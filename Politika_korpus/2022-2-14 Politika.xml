<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2022-03-14</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>https://www.politika.rs/sr/articles/archive/2022/02/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Spanać ćufte
Potrebno je:

1 jaje
 200 g krompira
70 g spanaća
10 ml maslinovog ulja
150 g mladog luka
100 g kravljeg sira
so i biber po želji

Očišćen krompir iseći na kockice i skuvati u posoljenoj vodi. Očistiti spanać i naseckati mladi luk. Ocediti krompir i napraviti pire, pa dodati spanać, sir i začiniti po ukusu. Ostaviti smesu da se malo ohladi, a potom dodati umućeno jaje i mladi luk. Zagrejati rernu na 220 stepeni. Napraviti kuglice, poređati ih na pleh i poprskati maslinovim uljem. Peći tridesetak minuta, a služiti uz prilog po želji.
    </div>
    <div id="zdravlje">
Škripanje zubima u snu i na javi
Često se govori o sve većem broju savremenih bolesti kao posledici velikog stresa u današnjem načinu življenja, a koje prouzrokuju frustracije, srdžbu pa i agresivnost. Jedan od takvih poremećaja, koji se dešava van naše kontrole, najčešće u snu, jeste bruksizam ili škripanje, škrgutanje zubima. Ako se to dešava u budnom stanju, ta pojava se zove bruksomanija. Za bruksizam su odgovorni mišići za žvakanje koji u tom slučaju rade van naše volje. Bruksizam se javlja najčešće kod odraslih osoba, ali se može javiti i kod dece starije od tri godine, mada kod njih u većini slučajeva spontano nestaje posle trinaeste godine.
Na ovaj problem ukazuje naš poznati stomatolog, profesor dr Bešir Ljušković, bivši načelnik Klinike za stomatologiju Vojnomedicinske akademije. Koliko je ovaj poremećaj ozbiljan pokazuju i razna istraživanja po kojima svaki deseti stanovnik na planeti ima probleme s bruksizmom, a zastupljen je podjednako kod žena i muškaraca.
– Iako se smatra da na pojavu bruksizma utiču razni uzroci, najčešće se povezuje sa stresom i anksioznošću i to u sedamdeset odsto slučajeva. Emocionalni stres izaziva napetost celog organizma, što se odražava i na mišiće za žvakanje koji prouzrokuju škripanje zubima. Zbog toga je pojava i češća kod ljudi koji se bave stresnim profesijama. Pošto se najčešće javlja noću, može biti praćen glasnim hrkanjem i zastojem u disanju. Uznemirenost, neuroze i depresija takođe mogu biti okidač za bruksizam – kaže naš sagovornik.

Štitnici za zube nose se tokom spavanja (Foto lična arhiva)

Trošenje kutnjaka
Većina osoba nije svesna niti zna da ima bruksizam. Kod nekih osoba na njega ukazuju jutarnji bolovi u viličnom zglobu i mišićima za žvakanje. Nekad noćno škripanje može biti toliko izraženo da na njega ukazuju bliske osobe.
Ipak, po rečima profesora Ljuškovića, najčešći znak bruksizma je trošenje zuba. Zbog trošenja zubi postaju kraći i osetljivi na razne nadražaje (hladno, kiselo, slatko) i smanjuje im se funkcija. Najčešće se troše kutnjaci i pretkutnjaci, ali kod jače izraženog bruksizma troše se i smanjuju i sekutići. To može da dovede do izumiranja zubnog živca i pojave gangrene zubne pulpe. Jako stiskanje može da izazove pucanje nekih delova zuba, ispadanje plombi ili stvaranje napuklina u gleđi.
Ako su još i zubi zahvaćeni parodontopatijom, bruksizam može biti veoma štetan, jer preterani pritisak na zube dovodi do njihovog pojačanog labavljenja i ubrzanog ispadanja, upozorava sagovornik „Magazina”.
On dodaje da se u tom slučaju često mogu pojaviti pukotine na gingivi, odnosno desnima, njeno povlačenje, resorpcija vilične kosti i formiranje dubokih parodontalnih džepova.
– Kada se zubi istroše, dolazi do promene zagrižaja, a kao posledica toga javlja se poremećaj u viličnim zglobovima, bol i pucketanja u zglobu prilikom otvaranja usta i žvakanja. Posebno je otežano otvaranje usta ujutro posle buđenja. Bolove u zglobovima često prate i bolovi u pljuvačnim žlezdama i glavobolje.
Dakle, najčešći znaci bruksizma su: trošenje zuba, poremećaj žvakanja, glavobolja, migrena, bolovi u vratu, bolovi u vilicama i viličnim zglobovima, gubitak zuba, povlačenje gingive, uvećanje žvakatnih mišića, bol u ušima, upala i blokada nekih pljuvačnih žlezda, a sve to je praćeno povremenim otokom, bolom i suvoćom usta.
 Jedna od glavnih procedura kojom se postavlja dijagnoza bruksizma je elektromiografija, metoda koja otkriva šta se događa u mišićima za žvakanje. Danas postoje moderni aparati pomoću kojih se elektromiografija može napraviti u toku spavanja.


Lečenje u saradnji s psihijatrom
Dr Ljušković ističe da je neophodno bruksizam što pre dijagnostikovati da ne pređe u naviku. U suprotnom, može ostaviti velike posledice na proces žvakanja. Upozorava da lečenje zahteva interdisciplinarni pristup, najčešće saradnju s psihijatrom. Kako je stres čest okidač za ovu pojavu, važno je pacijentu pomoći da smanji ili otkloni stres. To se postiže promenom načina života i loših navika, praktikovanjem joge ili nekih drugih tehnika za opuštanje, ali i lekovima za smirenje i protiv depresije koje propiše lekar.
– Bruksizam se najjednostavnije i najkonkretnije leči primenom splintova ili štitnika za zube. Oni se izrađuju od celuloida i silikonskih materijala na osnovu otiska zuba. Stavljaju se preko gornjih ili donjih zuba. Smanjuju pritisak na zube, isključuju njihov direktni kontakt i time se sprečava trošenje zuba. Na taj način, štitnici sprečavaju i nastanak poremećaja u viličnim zglobovima i onemogućavaju promenu pozicije zuba. Nose se isključivo noću, tokom spavanja i za duži vremenski period. Debljina štitnika je od jedan, dva milimetra, a to određuje stomatolog na osnovu izraženosti bruksizma. Posle dužeg nošenja, kod većine osoba nestaje ovaj zdravstveni problem – objašnjava dr Ljušković.
U tretmanu težih slučajeva koristi se i aparat za elektrostimulaciju. Preko ovog aparata električna stimulacija inhibira reflekse u mozgu, koji relaksiraju vilične mišiće i sprečavaju bruksizam. Aparat može da se koristi u toku spavanja i u budnom stanju.
– Koliko bruksizam kod nekih osoba može biti štetan ukazuju i nastojanja stručnjaka da se ovaj problem eliminiše. Istraživanjem je ustanovljeno da jako razblažen botuliniski toksin ubrizgan u mišiće za žvakanje može da ih relaksira i spreči bruksizam, ne remeteći njihovu funkciju. Daje se pet do šest injekcija u glavne mišiće za žvakanje u toku godinu dana. Pacijent počne da oseća pozitivan efekat već posle jedne primljene injekcije. Doza botoksa određuje se za svakog pacijenta posebno, u zavisnosti od slučaja. Kod osoba gde postoji jače stiskanje, daje se u dužem vremenskom periodu i pod kontrolom lekara – ističe naš sagovornik.
Zapostavljen poremećaj
– Često ne samo pacijenti, već i stomatolozi ne pridaju dovoljno pažnje bruksizmu, iako može da dovede do značajnog oštećenja samih zuba i njihovog potpornog aparata, viličnih zglobova i sluha. Samim tim, bitno može da utiče i na kvalitet života. Zato je veoma važno da se na vreme otkrije i leči. Ne sme se bruksizam shvatiti kao neka ružna navika s kojom treba živeti. Mora se nešto na vreme preduzeti – poruka je dr Ljuškovića.

I deca treba da plivaju za zdravije srce
Bolesti srca su vodeći uzrok smrti muškaraca i žena. Ipak, od detinjstva je važno da se usvoje zdrave životne navike i da deca od malih nogu prihvate i shvate važnost stvaranja zdravih stilova života. Tako je američki Centar za kontrolu bolesti označio plivanje kao vežbu koja može pomoći u prevenciji mnogih faktora srčanih bolesti, istovremeno pružajući fizičke i mentalne prednosti vežbanja za zdravo srce.
„Imperativ je da decu naučimo navikama koje su zdrave za srce u ranom uzrastu, uključujući praksu zdrave ishrane i važnost redovnog vežbanja“, navodi Natali Pits, dečji kardiolog koja preporučuje plivanje kao najbolju aktivnost za sve uzraste, podjedanko i za devojčice i za dečake.
Plivanje jača srce
Kao aerobna vežba sa malim uticajem, deca mogu da vrše manji pritisak na zglobove dok jačaju svoje srce – i svaki drugi mišić u svom telu. Plivanje takođe može smanjiti broj otkucaja srca u mirovanju, jačajući srce čineći ga većim i čineći srce efikasnijim u snabdevanju krvlju tela.
Sagoreva kalorije
Plivanje je jedna od najvećih vežbi za sagorevanje kalorija i kao takvo je odlično za držanje težine pod kontrolom, a time i zdravlje srca. Prema Nacionalnom institutu za srce i pluća sagorevanje dodatnih kalorija može vam pomoći da izgubite višak kilograma ili da ostanete na zdravoj težini.
Snižava krvni pritisak
Istraživanja pokazuju da plivanje nekoliko puta nedeljno može da snizi sistolni krvni pritisak, poboljša funkciju krvnih sudova i snizi krvni pritisak u mirovanju.
Plivanje pomaže u održavanju nivoa holesterola
Plivanje pomaže u sagorevanju masti što povećava šanse za smanjenje opasnog holesterola kao što su lipoproteini veoma niske gustine i lipoproteini niske gustine. Takođe podiže nivo dobrog holesterola.
Plivanje pomaže kod stresa
Prema Američkom udruženju za srce, negativno psihološko zdravlje povezano je sa povećanim rizikom od srčanih bolesti i moždanog udara. Plivanje je odličan način za oslobađanje endorfina i stvaranje pozitivnog osećaja u telu. Ako želite da izgradite poverenje vašeg deteta u vodu, stvorite navike zdrave za srce i naučite ih da doživotno vole plivanje.

Naučno dokazano da efikasnost buster doze značajno opada nakon četiri meseca
Efikasnost treće doze vakcine Fajzer i Moderna protiv koronavirusa znatno slabi do četvrtog meseca nakon primana poslednje doze, pokazala je nova studija koju su u petak objavili američki Centri za kontrolu i prevenciju bolesti. 
Do sada je naučnim dokazima potkrepljeno da se efikasnost vakcine smanjuje nakon dve doze, ali relativno malo je objavljeno o trajanju zaštite nakon treće buster doze. Naime, nova studija temelji se na podacima više od 241.204 poseta hitnim službama i 93.408 hospitalizacija odraslih osoba sa bolestima sa simptomima koronavirusa u razdoblju od 26. avgusta 2021. do 22. januara 2022. godine.
Efikasnost vakcine procenjena je na temelju upoređivanja mogućnosti za pozitivni test na koronavirus između vakcinisanih i nevakcinisanih pacijenata i korišćenjem statističkih metoda za kontrolu za kalendarsku godinu, geografsko područje, uz prilagođavanja i starosti, nivoa lokalnog prenosa i karakteristikama pacijenata poput komorbiditeta, piše Jutarnji.
Tokom razdoblja u kojem je dominirao omikron efikasnost vakcina, u slučaju ispitanika koji su odlazili u hitne službe zbog simptoma nalik na koronavirus, bila je 87 odsto tokom prva dva meseca nakon treće doze, ali je pala na 66 odsto do četvrtog meseca. Efikasnost vakcine protiv hospitalizacije bila je 91 odsto u prva dva meseca, ali je pala na 78 odsto do četvrtog meseca nakon treće doze.
„Otkriće da je zaštita koju pružaju vakcine, zasnovana na RNK, oslabila u mesecima nakon primanja treće doze”, zaključili su autori.
    </div>
    <div id="kolumna">
„Uspavane lepotice” svetske nauke
Od samog kraja prošlog veka, kod nas se često pisalo o Milutinu Milankoviću. Vredi istaći da njegovo veliko naučno otkriće, teorija o ledenim dobima, nije bilo u početku ispravno procenjeno. Takav tip publikacije u nauci se retko sreće, a nazvan je „uspavana lepotica”.
Broj citata o teoriji M. Milankovića (Kanon der Erdbestrahlung und seine Anwendung auf das Eiszeitenproblem, Beograd, SANU, 1941) nije bio odraz vrednosti tog otkrića. Delimično kašnjenje citiranja nastalo je pošto je knjiga ukoričena i distribuirana tek posle rata. Zapravo, većina štampanih blokova sačuvana je u podrumu štamparije koja sravnjena sa zemljom kad su Nemci bombardovali Beograd. Primerak te knjige video sam u biblioteci univerziteta u Springfildu i na njoj se uočava razlika u boji doštampanih listova.
Teorija o ledenim dobima prihvaćena je 1984. godine, kad je uočeno da klimatski slojevi sadrže okeanske sedimente i Milankovićeve radove odjednom počinju da citiraju. Do 2005. godine njegove publikacije su citirane 780 puta. Milanković postaje heroj-naučnik, jer njegova teorija objašnjava ciklične promene usled smene ledenih doba s dobima blage klime. Ta doba su se smenjivala u pravilnim ciklusima jer se Zemljina kugla naginje u svojoj orbiti oko Sunca. Kasnije se u teoriju nisu uklopili nalazi u Đavoljoj rupi u Nevadi, jer su se hlađenje i otopljavanje dešavali i nezavisno od orbitalnih ciklusa.
Već godinu dana nakon objavljivanja svake vredne publikacije broj citata pokazuje interesovanje drugih istraživača i moguć značaj otkrića. Izuzetak su revijski članci (tuđa istraživanja), publikacije o tehničkom unapređenju ili slučajevi kad se dopisuju lažni autori. Na broj citata utiče i oblast istraživanja. Citiranost istraživača doprinosi vrednovanju naučnika, ali ima mnogo ograničenja. Najcitiraniji rad, metoda određivanja proteina Olivera Laurija, sa 305.000 citata, i većina od 100 najcitiranijih naučnika u svetu, nemaju vrednost koja bi ih preporučila za Nobelovu nagradu. Zato se naučna otkrića ne procenjuju samo na osnovu citiranja, već i klasičnim načinom. O tome je pisao „otac citiranja” Judžin Garfild, koji je 2011. godine pomoću programa „HisCite” pretražio citiranje tri srpska istraživača: Ivana Đaje (fr. Giaja), Milutina Milankovića i potpisnika ovih redova.
Ivan Đaja (1884–1957) se posle doktoriranja na Sorboni vratio u Beograd. Zahvaljujući otkrićima o termoregulaciji i dubokom hlađenju životinja primljen je za člana Francuske akademije nauka posle smrti Aleksandra Fleminga, koji je otkrio penicilin. Moje otkriće – da mrežnjača oka sadrži angiotenzin konvertirajući enzim (ACE) – ističe Van Haeringen u časopisu„British Journal of Ophthalmology” 1996.
Za razliku od kašnjenja citiranja radova Milutina Milankovića, većem od 20 godina, radovi druga dva istraživača pripadaju uobičajenom tipu citiranja. Jedino je na četvorogodišnje kašnjenje citiranja publikacija Ivana Đaje uticao rat, a međunarodne sankcije protiv SR Jugoslavije možda su uticale na citiranost mojih radova.
Zbog očiglednih problema s brojem citata, liste najcitiranijih naučnika nisu najpouzdanije merilo za procenu naučnog otkrića. Zato se, kad je reč o doprinosu naučnika, rado postavlja pitanje: Koje je njegovo najvažnije otkriće?
Akademik Rajko Igić,
Čikago, Ilinois, SAD

Vraćanje na selo kao preduslov za opstanak nacije
Decenijama nisam u mojoj omiljenoj „Politici” pročitao tekst kao što je onaj akademika Dragana Škorića objavljen u kultnoj rubrici Pogledi 26. januara pod naslovom „Istorijski preokret u odnosu prema selu”.
U potpunosti podržavam vraćanje i ostajanje na selu kao preduslov za opstanak nacije, jer nam se ne piše dobro ako nam pogranični i brdsko-planinski krajevi ostaju i postaju pusti.
Velike promene, istorijske – kako i sam akademik navodi – dogodile su se (i događaju se) zahvaljujući inicijativama Milana Krkobabića, prvog ministra za brigu o selu u Srbiji, njegovoj saradnji sa Srpskom akademijom nauka i umetnosti (Odborom za selo), ali i pozitivnom stavu predsednika Republike Srbije i predsednice republičke vlade.
Snažno podržavam ideju da ljudi ostaju u selima ili da se sele iz grada u selo, jer od toga zavise i bezbednost i budućnost Srbije. A za uspeh te misije neophodno je mnogo više novca. Kada bi se uslovi života u selima približili (ili izjednačili) onima u gradu, mnogi bi pohrlili u sela i ostali da žive u njima. Živeli bi i duže – s manje nervoze, udišući čistiji vazduh.
Pošto sam penzioner, želim da dodam da je dobro što se ministar Milan Krkobabić kao predsednik PUPS-a energično zalaže da Srbija bude socijalno odgovorno društvo i da penzije prate plate. Pozdravljam i njegovu ideju da se uvede tzv. socijalna penzija od oko 100 evra za sve one koji nemaju penziju ni druga primanja, a među njima je najviše žena – domaćica (na selu), što je human potez koji podstiče i rodnu ravnopravnost.
Dragan Ivljanin,
profesor, Beograd

Pridržavanje kaputa Đuri Jakšiću
Đura Jakšić (1832–1878)Georgije Đura Jakšić (1832–1878), posle školovanja i kraćeg rada u vojvođanskim gradovima, 1857. je prešao u Srbiju. Radeći kao učitelj i profesor crtanja, tokom sledećih 15 godina prinudno se selio osam puta. U to vreme prosvetni radnici bili su državni službenici, kojima je vlast određivala mesto službovanja, slično kao vojnim licima. Iako s brojnom porodicom, i kao jedini hranitelj, nekada je i otpuštan iz službe. Većina seoba po selima bila je po kazni, jer je pesnik u kafanama, pod dejstvom pića, bio sklon žestokim ispadima.
O sebi za kafanskim stolom pesnik kaže: „A ja pijem, jošte pijem/U tom mi se srce para/Ćuteći se samo igram/Ljutim vrhom od handžara.” Nakon žalbi sugrađana na Jakšićeve incidente sledile su kazne državnih vlasti. Nedobronamernost i zluradost ljudi iz okoline činile su pesnika ogorčenim, što govore stihovi: „Ali moje srce, ali moje grudi/ledenom su zlobom okivali ljudi”. Jakšić nije oklevao da stihovima prebaci i državi zbog nerodoljubivog odnosa prema pobunjenim Srbima u Bosni i Hercegovini. Sve vreme mukotrpnog potucanja po gradovima i zabitim selima neumorno je pisao lirsku i rodoljubivu poeziju, drame, pripovetke i slikao portrete savremenika i istorijskih ličnosti.
Srećan preokret u službovanju Đure Jakšića došao je tek kad se na srpskoj političkoj sceni pojavio veliki intelektualac Stojan Novaković. Poznajući Jakšićeve zasluge za srpsku kulturu, nalazi mu 1872. bolje plaćeno mesto korektora u državnoj štampariji. Međutim, već tada mu je zdravlje bilo ozbiljno oronulo zbog kostobolje i tuberkuloze, od koje su bolovali njegovi ukućani. Jakšićeva kći Tijana, tek udata za pesnika Vojislava Ilića, umrla je od tuberkuloze u svojoj 19. godini.
Iz vremena službovanja Đure Jakšića u štampariji njegov prijatelj iz mladosti Jovan Jovanović Zmaj zapisao je vedru anegdotu. Jednog dana Đura ostaje u kancelariji prekovremeno, kada su se svi službenici razišli kućama. Zbog kostobolje teško mu je bilo da obuče zimski kaput, pa izlazi u hodnik i poziva čistača mu pridrži kaput, ne znajući da su čistači zatvorenici kojima je to prinudno zanimanje. Čistač nespretno pomaže, na šta mu nervozni Đura ljutito prebacuje kako ni kaput ne ume da pridrži. Robijaš se pravda da je u zatvor dospeo ne zato što je ljudima pridržavao kapute, nego im ih je, naprotiv, strzao s ramena i otimao. Od tada se Đura više nije usuđivao da traži pomoć iz hodnika.
Dobar zimski kaput nekada je predstavljao dragoceni deo odeće, koji se brižljivo čuvao, krpio, prevrtao i nasleđivao, o čemu je pisao Gogolj u pripoveci „Šinjel”. Nakon Jakšićeve smrti prosvetari i školska omladina održali su dobrotvornu priredbu u korist njegove porodice. Za tu priliku Zmaj je napisao nezaboravnu rodoljubivu posmrtnu odu „Svetli grobovi” koju znamo iz đačkih čitanki. Na grobu Đure Jakšića, preseljenom s Tašmajdanskog na Novo groblje, urezane su njegove reči razočaranja: „U svetu, brale, nema ljubavi”.
Dragan Stanković,
Beograd

Dva Ponoša
Zdravko Ponoš u predsedničkoj igriČuveno pravilo u fer trgovini, ali ne samo u njoj, koje kaže „Dobijaš to što vidiš”, neće važiti u naredna dva meseca predizborne kampanje kada je reč o ponudi dela opozicije da za predsednika kandiduje Zdravka Ponoša. Prosto, ni on ni njegovi predlagači ne mogu da uvere birače da će „dobiti to što vide”, jer to što vide nema veze sa onim što stvarno jeste.
Prosto je – ili je današnji Zdravko Ponoš kao pretendent na mesto šefa države onaj pravi Ponoš, koji nema veze sa nekadašnjim načelnikom Generalštaba, ili je „pravi Ponoš” onaj nekadašnji prvi general, koji nema veze sa današnjim predsedničkim kandidatom. Ako se trude da ta dva Ponoša predstave u jednom, a na tome se očigledno zasniva cela kampanja, onda je to samo providna prevara, u kojoj se računa da birači kratko pamte, jer su glupi.
I dalje – da li je pravi Ponoš onaj kojeg je Boris Tadić kao šef države gurao da preskače stepenice ka mestu šefa Generalštaba, ili je pravi Ponoš onaj kojeg je isti Tadić smenio zato što je „nekontrolisanim izjavama” uznemiravao zemlju da nije bezbedna? Da li je reč o istom čoveku kojeg je Vuk Jeremić ubacio najpre u diplomatiju i u politiku, zalažući svoj ministarski autoritet, da bi kasnije, baš pred izbore napustio Vuka Jeremića sa sve objašnjenjem da neće da cepa stranku pre izbora? Koji je Ponoš u igri – onaj kojeg „rođena” partija uporno nije želela da kandiduje, iako je njen drugi čovek, ili onaj koji je zbog svega toga prešao kod konkurenata, a koji opet nisu imali nikog svog da puste u predsedničku trku?
Današnji i nekadašnji Zdravko Ponoš, civil i oficir, bili bi ljuti suparnici u aktuelnoj predsedničkoj trci. Njihov TV-duel bio bi spektakularni predizborni okršaj u kojem bi prštalo na sve strane od oprečnih stavova o najvažnijim državnim pitanjima. Nije teško da zamislimo Ponoša u odelu kako upada u reč Ponošu u uniformi i optužuje ga maltene za nacionalnu izdaju jer je, na primer, uspostavio saradnju Vojske Srbije sa Nacionalnom gardom Ohaja, ili što je za njegovog vakta ustanovljena kancelarija za saradnju sa NATO-om.  Ni Ponoš-general ne bi ostao dužan Ponošu-političaru što je prigrlio politiku jakog nacionalnog sentimenta i traži glasove od onih birača kojima je Zapad smrtni neprijatelj, a NATO najstrašnija reč.
Nažalost, ovo preterivanje nije bez osnova, nametnuli su ga Ponoš, predsednički kandidat i koalicija oko Dragana Đilasa koja ga je predložila. Po nečemu su zaključili da glasovi samo čekaju da budu ubrani, ako Ponoša naslikaju u generalskoj uniformi kako 1999. obara bombarder NATO-a kojim pilotira Toni Bler, dok njegov arhi-neprijatelj Aleksandar Vučić za to vreme kao ministar dobija stan od vlade i tog istog oborenog Tonija Blera 15 godina kasnije dovodi kao savetnika u vladu čiji je predsednik.
Zastanimo na trenutak i pokušajmo zdravorazumski da odgonetnemo šta je ideja. Jedino što se nameće je vrhunsko licemerje da se „proda” nešto drugo od onoga što vidimo, da se za predsedničku trku napravi „proizvod” od sastojaka koji kao ulje i voda nikada ne mogu da idu zajedno. Da se građanima ponudi politička skalamerija sastavljena od njihovih dugogodišnjih najčvršćih vrednosnih stavova – patriotizam, poverenje u vojsku, ne u NATO, ne na Zapad, ali za one druge i znanje engleskog i školovanje u Britaniji i NATO-centrima. I na kraju, kao vrhunac manipulacije, da se sve zajedno zaogrne do pola u generalsku uniformu, a od pola u civilno odelo, uz ime čoveka koji bi, kako su izračunali, mogao da na svojim leđima nosi ovakvu skalameriju.
Period u kojem je Zdravko Ponoš bio načelnik Generalštaba, zlatno je doba saradnje Srbije i NATO-a. Srbija je tada ušla u NATO program „Partnerstvo za mir”, preoblikovala je svoju vojnu organizaciju po modelu NATO-a, uspostavila je dugoročnu vojnu saradnju sa SAD, preko Nacionalne garde države Ohajo, usvojila je SOFA sporazum sa SAD, koji reguliše prava i obaveze američkih trupa na teritoriji Srbije. Ponoš je, zajedno sa svojim šefom Borisom Tadićem, bio u poseti Donaldu Ramsfeldu, tadašnjem ministru odbrane SAD, a sam se sreo sa načelnikom Generalštaba SAD Piterom Pejsom. Takvog sastanka nije bilo 50 godina.
Zbog svega toga, ali i zbog svoje profesionalne biografije koja je modelovana na zapadnim vojnim usavršavanjima (Britanija, Nemačka), Ponoš je sa punim pravom doživljavan kao pro-NATO general, čovek koji tvrdo radi na tome da srpska vojska bude što više prilagođena NATO standardima i što više uključena u njegove aktivnosti. I u tome nema ničeg lošeg, najbolji dokaz je što su sve tadašnje odluke i dalje na snazi, Srbija je i dalje u programu „Partnerstvo za mir”, vežba zajedno sa Nacionalnom gardom Ohaja, pridržavamo se Sporazuma SOFA, i dalje imamo kancelariju za vezu NATO-a u Beogradu.
Ali, uvredljivo je da se jedan od aktera ovakvog strateškog zaokreta Srbije, danas predstavlja kao ogorčeni protivnik svega što je radio, a naročito da na tome traži glasove da postane šef države. Odakle mu pravo da Vučića „gađa” Tonijem Blerom, pozivajući se na 1999, a sam je sa istom Blerovom Britanijom strateški sarađivao i težio da joj se što više približi, kao jednoj od najvažnijih članica NATO. Zašto je kao političar, ali i kao vojnik pre toga, baštinio politiku Zorana Đinđića, a nije ga „prozvao” što je samo dve godine posle bombardovanja išao u London kod premijera Blera, u verovatno jednu od najvažnijih poseta koje je imao tokom svog kratkog premijerskog mandata?
Ako je već odlučio da trči trku za predsednika Srbije, bilo bi jedino pošteno da je Zdravko Ponoš istakao politiku brzog ulaska Srbije u NATO, koliko sutra posle  pobede na izborima. To bi bila jasna politika, za nju bi političar Ponoš bio odličan zastupnik, i po svojoj biografiji i po tome čime je obeležena njegova profesionalna vojnička karijera. Ali, problem je što takva politika i takav kandidat ne mogu da dobace više od deset odsto, čak i uz jaku kampanju. Pošto je već tako, a nagon za obaranjem Vučića zaslepljuje realnost, dobili smo kandidata koji se u isto vreme predstavlja i kao vojni komandant, čija je vojska svojevremeno hrlila u NATO, i kao borac protiv tog istog NATO-a, koji ima pravo da pljune svakog ko je u životu razmenio reč sa bilo kojim Amerikancem ili Englezom, a kamoli sa Blerom ili Ramsfeldom.
Ne može i jedno i drugo. Previše je, čak i za opoziciju koja nikada nije znala šta bi htela da bude kad poraste i kad dođe na vlast. Probali su i nisu uspeli da preotmu studentske proteste, pa proteste zbog epidemijskih mera, pa proteste novinara i advokata, onda ekološke akcije, sad je došao red na udvaranje antizapadnom nacionalizmu. Pri čemu se za predvodnika i idealnog kandidata istura čovek kojem u profesionalnom DNK jasno stoje reči „Zapad” i NATO.
Ponoševa predsednička kandidatura je sve samo nije njegova. Ona je personalni izraz jedne prazne političke ljušture, koja nikada nije imala svoju ideju, čak ni koncept šta bi uradila sa Srbijom. Ona je odraz pogrešnog čitanja naručenih istraživanja javnog mnjenja, kombinovanog sa opsesijom skidanja Vučića sa vlasti, što nepogrešivo vodi ka neuspehu. Zdravko Ponoš je svojom voljom prihvatio da njegovo ime stoji na čelu te avanture, to je njegova odluka i njegove će biti i posledice. Kao što to uvek biva, posle „bitke” neće više biti jedini general, oko njega će biti na stotine generala koji će tada dobro znati u čemu je bila greška.
Direktor Međunarodnog instituta za bezbednost


Etničko potapanje vaterpola
Zvezda bi trebalo da je simbol sporta, ali je odavno pretvorena u plemenski totem srpstva. Kapuljaši su sebe proglasili patriotama i ne dopuštaju da im iko zagadi etnički čiste vode bazena „Milan Gale Muškatirović”. Sportski stadioni postaju arene za ispoljavanje nagomilane i potisnute agresije koja lako eksplodira u najsurovije oblike nasiljaIma li ovome kraja? Da li vlast treba da određuje sportske trenere kako bi bili po volji izvitoperenim nacionalističkim hirovima huligana, ili će svet sporta uspeti da se oslobodi političkih zmija koje dave čitavo društvo?
Kolekcija agresivnog nacionalizma koji truje javni prostor obogaćena je incidentom oko trenera vaterpolo kluba Crvena zvezda kome huligani ne mogu da oproste što je državljanin Crne Gore, Kotoranin, katolik, Hrvat, a još je bio i odbornik Demokratske stranke socijalista Mila Đukanovića.
To što je Mirko Vičević nekadašnji proslavljeni jugoslovenski reprezentativac, osvajač zlata na Olimpijadi u Seulu 1988. i dokazani stručnjak, suženim nacionalističkim umovima na tribinama ne znači ništa.
Zvezda bi trebalo da je simbol sporta, ali je odavno pretvorena u plemenski totem srpstva. Kapuljaši su sebe proglasili patriotama i ne dopuštaju da im iko zagadi etnički čiste vode bazena „Milan Gale Muškatirović”. Sportski stadioni postaju arene za ispoljavanje nagomilane i potisnute agresije koja lako eksplodira u najsurovije oblike nasilja.
Nije sport zajedničko dobro kakvo bi trebalo da bude. Upregnut je koliko u politiku toliko i u nacionalizam koji je opšta balkanska pojava armirana mržnjom prema susedima. Nasilništvo se instrumentalizuje i toleriše. Postaje deo folklora. Sport je pretvoren u skladište ekstremizma.
Ništa tu nije slučajno. Pripremile su „delije” scenografiju i razvile transparent na kojem je stajalo: „Šiptar, Hrvat, balija, nisu moja bratija”. I još su skandirali Ratku Mladiću. Nema mesta sumnji kojem bratstvu pripadaju.
Njihovo je pravo da slave nasilje, da veličaju ratne zločince, da šire najgori omraz i priželjkuju obračune sa svima čiji DNK nije etnički, gotovo arijevski čist. Njihov nacionalistički zavet je Srbiju već jednom uvukao u obračune koji su zemlju ostavili sa štakama u invalidnom stanju od kojeg i danas ne može da se oporavi.
Moje je pravo da odbijem rasporede čija se hijerarhija fiksira po trenutnim političkim potrebama. Najčešće na prvo mesto guraju naciju, potom veru, rasu, rod... U predratovskim vremenima, a bogami i decenijama posle njih, ključni nametnut identitet je nacionalni.
Nacionalnost sam stekao pukim rođenjem, bez ličnih zasluga. Sve ostalo zahtevalo je napor: rad, učenje, angažovanje razuma, takmičenje za mesto u društvu, pridržavanje moralnih normi. Prvo se sasvim uprošćeno svodi na biti Srbin. Gotovo pa jednoćelijski organizam. Drugo je izazov.
Zato se moja kvalifikacija mene ne uklapa u kolektivnu jednačinu, u amorfnu psihologiju uniformisane mase. Da, rođen sam od srpskih roditelja, nisam anacionalan ali to je daleko od prioriteta koje sam sebi postavio u životu. Na listi top 10 poreklo je sasvim pri dnu.
Manipulatore to nervira. Ne uspevaju da me uguraju u koncept lojalnosti naciji koji je proglašen za okultnu vrednost. Neće me sprečiti da kritikujem transparente mržnje uz bazen, rečnik omraza u parlamentu, grafite koji veličaju zločine.
Valjda postoji država čiji zakoni nalažu da se mržnja sankcioniše a teror spreči. Ispostavlja se da država sramno ćuti dok se barabe uključuju u misiju promocije Srpskog sveta u kome nema mesta drugima: Albancima, Hrvatima, balijama.
Više javno tužilaštvo nije prepoznalo elemente nacionalne i verske netrpeljivosti! Skinite povez sa očiju! Srbija je po međunarodnom pravu obavezna da spreči kuljanje mržnje. Kada to obavi kod sebe, može da komentariše šta drugi rade.
Vlast je prepustila Vaterpolo savezu da izda saopštenje, da osudi i ogradi se od nacionalističkih izliva. Nadležna ministarstva se ne izjašnjavaju. Huliganima ne treba da se bave sportska udruženja već država, ali zašto bi očekivali da vlast krene da demontira formacije koje sama stvara kako bi sprečila da se čuje glas političkih protivnika, da bi branila Kosovo, da bi uterivala strah po ulicama i stadionima, da bi svoje pretorijance nagrađivala za iščašeni patriotizam.
Čemu služi Zakon o sprečavanju nasilja na sportskim priredbama koji izričito zabranjuje „pokušaj unošenja ili unošenje u sportski objekat ili isticanje u sportskom objektu obeležja kojima se vređaju nacionalna, rasna, verska ili druga osećanja ili na drugi način izaziva mržnja ili netrpeljivosti koja može da dovede do fizičkih sukoba”?
Svima je jasno da je nemoguće da sport funkcioniše bez politike ni u jednoj državi, a kamoli kod nas, ali ključno je pitanje kakvu politiku u sportu promovišu prepredenjaci koji iza svega ovoga stoje? Prave se da se to njih ne tiče. Zato nikome nije palo na pamet da utakmicu prekine. Šta je radio delegat? I on se pravio da ništa ne vidi.
Teško da će me iko ubediti da je trener Vičević posle šest mečeva koje je vodio sa klupe slučajno odabran kao meta u vremenu kada Srbi u Crnoj Gori optužuju predsednika Đukanovića da stoji iza nebrojenih zavera čiji je cilj obaranje vlasti u Podgorici ili motivisanje atentata na predsednika Srbije kako bi Beograd odustao od velikosrpskih ambicija koje manje ili više otvoreno promoviše još od proglašenja crnogorske nezavisnosti.
Ne treba Prvom zvezdašu Srbije trener koji će doneti uspehe i titule. Potrebna mu je vreća za udaranje. Veličanje sopstvenog ne može da prođe bez omalovažavanja tuđeg. Pogubna formula šovinizma koji je ponovo u naletu. Predizborno okupljanje nacionalističkih lojalista.
Niko ovoj začaurenoj zemlji nije potreban. Dovoljna je sama sebi. Stvara takve uslove za život od kojih njeni državljani beže glavom bez obzira odnoseći znanje. Ima li ko da pamti kakav je kolosalan doprinos Zvezdinoj tituli fudbalskog prvaka Evrope dao Dejan Savićević?
Pošto „Šiptar, Hrvat, balija, nisu moja bratija”, hajde da se Zvezdaši pobratime sa kineskim metalurškim radnicima, rumunskim sezoncima ili turskim građevinarima. Valjda su im bliži narodi koji pripadaju sasvim drugim kulturama ili verama.
Obradovala bi se i srpska vlast koja ne bi da dozvoli da srpski sportski uspesi budu pripisani omraženim susedima. Dovoljno je prvoborcima nacionalizma što ne smeju da se usude da pokrenu kampanju zbog trenera Novaka Đokovića – Gorana Ivaniševića, Hrvata. Vlast za početak mora da hapsi a ne da u zavetrini likuje zbog pokazne vežbe agresivnog i kancerogenog nacionalizma paravojne falange koju tutoriše. Tužioci i sudije moraju da rade svoj posao i da primernim kaznama pošalju poruku koju normalna javnost očekuje. Nije bitno ko je prvi počeo, već ko će prvi stati.

    </div>
    <div id="vesti">
Besplatan ulaz u Vojni muzej i Muzej vazduhoplovstva povodom Dana državnosti
Ulaz u Vojni muzej na Kalemegdanu i u Muzej vazduhoplovstva u Surčinu biće besplatan sutra i u sredu, 16. februara, a povodom Sretenja, Dana državnosti Srbije.
Kako je saopšteno iz Ministarstva odbrane, građani će moći da obiđu muzejske postavke od 10 do 17 časova, navodi Beta.
U Vojnom muzeju na Kalemegdanu izloženo je 3.500 predmeta i dokumenata, među kojima su primerci primerci oružja, vojne odeće, uniformi, zastava i odlikovanja, kao i fotografije i umetnička dela koja prikazuju vojnu i nacionalnu istoriju na ovim prostorima.
Stalnu postavku Muzeja vazduhoplovstva čini više od 70 aviona domaće i strane proizvodnje, hidroaviona, helikoptera i jedrilica a u okviru posebnih tematskih izložbi predstavljeni su pojedini značajni periodi vazduhoplovne istorije Srbije.

„Otpor” i Nataša Kandić predloženi za Nobelovu nagradu za mir
Specijalno za „Politiku” - Oslo – U trci za ovogodišnju Nobelovu nagradu za mir nalaze se i dva kandidata iz Srbije – Nataša Kandić, predsednica Fonda za humanitarno pravo, i studentski pokret „Otpor”. Kako javljaju norveški mediji, kandidate iz Srbije za ovogodišnju najprestižniju nagradu u svetu predložio je norveški Institut za istraživanje mira (PRIO), privatna i nevladina organizacija, osnovana 1959. godine od strane grupe istraživača iz oblasti društvenih nauka.
Kako se navodi u obrazloženju Instituta za istraživanje mira, srpski Fond za humanitarno pravo, uspostavljen 1992. godine, i njen osnivač Nataša Kandić „godinama su otkrivali i dokumentovali kršenje ljudskih prava tokom ratnih sukoba u Hrvatskoj, Bosni i Hercegovini i Kosovu”. Takođe, Institut za istraživanje mira smatra da nedostatak pomirenja na Balkanu sprečava i onemogućava razvoj i preti miru i stabilnosti u celom regionu.
„Problemi na Balkanu daleko su nam bliži nego što se mi time bavimo. Uočavamo da rastu tenzije i konflikti u balkanskom regionu. Naročito su uočljivi problemi u vezi sa ekstremizmom i nacionalizmom na Balkanu. To je region na teritoriji Evrope na kom se pre 30 godina odigrao najstrašniji i najteži sukob posle Drugog svetskog rata. Taj konflikt može da se ponovi ukoliko nismo obazrivi i pažljivi”, izjavio je Henrik Urdal, direktor Instituta za istraživanje mira, obrazlažući kandidaturu Nataše Kandić.
Drugi nominovan je u Srbiji ranije bio poznat kao studentski pokret „Otpor”, koji je odigrao veliku ulogu u smeni Miloševićeve vlasti. Sada se taj pokret pojavljuje kao deo organizacije pod imenom KANVAS (Center for Applied Nonviolent Action and Strategies – Centar za primenjenu nenasilnu akciju i strategije), čija je baza u Beogradu. „Oni se bave sistematskim predavanjima i obukom aktivista u korišćenju nenasilnih metoda u borbi protiv režima, kratko je Henrik Urdal obrazložio kandidaturu „Otpora” za ovogodišnju mirovnu nagradu.
Nominacija kandidata za najugledniju svetsku nagradu zvanično je trajala do u ponoć 31. januara ove godine. Prema pravilima, Nobelov institut u Oslu ne objavljuje imena kandidata, a liste su poznate tek nakon 50 godina od trenutka nominacije. Međutim, predlagači (profesori, narodni poslanici, teolozi, sudije međunarodnih sudova u Hagu, članovi vlade, državnici, bivši laureati...) imaju pravo da javno objave i obrazlože imena svojih kandidata.
Pored dvoje kandidata iz Srbije, u ovogodišnjoj trci za Nobelovu nagradu za mir ponovo su se našla neka stara i zvučna imena sa svetske političke scene koja više godina pokušavaju da se okite slavnim priznanjem i znatnom svotom novca. Tu je već večiti kandidat, Greta Tunberg, mlada švedska aktivistkinja za borbu protiv klimatskih promena i globalnog zagrevanja. Ovo je njena četvrta uzastopna nominacija. U stopu je prate Džulijan Asanž, uzbunjivač i osnivač „Vikiliksa”, zatim Svetska zdravstvena organizacija, a šansa da osvoji mirovnu nagradu ponovo se ukazuje i najvećoj vojnoj alijansi – NATO-u. Pored velikog broja raznih mirovnih pokreta i organizacija, disidenata, novinara, političkih aktivista, boraca za ljudska prava, tu je i poglavar Rimokatoličke crkve papa Franja.
Odluku o dodeli Nobelove nagrade za mir donosi početkom oktobra petočlani Nobelov komitet u Oslu, izabran od norveškog parlamenta. Prema tradiciji, nagrada se dodeljuje na svečanosti u gradskoj skupštini 10. decembra i sastoji se od diplome, osamnaestokaratne zlatne medalje s likom pronalazača i industrijalca Alfreda Nobela i novčanog iznosa koji varira između devet i deset miliona švedskih kruna.
    </div>
    <div id="sport">
Amerikanci razočarani zbog odluke da se ruskoj klizačici dozvoli nastup na OI
Američki i kanadski olimpijski komiteti su sa „žaljenjem” prihvatili odluku da Kamila Valijeva, mlada ruska umetnička klizačica, dobije dozvolu za povratak nastupima na Zimskim olimpijskim igrama u Pekingu.
Ruska ledena princeza Kamila Valijeva prošla je kroz pakao u Pekingu pošto je otkriveno da je na doping testu urađenom još 25. decembra prošle godine utvrđeno postojanje zabranjene supstance trimetazidin, koja se nalazi u leku za anginu pektoris.
Sud za sportsku arbitražu, ipak je dozvolio Kamili da se vrati takmičenjima, ali su Amerikanci zbog toga „razočarani”.
„Razočarani smo porukom koju ova odluka šalje. Kolektivna je odgovornost cele olimpijske zajednice da zaštiti integritet sporta i da od sportista, trenera i svih uključenih zahteva da budu na najvišem nivou”, napisala je Sara Hiršlend u saopštenju ispred Olimpijskog komiteta Sjedinjenih Američkih Država.
Stvari su sada potpuno jasne, interes Amerike je bio da 15-godišnja ruska reprezentativka dobije zabranu takmičenja, naveo je čuveni ruski komentator Dmitri Gubernijev.
„Bilo je jasno da će se podići urlik iz Amerike. Besni su zbog ove odluke i naduli su se kao mehur od sapunice. I onda su pukli kao mehur od sapunice! Bili smo spremni za sve ovo. Hvala vam, američki prijatelji“, naveo je Gubernijev, prenosi Sputnjik.
Ruski komentator je naveo da više nema smisla pričati o slučaju.
„Valijeva će izaći na borilište da kaže šta ima – svi neprijatelji će puknuti, više ih neće biti, poručio je Gubernijev.

Los Anđeles Remsi osvojili Superboul
LOS ANĐELES – Los Anđeles Remsi drugi put u istoriji osvojili su šampionsku titulu u NFL ligi, pošto su u spektakularnom 56. izdanju Superboula savladala Sinsinati Bengalse 23:20, preneo je Tanjug.
Remsi su drugi put istoriji osvojili čuveni Lombardijev trofej, nakon 1999. godine kada se franšiza nalazila u Sent Luisu.
Ujedno, postali su druga ekipa koja je titulu osvojila domaćem terenu i druga zaredom, jer je Tampa Bej prošle godine to uspeo posle 57 godina.
Za najkorisnijeg igrača utakmice (MVP) proglašen je Kuper Kap, hvatač Remsa, koji je odlučio meč u samom finišu.

Kamili Valijevoj dozvoljeno da nastavi takmičenje na Olimpijadi
PEKING – Ruskoj klizačici Kamili Valijevoj dozvoljeno je da nastavi da se takmiči u pojedinačnoj konkurenciji u umetničkom klizanju na Olimpijskim igrama u Pekingu, odlučio je danas Sud za sportsku arbitražu u Lozani.
Sud je saopštio da je potvrdio odluku ruske antidoping agencije da ukine suspenziju Valijevoj, jer je bila pozitivna na antidoping testu urađenom 25. decembra prošle godine, preneo je Tanjug.
Ruska antidoping agencija joj je ukinula suspenziju, ali su Međunarodni olimpijski komitet (MOK), Svetska antidoping agencija (VADA) i Međunarodna klizačka unija (ISU) uložili žalbu na tu odluku i zatražili da slučaj ode na Sud za sportsku arbitražu.
U saopštenju suda je navedeno da je zahtev MOK, VADA i ISU odbijen.
Valijeva sutra nastupa u pojedinačnoj konkurenciji.

Prvi i dalje, Đoković započeo 360. nedelju na vrhu ATP liste
Najbolji teniser sveta Novak Đoković započeo je danas 360. nedelju na vrhu ATP liste, uprkos tome što i dalje nije odigrao nijedan meč u 2022. godini. Đoković ima 10.875 bodova, dok je drugoplasirani Rus Danil Medvedev sa 9.635 bodova.
Na trećoj poziciji je Nemac Aleksandar Zverev (7.865), četvrti je Grk Stefanos Cicipas (7.355), a peti Španac Rafael Nadal (6.875).
U Top 10 još su Italijan Mateo Beretini, Rus Andrej Rubljov, Norvežanin Kasper Rud, Kanađanin Feliks Ože-Alijasim i Italijan Janik Siner, prenosi Tanjug. Dušan Lajović je pokvario plasman za dve pozicije i sada je 39. na svetu, dok je Filip Krajinović nazadovao za čak osam mesta i trenutno je 44. na ATP listi.
Laslo Đere je sačuvao 56. mesto, a Miomir Kecmanović je šest pozicija slabije plasiran u odnosu na prethodni ponedeljak i nalazi se na 70. mestu.

Vaterpolo u krvi
U zemlji u kojoj se navijači pitaju za mnoge stvari ne čudi to na koji način je Mirko Vičević (53) – Crnogorac hrvatskog porekla – oteran s klupe Vaterpolo kluba Crvena zvezda. Neko će reći da možda nije ni trebalo da dođe do toga da ekipu „crveno-belih” vodi neko ko ima staž u stranci Mila Đukanovića i ko je na čelu Hrvatskog građanskog društva Crne Gore – Kotor, međutim, zdrav razum kaže da su takve scene nedopustive, koje god neko bio vere i političkog opredeljenja…
Ko je zapravo Mirko Vičević?
Zaljubljenici u sport nemaju nikakvu dilemu! U pitanju je najuspešniji crnogorski vaterpolista svih vremena, jedan od velikana jugoslovenskog vaterpola, od prošlog leta član Kuće slavnih u vodenim sportovima na Floridi.
Rođen je u Kotoru, 30. juna 1968, u poznatoj sportskoj porodici, u kojoj su vaterpolisti bili i njegov otac Pavle, stric Slobodan i brat Željko. Ponikao je u kotorskom Primorcu, u kojem je igrao od 1982. do 1989, a zatim je nastavio u Jadranu iz Splita, Savoni (Italija), Barseloni (Španija), Breši i Pro Reku (oba iz Italije). Sa Brešom je osvajao Kup evropskih kupova 2002, 2003. i 2006. Proglašen je za najboljeg sportistu Crne Gore (1988).
S reprezentacijom Jugoslavije osvajao je zlatna odličja na svim najvećim međunarodnim takmičenjima: Olimpijske igre, svetsko i evropsko prvenstvo i Svetski kup. Najveći uspeh mu je, kao i čitavoj toj generaciji, olimpijsko zlato iz Seula 1988, y generaciji s Milanovićem, Šoštarom, Bukićem, Šimencom, Đuhom, Andrićem…
Vrhunac te generacije stigao je s raspadom SFR Jugoslavije. Posle osvojene titule svetskog prvaka u Pertu, januara 1991, krajem avgusta iste godine reprezentacija je trebalo da se bori za svoje prvo evropsko zlato u Atini. Međutim, selektor Nikola Stamenić nije mogao da računa na sve igrače jer se tim rastavio zbog dobro poznatih političkih okolnosti. Hrvatski igrači su posle turnira u Duizburgu, umesto u Atinu, otputovali u Zagreb. Kao Hrvat iz Crne Gore, i Vičević se dvoumio, ali je sve dileme rešio njegov otac Pavle, koji mu je objasnio da je vrlo važno da igra za Jugoslaviju. Tog leta se Stamenićevoj selekciji priključio i Mirkov brat Željko, tako da su plavi osvojili svoju prvu evropsku titulu sa dva Vičevića.
Kad je prestao da igra vaterpolo, Mirko je stekao trenersku licencu i nastavio tim putem. Sa Savonom je bio juniorski prvak Italije 1999, a od 2008. preuzeo je tek osnovanu Vaterpolo akademiju „Kataro”. S reprezentacijom Crne Gore osvojio je Juniorsko prvenstvo Evrope 2013.
Od jula 2011. preuzeo je ulogu predsednika Hrvatskog građanskog društva Crne Gore – Kotor, a zatim prišao DPS-u, partiji Mila Đukanovića. Vičevići, ipak, nisu uvek delili stavove hrvatske zajednice u Crnoj Gori. Mirkov otac Pavle je tako izdejstvovao da bazen u Kotoru ponese ime nekadašnjeg vaterpolo asa Zorana Gopčevića, iako su se tome žestoko usprotivili i Hrvatska građanska inicijativa i Hrvatsko nacionalno veće Crne Gore, čiji je Mirko nekada bio član. Ove dve organizacije su smatrale da je nedopustivo da bazen ponese ime nekoga ko je kao rezervista JNA bio na mestu komandira straže u logoru u Morinju, gde su se nalazili hrvatski ratni zarobljenici sa dubrovačkog ratišta.

Uefa deli 10.000 besplatnih ulaznica za finale Lige šampiona
LONDON – Evropska fudbalska unija (Uefa) saopštila je danas da će ukupno biti podeljeno 10.000 besplatnih ulaznica za navijače dva kluba, koja budu igrala u ovosezonskom finalu Lige šampiona.
„Fudbalski navijači su životna snaga ove igre i smatrali smo da bi to bio lep način da prepoznamo poteškoće, koje su iskusili u poslednje dve godine, u kojima su i dalje podržavali svoje timove i pokazivali strast čak i kada su bili van stadiona”, rekao je predsednik Uefe Aleksander Čeferin.
Finale Lige šampiona je na programu 28. maja u Sankt Peterburgu, a besplatne ulaznice biće dodeljene i finalistima Lige Evropa i Lige konferencija, prenosi Beta.
Za finale Lige Evropa, koje se igra u Budimpešti biće obezbeđeno 8.000 ulaznica, dok će 6.000 biti podeljeno za finale Lige konferencija u Tirani.
Finale Lige šampiona u ženskoj konkurenciji moći će besplatno da gleda 6.000 navijača (22. maj u Torinu).
Uefa je dodala da ova odluka neće uticati na novčane iznose, koji će biti podeljeni klubovima.
Cena najjeftinijih ulaznica za finale Lige šampiona biće ista u naredne tri sezone, i kretaće se od 70 do 180 evra.
Najskuplje ulaznice za finalni meč iznosiće 690 evra, 90 više od prošlosezonskog finala u Portu.

Natho odigrao 100. meč za Partizan
Partizan je svestan da ga do nove titule jedino mogu odvesti dobre igre i uspešni rezultati. U tom pravcu jesenji prvak je u Nišu, protiv neugodnog Radničkog, koji mu na tom putu nije bio najveća prepreka, već katastrofalan teren, ostvario važnu pobedu. Međutim, mnogo je važno što će ,,crno-beli,, posle ovog trijumfa imati još više snage, volje i optimizma, jer ih već u četvrtak u Pragu, protiv Sparte, očekuje prva utakmica šesnaestine finala Lige konferencija.
U taboru našeg tima a nakon pobede nad Radničkim iskazano je veliko zadovoljstvo što je ekipa ,,pregrmela,, teško gostovanje,. Sa druge strane, ostao je gorak utisak što se prvenstvena utakmica igrala na terenu koji u ozbiljnom fudbalskom svetu, definitivno ne bi dobio ,,zeleno svetlo,, za odigravanje mečeva u najvećem fudbalskom rangu jedne zemlje. Posebno je bio ljut Bibras Natho, jedan od najboljih tehničara u Partizanovom timu.
- Nikada u životu, a moja karijera traje baš dugo, nisam igrao na lošijem terenu nego u Nišu, jadao se Natho. Sa druge strane, bio sam uzbuđen zbog činjenice da sam baš u toj utakmici proslavio veliki jubilej – odigrao sam 100. zvanični meč u dresu Partizana. Iza nas je jedna teška utakmica, srećom, uspeli smo da na vreme damo golove, pa se sada okrećemo novim zadacima.
Natho je u više navrata spomenuo da je teren na ,,Čairu,, bio katastrofalan.
- Da bi Partizan stigao do titule potrebno je da pobeđujemo i na ovakvim terenima. Nikada, baš nikada u karijeri nisam odigrao jednu zvaničnu utakmicu na lošijem terenu. Idemo u Prag da napravimo još jedan dobar rezultat, sve nade polažemo u revanš na našem stadionu 24. februara, kaže izraelski reprezentativac.
Rikardo Gomeš je još jednom dokazao da je pravo blago kluba, da je on igrač koji u svakom momentu može da reši i najteže situacije.
- S obzirom na kakvom smo terenu igrali, dobro smo prošli. U Beograd smo se vratili sa nova tri boda, koji su ,,zlata,, vredna. Sada nam predstoje nove utakmice, biće to zgusnut kalendar, ali spremni smo na tu trku, obećao je Rikardo Gomeš, glavna uzdanica trenera Stanojevića pred prvi meč u Pragu.
Jasno je da će sada, kako se fudbalska trka na oba fronta bude razvijala, da će Stanojevićeva ekipa biti pod ogromnim pritiskom. Važno je da se sačuvaju svi igrači, jer sada će ,,crno-beli,, ući u ritam: sreda – nedelja. A za taj tempo potrebna je spremna ekipa. Za sada, Partizan fizički deluje besprekorno.

Debitanti uspešni na premijeri
Crvena zvezda je u velikom stilu otpočela trku sa glavnim rivalom i pretendentom za novu šampionsku titulu. Nakon premijere u drugom delu prvenstva šampion je u svom stilu ostvario važnu pobedu na startu a ono što je još važnije Dejan Stanković je protiv Čukaričkog promovisao najnovija pojačanja, od kojih je svako dao pun doprinos važnoj pobedi. Zvezda je prekjuče imala četvoricu debitanata: Ohija, Pičinija, Motiku i Stankovića.
Novajlija u napadu Ohi Omojuanfo se prvi put upisao u listu strelaca i to u trenucima kada je gost sa Banovog brda imao punu inicijativu. Internacionalac iz Norveške je još tokom priprema u Antaliji pokazao da će biti značajno pojačanje ove godine, Sa druge strane Italijan Kristijano Pičini je i pored lakše povrede smogao snage da pokaže da ga Zvezda nije slučajno angažovala, već da u njemu vidi igrača koji u nastavku može da pravi ozbiljnu razliku po desnoj strani. Naravno, to posebno raduje trenera Dejana Stankovića.
- Dobro smo počeli, mada, evidentno je da ima još dosta prostora za napredak. Hvala ovim divnim navijačima na ogromnoj podršci, to mogu samo navijači Zvezde. Zadovoljan sam igrom i rezultatom, ali, tek smo ušli u ozbiljnu trku. Predstoje nam novi ispiti, ne krije trener prvaka.
Mladići Nemanja Motika i Nikola Stanković su u samom finišu utakmice dobili priliku da pokažu šta znaju i koliko mogu. Motika, koji je nedavno stigao iz Bajerna ubrzo je pokazao da je spretan dribler, dok se sa druge strane od Nikole Stankovića, koji je igrom slučaja debitovao za prvi tim kao i njegov današnji učitelj samo dan kasnije (Dejan Stanković je debitovao za Crvenu zvezdu 11. Februara 1995. godine) tek očekuju još bolje partije.
Naravno, ipak, najviše se očekuje od Mirka Ivanića, Aleksandra Kataija, kao i od Kange i Bena. Posle uspešnog starta u Crvenoj zvezdi su se odmah okrenuli novom zadatku, gostovanju Proleteru u Novi Sada, ekipi koja je pobedom u Kragujevcu pokazala da će biti tvrd orah svakom rivalu...

Deca do 14 godina besplatno na meč Zvezda – Radnički
Deca do 14 godina besplatno će moći da gledaju utakmicu osmine finala Kupa Srbije protiv Radničkog iz Niša, saopšteno je iz fudbalskog kluba Crvena zvezda, a prenosi Tanjug.
Kako se navodi, kao što je to bio slučaj na meču protiv Čukaričkog, ulaz za mališane je u sektoru jedan na zapadnoj i sektoru šest na istočnoj tribini, uz pratnju jednog roditelja.
Zvezda je ove sezone dva puta već imala sjajan ambijent na stadionu „Rajko Mitić” na evropskim mečevima, protiv Kairata i Ludogoreca, kada su zbog kazne utakmici mogli da prisustvuju samo mališani do 14 godina.
Utakmica između Crvene zvezde i Radničkog igra se u sredu od 17 sati.
    </div>
    <div id="magazin">
Sa četiri na dva točka
Sve više zemalja plaća svojim građanima da na posao idu biciklom, nudeći im u zamenu povećani neoporezivi deo plate. To je praksa koju već sprovode vlade različitih zemalja, Belgije, Velike Britanije, Danske, Nemačke, Holandije…
U mnogim prilikama, urbane rute koje pređe jedna osoba za volanom vozila lako bi se mogle da obave i biciklom, što se u gradovima sa komplikovanim terenom rešava biciklom na električni pogon. Ova praksa, koja je s pandemijom postala sve popularnija, u nekim je zemljama nagrađena ekonomskim podsticajima. Praksu plaćanja onih službenika koji na posao idu biciklom pokrenulo je 2014. godine nekoliko evropskih vlada s ciljem smanjenja zagađenja vazduha, potrošnje goriva i poboljšanja zdravlja ljudi. Većina programa koje su uspostavile vlade imaju oblik poreskih olakšica, dodajući iznos plati u obliku neoporezivog mesečnog dela. Ti su programi bili toliko uspešni da s godinama nastavljaju da rastu.
Belgija je povećala poreske olakšice za putovanje na posao na 0,25 evra po kilometru. Tako bi put od 10 kilometara na posao mogao značiti dodatni prihod od 1200 eura godišnje bez poreza. Nagrada koja ne uključuje i dobrobit za zdravlje. Holandija nudi gotovo sličan program a Velika Britanija ide malo dalje. Britanski biciklisti koji na putu do posla koriste svoje bicikle dobijaju 0,23 evra po kilometru, čemu se dodaje program pomoći za najam bicikla s mogućnošću kupovine i popusta na odeću i pribor za biciklizam. U slučaju Luksemburga, poreski poklon je  je oko 300 evra za kupovinu električnog bicikla za odlazak na posao.
U Srbiji prednjači Novi Sad.
Kao i prošle godine, Novi Sad pokušava da utiče na veću upotrebu ekološki prihvatljivijih vidova transporta. U budžetu je pripremljeno 20 miliona dinara - najmanje 18 miliona dinara podeliće se u vidu subvencija.
Pravo na učešće na konkursu imaju registrovana udruženja građana iz Novog Sada, koja se bave zaštitom životne sredine i/ili promocijom biciklizma.
Prošle godine su, po prvi put, sprovedena ukupno dva ovakva konkursa i dve ture podele subvencija. Led je probila Novosadska biciklistička inicijativa (inače i inicijator ove akcije), a u drugom krugu je subvencije dodelio Novosadski ekološki centar.
U oba kruga vladalo je ogromno interesovanje Novosađana, a samo najbrži su ostvarili pravo na subvenciju. U sledećem krugu, na proleće, pravo na subvenciju imaće najviše 1.800 građana koji žele novi bicikl.
Gotovo 2.100 građana Beograda prijavilo se prošlog seitembra za subvencije grada od 5.000 dinara za kupovinu novih bicikala, čime su popunjena sva mesta u okviru tog projekta a u te svrhe grad je početno izdvojio 10 miliona dinara a planira mnogo više. Prijave su popunjene za jedan dan. Ovaj projekat je jedna od mera za smanjenje zagađenosti vazduha, predviđena Akcionim planom kvaliteta vazduha u Beogradu i sprovodi se pod sloganom „Kupuješ bajk?”
I Niš se uključio u promociju biciklizma. U prvoj turi je namenio vaučere od 5.000 dinara onima koji kupuju nov bicikl. Primerom ovih gradova kreću još neki širom Srbije.
Čeka se da se i na državnom nivou uvedu programske mere koje će podsticati ovaj vid transporta.
Uz sve početne probleme kao što je nedostatak biciklističkih staza i „češljeva“ za parkiranje, jasniji tretman u saobraćajnim propisima, servisni poboljšani uslovi... akcija može da uspe jer pobornika i ljubitelja ima mnogo.

Peking 2022: 24. Zimske olimpijske igre
Od prvih Olimpijskih igara modernog doba, održanih 1896, pa do današnjih, 24. Igara zimske Olimpijade, ovaj sportski događaj predstavlja najveće međunarodno sportsko takmičenje naše epohe. Pod geslom Citius, altius, fortius – brže, više, jače, sportisti cele planete bore se za pobede i najsjajnija odličja u svojim disciplinama.
Moderne Zimske olimpijske igre održavaju se od 1924. kada je francuski gradić Šamoni bio domaćin Zimske sportske nedelje održane pod patronatom Međunarodnog olimpijskog komiteta. Ovaj događaj, naknadno preimenovan u prve Zimske olimpijske igre, doživeo je veliki uspeh i ogromno interesovanje publike.

Dvadeset četvrte Zimske olimpijske igre se od 4. do 20. februara 2022. održavaju u Pekingu, glavnom gradu Kine. Peking je prvi grad u istoriji olimpijskog pokreta koji će biti domaćin i letnjim i zimskim Olimpijskim igrama. Peking je bio domaćin Letnjih olimpijskih igara 2008. godine, a za domaćina Zimskih olimpijskih igara izabran je na zasedanju MOK-a održanom 31. jula 2015. Ovo će biti treće izdanje Olimpijskih igara koje se zaredom održava u Aziji, nakon Pjongčanga 2018. i Tokija 2020. godine.
Zimske olimpijske igre u Pekingu su prve zimske Igre koje se zbog pandemije virusa kovid 19 održavaju u specifičnim uslovima i bez prisustva inostranih gledalaca na tribinama. Održavanje ovih igara, međutim, predstavljaće jasan signal da je život jači od svih nedaća.

Maskota Zimskih olimpijskih igara u Pekingu je panda napravljena potpuno od leda pod imenom Bing Dven Dven. Bing na mandarinskom dijalektu kineskog jezika ima višestruko značenje, ali najčešće se odnosi na led, dok Dven Dven znači robustan i živahan, ali takođe označava i decu.
Tim Srbije je sačinjen od trenutno najboljih sportista koji dolaze iz grupacije zimskih sportova i oni se takmiče prvenstveno u skijaškim disciplinama.
Stručna saradnja: Olimpijski komitet Srbije
Umetnička realizacija izdanja: Nadežda Skočajić, akademski grafičar

U Americi otvoren muzej posvećen tokenima, upoznajte budućnost umetnosti
Umetnost koja je dodatno digitalizovana i postoji u virtuelnom prostoru u formi tokena sada je dobila i svoj muzej. Naime u Americi, u Sijetlu je otvoren prvi Muzej posvećen NFT. NFT su vid kriptovalute koja omogućava da se razna umetnička dela na različitim medijima i sajtovima prodaju putem mehanizama digitalne trgovine i koje su u potpunosti osvojile svet umetnosti.
Muzej NFT u Sijetlu sadrži originalna umetnička dela s objašnjenjima tehnologije koja stoji iza njih, a namenjen je da pomogne posetiocima da se kreću u novom svetu nezamenjivih tokena.
„Smisao fizičkog prostora je da olakša svakome pristup”, rekao je za suosnivač muzeja Peter Hamilton, prenosi Indeks navodeći da muzej u ovoj formi omogućava svima da uživaju u umetnosti.
NFT je digitalna činjenica kojom se potvrđuje vlasništvo umetničkog dela u digitalnom svetu, a njime se trguje isključivo kriptovalutama. Investitori i bogati kolekcionari poslednjih meseci tražili su da se uključe u najnoviju digitalnu ponudu, koja se oslanja na istu blokčejn tehnologiju koja pokreće kriptovalute. Na nedavnim aukcijama plaćeni su ogromni iznosi za NFT, uključujući 69.3 miliona dolara za digitalno delo umetnika Bipla što je bila jedna od udarnih vesti iz sveta umetnosti poslednjih meseci.
A kao i svaka nova tehnologija, mišljenja su podeljena- neki ih doživljavaju kao hir ili neverovatno pametan trend, a posetioci muzeja rekli su da su osetili nešto stvarno.
"To je neka vrsta globalnog fenomena, pa posmatramo kako oživljava", rekla je jedna od devojaka koja je posetila ovaj neobičan muzej.
“Teško je reći kuda će nas ova tehnologija odvesti, ovo je zapravo tek početak”, rekao je Hamilton i objasnio da ko god kaže da je stručnjak za NFT, ne govori istinu jer svi učimo.
    </div>
    <div id="vesti">
Stranci i dalje ulaganjima dobijaju pasoš Crne Gore
Podgorica – Mnoge mere i programe koje je donela bivša vlada premijera Zdravka Krivokapića biće najverovatnije pod lupom nove vlade i njenog predsednika. Veruje se da će neke odluke biti poništene s prvim zasedanjem, najverovatnije manjinske, vlade, kojoj će predsedavati bivši vicepremijer Dritan Abazović.
Abazović je saopštio da će među prvim odlukama biti poništena odluka o dodeli crnogorskog državljanstva koju je Krivokapić doneo pre nekoliko dana, ali izvršiće se i analiza uslova za sticanje ekonomskog državljanstva.
Bivši funkcioner Ministarstva unutrašnjih poslova Bojan Bugarin, inače ekspert za statusna pitanja stranaca i migranata, izjavio je da bi na osnovu izmene Odluke o kriterijumima za utvrđivanje osnova za sticanje crnogorskog državljanstva prijemom, koju je vlada Zdravka Krivokapića usvojila „neposredno pre nego što joj je izglasano nepoverenje u skupštini 4. februara, u narednoj godini za crnogorsko državljanstvo moglo da se prijavi do 5.000 građana i ta brojka bi u narednih pet godina mogla da dođe do 25.000 građana”.
Neki eksperti veruju da nije zabrinjavajuća ova izmena koliko instrument dodele ekonomskog državljanstva po osnovu kojeg su u vreme predsednikovanja vladom Milo Đukanović i Duško Marković dodelili nemali broj pasoša sumnjivim licima od kojih se neki nalaze na međunarodnim Interpolovim poternicama. Nije nepoznato da su među prvima crnogorsko državljanstvo dobili Taksin Šinavatra, koji je opljačkao svoj narod i pobegao u Crnu Goru, gde je dočekan s posebnim počastima. Visoki tajlandski sud osudio je bivšeg premijera Taksina Šinavatru na dve godine zatvora zbog njegovog vođenja državnog programa lutrije, koji je pokrenuo dok je bio na toj dužnosti.
Najnoviji primer je sukob između zvanične Moskve i Beograda zbog davanja azila Telmanu Ismailovu, koji se nalazi na crvenoj poternici zbog kriminalnih radnji u Rusiji. Moskva je nedavno zatražila njegovo izručenje, što je Crna Gora odbila.
„Azil dodeljen Telmanu Ismailovu je neprijateljski potez jer on nije ubedljivi politički izbeglica. Davanje gospodinu Ismailovu, koji je optužen za teška krivična dela u Rusiji, političkog azila u Crnoj Gori, uprkos postojanju Interpolove poternice, u Rusiji doživljavamo kao neprijateljski potez Podgorice”, saopštio je ambasador Rusije u Crnoj Gori Vladislav Maslenikov.
Vlada premijera Mila Đukanovića je za šest godina, po posebnim uslovima, dodelila oko 170 državljanstva. Tada je, prema podacima Ministarstva unutrašnjih poslova Crne Gore, naslednik poznate bankarske dinastije i jedan od finansijera projekta „Porto Montenegro” u Tivtu Natanijel Džejms Rotšild dobio crnogorsko državljanstvo.
Prema podacima MUP-a, mlađi Rotšild je 2011. godine, na zahtev tadašnjeg predsednika Vlade Crne Gore Igora Lukšića, upisan u spisak crnogorskih državljana.
Krajem 2021. i vlada Krivokapića je za godinu dana produžila program ekonomskog državljanstva, odnosno „izdavanje crnogorskih pasoša u zamenu za investiranje u neki od razvojnih projekata iz oblasti turizma, prerađivačke industrije i poljoprivrede”.
Iz Ministarstva ekonomskog razvoja saopštili su da su kriterijumi „sada stroži, povećana je kotizacija za 100.000 evra, a ukupna vrednost svih planiranih projekata koji bi trebalo da se realizuju zahvaljujući prodaji pasoša je oko 450 miliona evra”. Uveravaju da će se po ovom osnovu u Crnoj Gori otvoriti do 2.200 novih radnih mesta.
Ministar ekonomije Jakov Milatović ocenio je da bi Program ekonomskog državljanstva trebalo „posmatrati kao podršku završetku razvojnih projekata i da će se uspešno izbeći svi rizici koje program donosi”.
Prema Programu za sticanje ekonomskog državljanstva, budući državljanin Crne Gore za najavljene razvojne projekte mora da dostavi bankarsku garanciju, i to „kao dodatni oblik obezbeđenja pravovremene realizacije projekata”.
„Ta obaveza dosad je važila samo za neke projekte. Što je još važnije, vlada je povećala kotizaciju za 100.000 evra po aplikantu, što će biti iskorišćeno za podršku aktivnostima novoosnovanog Fonda za inovacije”, pojašnjeno je iz Ministarstva ekonomskog razvoja.
Kriterijumima je predviđeno da svi investitori u roku od mesec dana moraju da dostave vladi bankarsku garanciju u vrednosti od 50 odsto investicija.
„Poštenim merama aplikanti će za državljanstvo, osim 100.000 evra koje su do sada morali da uplate u poseban Fond za razvoj nerazvijenih opština, od sada morati da izdvoje dodatno 100.000 evra i za Fond za inovacije”, stav je Milatovića.
On očekuje da će po ovom osnovu biti moguće da se ostvari prihod za budžet Crne Gore u prosečnom iznosu od „45.000 evra po jednoj prijavi za državljanstvo uz dodatnih 200.000 evra, koji će biti uplaćeni na namenske račune i biti iskorišćeni za podršku regionalnog i razvoja inovacione delatnosti”.
Skoro da su nepodeljena mišljena, ne samo u Crnoj Gori, da je dodela ekonomskog državljanstva realizovana netransparentno i bila u nadležnosti premijera, pojedinih ministara kao i da su pasoši deljeni mnogim ličnostima koje su zbog kriminalnih radnji morale da napuste svoje matične države.
Evropska komisija je saopštila da „žali zbog odluke crnogorske vlade da produži za godinu program ekonomskog državljanstva”.
Svoju sumnju ovako su obrazložili: „Takve šeme nose moguće rizike kao što su pranje novca, utaja poreza, finansiranje terorizma, korupcija i infiltracija organizovanog kriminala. Komisija će nastaviti da pomno prati sprovođenje šeme sve dok se ne ukine.”

Sofija traži promenu Ustava Severne Makedonije
Specijalno za „Politiku”
Skoplje – Nakon Prespanskog ugovora Severna Makedonija uslovljena je da ponovo promeni Ustav, ovog puta na zahtev Bugarske, kako bi postala deo evropske porodice.
Naime, predsednik Bugarske Rumen Radev zahteva da poslanici najvišeg zakonodavnog tela u najviši zakonodavni akt unesu i bugarski narod kao konstitutivni element ove države, ogradivši se, s druge strane, od reciprociteta u bugarskom ustavu.
Ovaj makedonski sused blokirao je evropske integracije Severnoj Makedoniji, dovodeći u pitanje makedonski identitet i jezik. Iz retorike aktuelnih bugarskih političara, pa i samog predsednika Radeva, koreni makedonskog naroda i njegovog jezika zapravo su bugarski.
Dimitar Kovačevski, premijer Severne Makedonije, nastojao je da objasni bugarskim prijateljima iz izvršne vlasti da će Ustav RSM pretrpeti izmene upravo radi usaglašavanja svih političko-pravnih dokumenata sa zakonodavstvom EU, međutim, za bugarskog premijera Kirila Petkova i predsednika Radeva to u ovom trenutku nije dovoljno. I pored oštrih bugarskih zahteva koji zadiru u Ustav RSM, Bugarska negira da i u Bugarskoj žive Makedonci. I pored toga što je Evropski sud za ljudska prava u Strazburu presudio u korist Makedonaca koji žive u Bugarskoj, kojima se krše ljudska prava, te je država dužna da im omogući da ostvare sva svoja prava kao pripadnici makedonske nacije, takva odluka, koja proizlazi iz vladavine prava, za pravosuđe i državne organe u Bugarskoj nije neprihvatljiva. Makedonci koji žive u Bugarskoj zatražili su pomoć od svoje države i od predsednika Steve Pendarovskog, ali ih je predsednik savetovao da se za svoja prava bore unutar države Bugarske jer bi makedonska podrška bila protumačena kao mešanje RSM u bugarske unutrašnje odnose. Dakle, Makedonci u Bugarskoj ostaju sami, a Makedonci u Severnoj Makedoniji ostaju bez pomoći Evrope. Iste one Evrope koja je podržala Prespanski dogovor i uslovila promenu Ustava i imena makedonske države. Da, ista ona Evropa koja ne podržava i „Otvoreni Balkan”, koji joj izmiče iz ruku i dobija svoje mesto pod američkim okriljem.
Bugarska je, podsetimo se, potpisala i bilateralni dogovor o dobrosusedskim odnosima sa Severnom Makedonijom, koji je ubrzo odbacila. U kratkom vremenskom periodu Bugarska je iskoračila je iz oblasti vladavine prava nepoštovanjem bilateralnog dogovora s Makedonijom u oblasti dobrosusedskih odnosa i u članu da će podržati put evroatlantskih integracija.
Premijer Kiro Petkov je u intervju za Bi-Bi-Si naglasio da Bugarska želi da Severna Makedonija postane članica EU, ali je izbegao odgovor na pitanje da li u njegovoj zemlji živi makedonska nacionalna manjina. Ironičan smeh bio je reakcija mnogobrojnih gledalaca ovog intervjua, koji se preneo i u Severnu Makedoniju.
Ukoliko Severna Makedonija poklekne pod pritiskom i u okrilje svog ustava prigrli i bugarski narod, biće neophodno pažljivo napisati fusnotu koja neće odbaciti sve zasluge naroda koji su se borili u Narodnooslobodilačkom ratu protiv okupatorske čizme i fašizma, te kako ne bi bili na određeni način amnestirani svi ratni zločinci na području današnje Severne Makedonije. Nije isključeno da će se i Srbija suočiti s tvrdim zahtevima u procesu pristupa EU.

Đukanović vratio zakon, blokira lokalne izbore
PODGORICA - Predsednik Crne Gore Milo Đukanović vratio je Skupštini na ponovno odlučivanje Zakon o izmenama i dopunama Zakona o lokalnoj samoupravi, kojim je predviđeno da se lokalni izbori u 14 opština održe u jednom danu.
To bi značilo i odlaganje ranije raspisanih izbora u Beranama i Ulcinju.
Đukanović podseća da je na sednici trećeg vanrednog zasedanja 4. februara ove godine usvojen Zakon o izmenama i dopunama Zakona o lokalnoj samoupravi.
Kao razlog za vraćanje zakona, Đukanović podseća da je odluku o raspisivanju izbora za odbornike, u skupštinama opština Berane i Uljcin, doneo 26. januara i da je ona stupila na snagu danom donošenja.
Đukanović smatra da bi stupanje na snagu ovog zakona otvorilo pitanje očuvanja ustavnosti i zakonitosti, kao i pravne sigurnosti u političkom i pravnom sistemu države, kao i poštovanja ustavne zabrane retroaktivnog dejstva zakona i drugih propisa, prenosi Tanjug.
„Na osnovu izloženog, cenim razložnim da se Zakon o izmenama i dopunama Zakona o lokalnoj samoupravi vrati Skupštini na ponovno odlučivanje”, saopšteno je iz kabineta predsednika.

Plenković i ministri posetili američki nosač aviona usidren u Splitu
SPLIT - Premijer Andrej Plenković sa trojicom ministara posetio je danas američki nosač aviona „Hari Truman”, koji je usidren kod Splita.
Tom prilikom Plenković se sastao sa komandantom, kapetanom Gavinom Dafom i Markom Flemingom, otpravnikom poslova u Ambasadi SAD-a u Hrvatskoj.
Plenković je podsetio da je „Hari Truman” drugi put usidren u Hrvatskim vodama, a da je posada, kako je rekao, proteklih dana posetila Split, upoznala se s drugim najvećih hrvatskim gradom i gradom koji je hrvatsko lice Sredozemlja i na taj način približila Hrvatsku, njenu kulturu, istoriju, znamenitosti, kulinarstvo američkim mornarima.
Kao posebno zanimljivo Plenković je izdvojio da su imali priliku da čuju neposredna iskustva vežbe koja se zvala „Neptun Strike”” koju je NATO imao ovde u Jadranu.
„Visoke su ocene kvaliteta, doprinosa naših snaga, interoperabilnosti hrvatskih vojnika s drugim saveznicima tokom ove vežbe, koja je bila vrlo uspešna i korisna”, rekao je Plenković, prenosi Tanjug.
Istakao da Hrvatska doprinosi globalnoj sigurnosti, sigurnosti u Evropi pa i, kako je rekao, ovde na Mediteranu.
„ Zadovoljni smo da će takva saradnja biti nastavljena u budućnosti i ova poseta predstavlja dokaz kvalitetnih strateških odnosa koje Hrvatska ima s SAD”, rekao je Plenković, prenela je zagrebačka N1 tv.
Premijer je nosač aviona posetio sa ministrima odbrane, unutrašnjih poslova i spoljnih i evropskih poslova.

Dan borca RS – od 1992. do 1995. poginula su 23.752 pripadnika VRS
BANjALUKA - Srpski član Predsedništva BiH Milorad Dodik čestitao je Dan boraca i Dan prvog srpskog ustanka Boračkoj organizacije Republike Srpske i svim bivšim pripadnicima VRS i istakao da su srpski borci uvek bili na pobedničkoj strani - strani borbe za slobodu, istinu i pravdu, bez obzira na žrtvu i visoku cenu koju su plaćali.
Dodik je ukazao na to da su srpski borci ponosno, hrabro i dostojanstveno stajali ispred svakog neprijatelja koji je pokušao da potlači i uništi srpski narod.
„Tokom svih istorijskih izazova i iskušenja kao narod imali smo veru i uvek bili na pobjedničkoj strani i zato danas sa ponosom možemo da se sećamo svojih hrabrih predaka koji su živote i delove tela ugradili u temelje slobode i Republike Srpske”, naveo je Dodik u čestitki, saopštio je njegov kabinet.
On je istakao da je uloga srpskih boraca u očuvanju Republike Srpske nemerljiva i da je časna dužnost da porodicama poginulih boraca, ratnim vojnim invalidima, demobilisanim borcima i njihovim potomcima bude pružena sva potrebna podrška.
„Srpskim herojima dugujemo večno poštovanje i zahvalnost. Sa najvećim poštovanjem i zahvalnošću svaki dan moramo se sećati onih koji su najzaslužniji za slobodu koju danas imamo”, poručio je Dodik.
Dan boraca odbrambeno-otadžbinskog rata Republike Srpske obeležava se 14. februara.
U odbrambeno-otadžbinskom ratu od 1992. do 1995. godine poginula su 23.752 borca Vojske Republike Srpske, prenela je RTRS.

Od danas samotestiranje učenika u hrvatskim školama
ZAGREB – Od danas će u Hrvatskoj učenici pre odlaska u školu da se samotestiraju.
Većina škola je već u petak učenicima ili roditeljima podelila dva kompleta testova, a Hrvatski zavod javnog zdravlja objavio je video uputstvo kako obaviti samotestiranje. Samotestiranje brzim antigenskim testovima je dobrovoljno i besplatno i obavljaće se jednom nedeljno u pravilnim razmacima, te će se obavljati jedanput nedeljno, a bitno je i da razmak između dva testiranja bude jednak.
Kako preporučuju iz Ministarstva, učenici bi trebalo da se samotestiraju ponedeljkom pre nastave ili neki drugi dan u nedelju koji odredi škola. Učenici koji neće da se samotestiraju, ako dođe do virusa u razredu, pratiće nastavu online, prenosi Tanjug.

Do srodne duše preko agencije ili „viber” grupe
Mladi se danas „ketfišinguju” na „Tinderu”, „gostinguju” na „Instagramu”, „bredkrambinguju” na „Fejsbuku”... A ako uopšte ne znate šta znače ove reči – čestitamo! Očigledno spadate u onu povlašćenu kategoriju koja nikada nije imala kontakta sa lažnim profilima i identitetima na ovoj društvenoj mreži, čija simpatija nije nestala bez objašnjenja ili vam slala poruke a da u stvari nije imala nikakvu nameru. Ove pojave ili kako to ženski portali vole da napišu – „trendovi dejtinga” glavni su razlog zbog kog sve više mladih diže ruke od potrage za savršenim partnerom. Ali, kako je život mnogo lakši ako se radosti i tuge podele sa osobom koju volite, na sreću, i dan-danas ima optimista, koji od svoje „druge polovine jabuke” ne odustaju tako lako. A ako nju ne pronađemo na društvenim mrežama, ne upoznamo posredstvom prijatelja ili u izlascima, postoje još neke varijante „uparivanja”.
Jedna od takvih je i najstarija agencija za upoznavanje u Beogradu, „Fortuna”, koja baš krajem ovog meseca obeležava 40 godina postojanja.
– Našim posredstvom je više od 8.000 ljudi ostvarilo uspešnu emotivnu vezu. Nemamo uvek povratnu informaciju da li su to brakovi jer jako retko nam se klijenti jave kada su srećni i zadovoljni. Naši ljudi su i dalje puni predrasuda što se tiče ovakvog načina upoznavanja i onda prvo jedva dođu u „Fortunu” jer ih je sramota, a onda kada se sve to lepo završi, kao da se trude i od sebe i od drugih da sakriju gde su se upoznali. Naravno, imamo i svetlih primera, za ovo vreme smo pet puta bile na svadbi klijenata, a poslednja je bila baš u septembru – objašnjava Nada Jovičić, psiholog i jedan od osnivača.


Na kraju svega najvažnija je večna odanost (Pixabay)


Ona i njena saradnica ljude uparuju na osnovu upitnika u kome su podaci osobe i njihovi zahtevi u vezi sa budućim partnerom. Tako im se i predlažu osobe koje bi mogle biti njihovi životni saputnici, a po urađenom predlogu klijent dobije na uvid i podatke i fotografije onoga ko mu se dopao. Tek uz saglasnost obe strane da žele da se upoznaju, stupa se u direktan kontakt, bez višemesečnog „zavlačenja”.
– Među klijentima ima i mladih ljudi koji ne žele da se upoznaju preko interneta jer shvataju da tamo svako može da ostavi bilo kakve podatke i bilo čije fotografije. Imali smo jednu damu koja je svog muža upoznala preko nas pre 30 godina i smatra da ima idealan brak. Ona je došla da učlani svog sina koji ima 24 godine. Na pitanje zašto to radi, kad su život i brojna poznanstva pred njim, ona nam je odgovorila da je to baš zato što i njemu želi idealan brak poput njenog – priča nam Jovičićeva.
Da bi neko stupio u vezu potrebno je da, kako mladi kažu, „klikne” sa nekim. Obično, spoje ih neko zajedničko interesovanje, vrednosti, razmišljanja i stavovi u životu. A ono što ljude poveže može biti i religija.
Na „Fejsbuku” tako postoji stranica „Teodul” koja je zapravo neformalna zajednica mladih ljudi iz Republike Srpske, Srbije, Crne Gore i dijaspore koji su aktivni u okviru Srpske pravoslavne crkve. Sama stranica postoji od 2015. godine, ima 80.000 pratilaca, a osnovali su, kada su kod članova prepoznali potrebu za traženjem srodne duše, i tri „viber” grupe – „Teodul brak”, „Teodul upoznavanje za brak – predstavljanje devojaka” (2.500 članova) i „Teodul upoznavanje za brak – predstavljanje mladića” (770 članova). Neki su u toj potrazi već i uspeli, kaže Mario Ćumurović, osnivač „Teodula”.
U toku nepune dve godine postojanja grupa na „Viberu” sklopljeno je 10 brakova, a ove godine najavljena su još dva. Iz ovih zajednica rođena su i dva dečaka – jedan u Bijeljini, drugi u Sloveniji.
– Grupe imaju jasna pravila i u okviru njih smo angažovali oko 20 dobrovoljaca koji su zaduženi da usmeravaju diskusiju i da prate poštovanje pravila grupe. Razgovori su šifrovani i niko ne može da vidi broj telefona članova dok ga oni sami ne podele sa drugima, a na ovaj način uspeli smo da prevaziđemo opasnost uznemiravanja devojaka koje nisu zainteresovane za nastavak komunikacije u slučajevima kada prime i po 200 poruka od mladića. Ako devojka to neće, ona može da se zahvali mladićima za predstavljanje koje su poslali i da one koji su prekomerno uporni blokira i da na taj način onemogući nastavak komunikacije – kaže Ćumurović.
Osim sklopljenim brakovima, na ovoj stranici ponose se i time što se jedna devojka iz Australije preselila u Republiku Srpsku, a druga iz Kine zbog ljubavi vratila u Srbiju. I mnogi su se mladići vratili iz dijaspore baš zbog srodnih duša. Plan je, dodaje Ćumurović, da se sve ovo podigne i na viši nivo pa da se ova potraga za ljubavlju, koju su pravoslavnim vernicima počeli da preporučuju i sveštenici, preseli i na sajt.
Ovde ljudi tačno znaju šta hoće i traže baš osobe sa kojima to mogu da ostvare.
– Mnogi su u grupe ulazili sa velikom nadom i pronalazili su srodnu dušu koja je kilometrima udaljena od njih i uverili se da daljina i u toku razvoja veze ne smeta ako ima ljubavi. Članovi su nam rekli i da im je mnogo olakšano pronalaženje partnera za brak jer i sam naziv grupe naglašava da je dopisivanje sa članovima grupe baš sa tim ciljem, a ne sa ciljem razvoja dugih veza. I sama komunikacija je olakšana jer su u grupi i devojke i mladići koji su spremni da stupe u brak veoma brzo, i po dosadašnjem iskustvu, i u roku od nekoliko meseci – objašnjava Mario Ćumurović.

Mart novi rok za otvaranje pasarele na Adi
Na pokretnoj traci rokova za otvaranje pešačkog mosta između „Ada šoping mola” i Ade Ciganlije koji su se u prethodne dve i po godine smenjivali došao je na red i na mart. Tada bi pasarela od 100 metara čija je gradnja počela u maju 2020. i trebalo da bude završena za 120 dana, odnosno u septembru iste godine, konačno, kako nezvanično saznajemo, trebalo da bude prohodna. Čak i da rok ovog puta ne bude probijen, znači da će se objekat naći u samom vrhu prestoničkih projekata čiji se završetak otegao kao gladna godina. Pritom nije reč o komplikovanom graditeljskom zahvatu, ali iznenađenja na tom gradilištu, sudeći prema zvaničnim objašnjenjima, bilo je napretek: prvobitni projekat morao je da se menja zbog vodovodnih i kanalizacionih cevi koje nisu bile ucrtane u katastar podzemnih instalacija, potom su korona, sneg i kiša usporili gradnju, odnosno navođeni su kao razlozi za probijanje brojnih datuma.
Taman kad se činilo da će crvena vrpca na prečici biti presečena u septembru prošle godine, usledio je hladan tuš. Donator koji je gradu poklonio pasarelu od 100 metara, odnosno investitor „GTC Srbija”, zatražio je izmenu tehničke dokumentacije zbog urbanističke začkoljice koja bi, kako nam je nezvanično rečeno, trebalo da bude rešena za dve do tri nedelje. Potom sledi tehnički pregled objekta i izdavanje upotrebne dozvole.
Pasarela je odavno izgrađena, građevinski radovi su okončani pre maja 2021, uveravali su u kompaniji „Bauvesen”, koja je bila izvođač radova. Liftovi su ugrađeni i rade, sve je spremno, samo da se okonča procedura sa izmenom građevinske dozvole koja traje bezmalo pola godine.
Gradnja mosta preko saobraćajno opterećene Radničke ulice najavljena je 2017. godine, kada je postavljen kamen temeljac za prvi šoping mol na Čukarici „Ada mol”, koji je otvoren u maju 2019.
Vrednost pasarele za koju građani komentarišu da je konfuzna i glomazna, ali lepo osvetljena, iznosi 1,1 miliona evra bez PDV-a.
Planovi o bezbednijem prelazu Radničke ulice
Ideja o pešačkoj pasareli koja bi povezala Čukaričku padinu sa Adom Ciganlijom nije od juče niti je izum privatnog investitora kojem, istina, jeste pošlo za rukom da je i sagradi. Grad je pre desetak godina imao naum da na taj način omogući brži i bezbedniji prelaz za pešake preko Radničke ulice, ali ga nije realizovao. Pešački most pojavio se 2017. godine i u pobedničkom rešenju arhitektonskog konkursa za uređenje šireg područja Hipodroma, koje obuhvata i Staru šećeranu i lokaciju bivšeg „Jugopetrola” u Radničkoj ulici. Pobednički tročlani tim arhitekata predvideo je pasarelu iznad Radničke ulice kojom bi pešaci sa Ade Ciganlije mogli da uđu u kompleks Stare šećerene – planiran kao budući muzej industrije...

Usvojen rebalans budžeta Beograda
Odbornici Skupštine grada Beograda usvojili su danas rebalans budžeta prema kojem ukupan budžet Grada, zajedno za budžetima gradskih opština, iznosi skoro 166 milijardi dinara ili milijardu i 411 miliona evra.
„To je najveći budžet u istoriji našeg grada”, istakao je zamenik gradonačelnika Goran Vesić i dodao da je budžet Grada povećan za oko 3,1 odsto ili za 4,599 milijardi dinara, dok su budžeti gradskih opština povećani za 7,1 odsto, odnosno gradskim opštinama će biti prebačeno ukupno nešto više od milijardu dinara.
Kako je rekao, kada je prošle godine pravljen budžet za 2022. godinu nije se znalo da li će biti restrikcija u privredi zbog pandemije korona virusa, te da je zbog toga planiran mnogo konzervativniji budžet.
„Kako nije bilo restrikcija, zahvaljujući velikoj borbi Grada Beograda u privredi, i kako se situacija normalizuje mi smo već u januaru videli da imamo bitno povećane prihode i zato je bilo veoma važno da u skladu sa tim povećanim prihodima uradimo rebalans budžeta”, objasnio je Vesić, preneo je Tanjug.
Naveo je da je rebalansom budžeta predviđeno 150 miliona dinara više za pranje i čišćenje ulica i istakao da će mnogo više ulica ući u taj program, te dodao da je 222 miliona više predviđeno za kupovinu smećara kako bi se ulice čistile efikasnije.
Između ostalog, naveo je da je za sistem zamene javne rasvete u prigradskim naseljima obezbeđeno je više od 500 miliona dinara.
„Dodali smo još 242 miliona dinara za izgradnju Linijskog parka, a 235 miliona dinara obezbeđeno je za projekat ozelenjavanja školskih dvorišta”, rekao je Vesić i dodao da će sva školska dvorišta postati prave zelene oaze.
Više od milijardu dinara je dodatno opredeljeno za troškove gradskog prevoza usled poskupljenja cene goriva, naveo je i dodao da je 200 miliona opredeljeno za kupovinu tableta i laptopova, 200 miliona dinara za subvencionisano kupovanje udžbenika u prvom i drugom razredu osnovne škole.
Odgovarajući na kritike predstavnika opozicije zbog toga što je rebalansom, između ostalog, predviđeno uzimanje kredita od 35 miliona evra, Vesić je rekao da je to tačno, ali da opozicija nije razumela o čemu je reč.
„Ovim rebalansom je predviđeno 43 miliona evra ili oko pet milijardi dinara za vraćanje starih kredita što znači da više vraćamo nego što uzimamo kredita tako da u svakom slučaju nećemo dodatno zadužiti grad”, istakao je Vesić.

Usvojene izmene Plana generalne regulacije – šta će da se gradi, a od čega se odustalo
Gradski urbanista Marko Stojčić izjavio je za Tanjug da su na današnjoj sednici grada usvojene izmene i dopune Plana generalne regulacije za grad Beograd.
„Ovo su izmene i dopune, a ne potpuno novi plan. Izmena je imala za cilj dve stvari. Jedna je ažuriranje podataka, odnosno planova koji su već usvojeni u proteklih šest godina kako bi imali ažurnu kartu, a druga stvar je tretman javnih namena u Beogradu”, naglasio je Stojčić.
On ističe da je time omogućeno da se na levoj obali Beograda izgrade dve srednje škole, da Ada Huja postane javna zelena površina, park šuma slična Adi Ciganliji.
Makiško polje postalo je javna zelena površina, kao i Ratno ostrvo, naveo je on.
Prioritet su bili, kaže glavni urbanista prestonice, javni objekti i da se definiše što je moguće više javnih zelenih površina da bi grad bio što zeleniji.
„Kroz ovaj plan uveli smo novi termin koji se zove urbanistička zaštita, gde smo definisali urbanističku zaštitu starih, već izgrađenih blokova. Pre svega mislim na novobeogradske blokove, a još preciznije na blokove 44, 45, 70 i 70A. Planom je izuzet tretman tih blokova. Plan takođe podrazumeva saradnju sa predstavnicima građana iz pomenutih blokova da bi se došlo do zajedničkog zaključka šta na raspoloživom prostoru treba dograditi, odnosno izgraditi od sadržaja što nije izgrađeno prvobitnim planovima. Pre svega, to se odnosi na izgradnju javne garaže, dečjih igrališta, sportskih terena, parkinga”, ističe Stojčić.
On navodi primer Bloka 44 gde je bila planirana izgradnja akva parka. Ovim planom to je stavljeno van snage i definisano je kao centar za vodene sportove od republičkog značaja i tu će biti Vaterpolo centar Srbije, rekao je on.
Na pitanje da li će u blokovima biti dozvoljena gradnja između zgrada, Stojčić kaže da neće ako se prostor koristi u druge namene, na primer za dečja igrališta i sportske terene.

Počasna paljba povodom Dana državnosti Srbije
Odbor za negovanje tradicija oslobodilačkih ratova Srbije Vlade Srbije najavio je da će danas u 16 časova, povodom obeležavanja Dana državnosti Srbije, biti izvršena počasna artiljerijska paljba sa Savske terase Kalemegdanske tvrđave.
Kako je saopštilo Ministarstvo za rad, zapošljavanje, boračka i socijalna pitanja, počasna artiljerijska paljba tradicionalno najavljuje nacionalni praznik Sretenje – Dan državnosti Srbije i biće izvršena uz najviše državne i vojne počasti Garde Vojske Srbije, podizanje zastave i intoniranje himne, javlja Tanjug.
Ustanički skup, održan u Orašcu, predstavlja početak obnove srpske državnosti posle viševekovne otomanske vlasti.
Na zboru starešina u Orašcu, 14. februara 1804. godine za vođu ustanka izabran je Đorđe Petrović, podseća se u saopštenju.
U narednih nekoliko godina ustanička vojska, pod vođstvom Karađorđa, u čuvenim bitkama kod Ivankovca, Deligrada, Mišara, u Beogradu i drugim mestima, porazila je otomanske snage i oslobodila gotovo celu teritoriju Beogradskog pašaluka.
Time su Srbi otpočeli oslobodilačku borbu protiv otomanske vlasti i proces stvaranja svoje novovekovne države.
Sretenje – Dan državnosti Srbije obeležava se u spomen na početak Prvog srpskog ustanka (15. februar 1804. godine) i čin proglašenja (Sretenjskog) Ustava Knjaževine Srbije (15. februar 1835. godine), a na osnovu odredaba Zakona o državnim i drugim praznicima u Republici Srbiji (Službeni glasnik RS” br. 43/01, 1/07 i 92/11) obeležava se neradno dva dana 15. i 16. februara, navedeno je u saopštenju.

Kosmaj pod dodatnom zaštitom prirodnog bogatstva
Gradonačelnik Beograda Zoran Radojičić izjavio je da je Grad Beograd izdvojio oko 15 miliona dinara za projekat identifikovanja, praćenja i konzervacije retkih, ugroženih i endemičnih drvenastih vrsta na području Kosmaja.
„Ta sredstva se izdvajaju iz budžeta grada Beograda tokom ove i 2023. godine. Kosmaj je predeo izuzetnih odlika i od 2004. godine nalazi se pod zaštitom u cilju očuvanja šume, te retkih i ugroženih biljnih i životinjskih vrsta”, rekao je je Radojičić, prenosi Tanjug.
Kako se navodi, Radojičić je istakao da Kosmaj i njegova šira okolina predstavljaju područje od posebnog kulturno-istorijskog značaja za Beograd, sa velikim brojem zaštićenih kulturnih dobara i spomenika. Dodao je i da mu je posebno drago što će Grad tim projektom doprineti tome da se zaštite prirodna bogastva Kosmaja.
    </div>
    <div id="kultura">
Kulminacija autorskog puta urezanog u sudbinu
72. BERLINALE
Legendarni italijanski reditelj, scenarista i producent, majstor horora Dario Arđento (1940), svojevremeno i gost Beograda, posle 10 godina pauze snimio je novi film i lično ga predstavio u programu Gala na 72. Berlinalu.
Za svoj novi horor triler, koji će u srpskoj distribuciji nositi naslov „Iza tamnih naočara” (u originalu „Occhiali neri”) i uskoro biti prikazan i na 50. Festu u glavnom programu van konkurencije, Arđento kaže da ne smatra svojom „labudovom pesmom” jer ima još toga da podari filmskoj planeti. A njoj je od početka svoje duge i plodne karijere, započete davnih sedamdesetih godina 20. veka, već podario kultne filmove poput „Tajna crne rukavice”, „Mačka ima devet života”, „Četiri muve na sivom somotu”, „Tajna napuštene kuće”, „Drakula 3D” i trilogiju „Tri majke” s filmovima „Suspirija”, „Pakao” i „Majka suza”.
Jedan od rodonačelnika žanra nazvanog italijanska „đalo” petparačka fikcija – u kojem se kriminalistički triler prožima s hororom i fantastikom – i sada se drži svojih čvrstih korena, a kao osveženje ubacuje i veliku dozu oštre ironije i neočekivano – mnogo emocija.
Otkud filmska priča o vrhunskoj prostitutki Dajani, koja je u automobilskoj nesreći izazvanoj jurnjavom serijskog ubice po rimskim ulicama izgubila vid, i otkuda želja da posle tolike pauze baš usred pandemije snimi film?
– Zamišljao sam ga već nekoliko godina, ali nisam uspeo da ga snimim. Nailazio sam na teškoće, a one su bile povezane sa zahtevima tržišta, koje je tražilo nasilne i besmislene priče, dok sam ja konačno doživljavao fazu pomirenja sa svojim noćnim morama. Stoga sam odlučio da bar sada otvorim vrata terora i da prođem kroz njih ponovo.”
Na pitanje šta njemu lično predstavlja ovaj film, reditelj odgovara:
– Za mene „Iza tamnih naočara” predstavlja kulminaciju autorskog puta urezanog u moju sudbinu, na koji je od detinjstva uticala književnost Edgara Alana Poa. Sada, kada su se vremena promenila, ne želim da izneverim suštinu priče, niti stil koji je tumači.

Iz filma „Iza tamnih naočara” (Foto: Pres-služba Berlinala)


Pomračenje Sunca u uvodnim scenama filma o oslepeloj prostitutki nagoveštava šta će biti okidač za pokretanje priče, a o tome Arđento kaže da je to njena prava tačka oslonca. Zaslepljujuća dnevna svetlost navaljuje se na senke ljudi koji sa tla gledaju pomračenje. Senke se transformišu kako Sunce tamni i jarkožuta boja prelazi u ponoćnoplavu.
„To je predznak koji nagoveštava slepilo koje će preplaviti moju filmsku junakinju Dajanu”, navodi reditelj, dodajući: „slepilo je tema koju sam već posetio. Fasciniran sam idejom da prenesem taj osećaj krhkosti i panike koji dominiraju ubrzano pulsirajućim srcem lika”.
I upravo to, pulsirajuće srce glavne junakinje kroz filmske slike i atmosferu straha čine ovaj film uzbudljivim. U njemu nema mnogo dijaloga.
– Nema mnogo dijaloga, ali scene su podržane moćnim zvučnim zapisom Arnoa Rebotinija, koji naglašava uznemirujuću atmosferu, aludirajući na pretnju ubice kao neodređeno i fantazmagorično, lebdeće prisustvo. Muziku vidim kao protagonistu u rangu sa igrom glumaca, koja priču o ovoj hajci čini još opipljivijom. Što se tiče fotografije, od eksterijera do enterijera, od svetla do mraka, na svaki način sam isticao klaustrofobiju koja tišti Dajanu. Otkrio sam krajolik, šumu, reku i noć, ništa manje neprijateljske od čudovišta koje je proganja. Želeo sam da gledalac zaista oseti vetar, a time i sav pojačan i odjekujući zvuk – objasnio je Arđente.
Na pitanje o načinu na koji je kombinovao krupne planove i duge kadrove, potencirajući i lepotu, a ne samo krhkost Dajane, koju tumači Ilenija Pastoreli, rekao je:
– Očarala me je lepota Ilenije Pastoreli, ali i krhkost njenog izgleda, koja je u potpunoj suprotnosti sa snagom njenog pogleda – pogleda koji se menja kada u filmu mora da nosi tamne naočare. Naizmenično koristeći krupne planove sa intenzivnim dugim kadrovima, ispričao sam niz ubistava koja, kao neophodan element, nemilosrdno dovode do konačne katarze. Još jednom sam posvetio skrupuloznu pažnju detaljima. Detalji su korisno oruđe u ponudi vizije onog „drugog” u odnosu na posmatranu stvarnost i uvek idu dalje od površine stvari. Uz korišćenje subjektivnih snimaka kamerom iz tačke gledišta, pojačao sam muku likova kako bih njihov strah učinio još opipljivijim.
Kako je Dajanin verni pratilac i drugi glavni lik u filmu maleni kineski dečak Čin, Arđento diskretno, ali jasno, istražuje i društveni sukob između bogatih četvrti i takozvane Kineske četvrti u Rimu. Na pitanje otkuda baš ovakvi filmski junaci odgovara:
– Kao i u svim svojim filmovima, kada mislim o glavnim junacima, uvek se pitam ko su oni i kako se kreću. U ovom slučaju, to su dve posebne osobe. Dajana je punoletna i slepa, Čin je dete koje je premlado da bi moglo da bude samostalno. A oni potiču iz dve različite kulture: ona je Italijanka, dok je dečak Kinez. Ova kombinacija je pokretačka snaga koja stoji iza filma „Iza tamnih naočara”. Osovina oko koje se vrti glavna priča.
Ovaj filmski maestro kaže i da „tempo i ton filma idu ruku podruku s tenzijom i neizvesnošću. „Iza tamnih naočara” je ono što je zamišljeno da bude veoma intenzivan „đalo” triler, ali s dodatnim elementima koji nisu postojali u mojim prethodnim filmovima, a to su – osećanje i nežnost.
U filmu je berlinska (a uskoro će i beogradska) publika videla i rediteljevu ćerku Aziju Arđento u jednoj od važnijih uloga (instruktorka za slabovide i slepe osobe). Otac i ćerka ponovo su spojeni u zajedničkom filmu. Kako su to u Berlinu izjavili – „na obostrano zadovoljstvo i veliku sreću”. Već sutradan posle svetske premijere na 72. Berlinalu Dario Arđento se vratio u Rim.

I dalje ću se igrati
Da nisam prevodilac, morala bih da napišem roman „Školice” Hulija Kortasara, koji u tom prevratničkom a kamernom romanu govori o tome kako se deveti podelak ili kućica u jednoj dečjoj igri na nekom musavom pločniku zove i Nebo, s tim što kad naučiš kako do njega da stigneš, već te je prošla želja za igranjem. Pošto sam ipak, a i čitavim bićem, prevashodno prevodilac, to bih ja i dalje da se igram. Na sve ili ništa, upravo kao taj Hulisimo Hulio.
U ovom novinskom serijalu dragocenih razgovora sa ostalim saigračima srodnih sazvežđa, što će jednom Andriću omogućiti da progovori na jeziku koji će i Nobelovom komitetu biti dostupan ili Garsiju Lorku primaći ovdašnjim bojama zimzelenih razdora – verde que te quiero verde – svakom od nas je ponuđeno da odgovori na šest pitanja. Ili pak da sastavi sopstveni pločnik. Od reči i broja devet.
Među zvanično postavljenim pitanjima, međutim, pojavljuje se i položaj naše struke u društvu. Kako je društvo veoma listopadno, to je struka na dodatnoj vetrometini. Jesmo li mi vidljivi, jesmo li valjano plaćeni? Tri tačke bih stavila na pitanja o tome uspevam li da živim od prevođenja, jesam li imala neugodnih iskustava s naplatom rada, ko obara cenu našeg rada i koliko sami književni prevodioci mogu nešto da učine za položaj profesije.
Ali ja ću se i dalje igrati. Pa ću pored Kortasara na srpski prevesti i Borhesa, ali i njihovog i svog zemljaka Masedonija Fernandesa, koji je, kao pravnik i filozof, bio pomenutoj dvojici neprikosnoveni uzor, pri čemu u svom životnom romanu „Muzej o romanu o Vječitoj” lomi i gramatička, ali i logička pravila. Taj roman, na srpskoj ekavici, izuzev naslova, objavljen je pre koju godinu u Crnoj Gori, tako da on u Srbiji i ne postoji. Ali ja ću se i dalje igrati.
Onda ću na španski prevesti ne samo već pominjanog Andrića nego i Njegoša, gle! A i Ljubomira Simovića i Peru Zupca. Uostalom, kao i niz drugih srpskih pesnika, a naročito pesnikinja, koje sve zajedno svakom zgodnom prilikom objavljujem i u tematskim brojevima književnih časopisa Španije, kao što je, na primer, „El color de la esencia” u tematu „Ánfora Nova” iz 2013.
O tome bi se bez sumnje više govorilo da sam bilo kakve parice zatražila od ovdašnjeg ministarstva kulture. Da sam tako postupila, taj pesnički izbor, prevod svih pesama u njemu i usaglašavanje biobibliografskih podataka i onog autora na tri retka i onoga na tridesetak stranica, u meni bi unapred uvenuo. Zeleno, volim te, zeleno!
Pola sveta sam proputovala na osnovu svoje biografije; drugu polovinu na osnovu sopstvenog opredeljenja, pa i kao prevodilac, i to simultani. Kao prevodilac, a pod pandemijom, mogu da putujem i u mestu. Putujem po jezičkim rešenjima dok i dalje uživam čitajući. To je moj odgovor broj sedam. Broj osam je uspravna večnost.
Devet mi je broj klinastog pisma, ili najpre ptičjih tragova na snegu i, mada će se on ubrzo otopiti, tamo na tom nekom pločniku, ptica će i dalje pevati u nama.
Prevoditeljka sa španskog i još nekih romanskih jezika, pre svega katalonskog, ali i sa srpskog na španski

Snovi i želje Roma
Pesme 27 romskih autora na dva jezika, romskom i srpskom, nalaze se u upravo objavljenoj zbirci poezije (antologiji) dvojezičnog naziva „Romengo suno” – „Ciganski san”. Izdavač je Udruženje romskih pisaca Srbije, objavljivanje knjige omogućilo je Ministarstvo za kulturu.
Prepliću se u ovom dvojezičnom izdanju bliskosti i razlike dve poetike, lirike, gramatike, kao osoben doprinos dvema književnostima. Životne izazove i snove Roma, osećanja, razmišljanja ovde na 320 strana prikazuju pesme Rajka Đurića (nekadašnjeg urednika u „Politici”), Trifuna Dimića, Predraga Jovičića, Baje Saitovića, Desanke Ranđelović, Bajrama Halitija, Ištvana Farkaša, Gordane Đurić, Maje Jovanović, Jovana Nikolića i drugih autora.


Zbirka „Ciganski san” (Foto: S. Jovičić)


Urednik te zbirke romski pesnik iz Užica Predrag Peđa Jovičić, autor šest samostalnih dvojezičnih knjiga poezije (do sada zastupljen u 33 zajedničke) iza koga su četiri decenije literarnog stvaranja, ističe da se ovim delom ostvaruje cilj i zadatak Udruženja romskih pisaca Srbije – okupljanje romskih stvaralaca.
– Uključeno je 27 romskih pesnika iz cele Srbije, uglavnom su to iskusni autori do sada iskazani. Poeziju pišu i mlađi romski pesnici, zato je sledeći zadatak udruženja da napravimo zajedničku zbirku pesama mlađih pesnika i pokušamo da im pomognemo u izdavanju – kaže za naš list Jovičić, dodajući:
– Nije lako u izdavačkoj delatnosti. A mi smo imali sreće da nam pomogne Ministarstvo za kulturu, koje nam je omogućilo izdavanje ove zbirke, po konkursu na kome smo učestvovali i u kome se u pozitivnom smislu promenila klima i stav da treba da pomognu nacionalnim manjinama, pogotovo nama Romima, kad je u pitanju izdavačka delatnost. Ovo je šira zbirka pesama, sa većim brojem zastupljenih pesnika. Biće dostupna u čitalištima više gradova.
Pisati romsku poeziju, posebno ovako dvojezično, veoma je teško, smatra Predrag Jovičić. Ona je posebna, peva se iz duše, spaja nedaće svakodnevice s ljubavlju i toplinom možda više nego druge poezije. Naš sagovornik ističe da im nisu svakodnevno dostupne knjige na romskom jeziku, pre svega zbog manje produkcije tog stvaralaštva, a za ovakvo pisanje treba dobro poznavati romski jezik, kulturu, običaje, želje, brige...
– Mi Romi nemamo nekog šireg intelektualnog i pisanog korena na koji bismo se oslonili, pa stariji pesnici krče put mlađim. Sada smo išli linijom da, uz podršku Ministarstva za kulturu, prvo predstavimo iskusnije stvaraoce, a onda ćemo i mlađe. Pokušaćemo, kao što je nedavno urađeno s mojom novom knjigom pesama „Ciganski veliki san” („Romano baro suno”), da ovu zbirku možda objavimo i na engleskom jeziku, pa da je pošaljemo našim poznanicima i sunarodnicima u države zapadne Evrope. A Udruženje romskih pisaca Srbije planira i da okupi pesnike Rome sveta u jednu zajedničku zbirku pesama, mislim da ćemo imati snage za to – najavljuje Jovičić.
Vrednost zbirke „Ciganski san”, u kojoj preovlađuju socijalne, ljubavne, opisne i misaone pesme o životu Roma i njihovim običajima, tradiciji, snovima, nije samo filološka i kulturološka, nego i bilingvalna, budući da je pisana uporedo na srpskom i romskom jeziku, ističe u njenom predgovoru književnik Slobodan Ristović, uz zaključak da je ona značajan doprinos razvoju romske i opšte književnosti.

Purivatra napušta funkciju direktora Sarajevo film festivala
Osnivač Sarajevo film festivala Mirsad Purivatra napušta funkciju direktora te manifestacije, koju je vršio proteklih 27 godina.
„Odluku o promeni pozicije doneo sam sa iskrenim uverenjem da je ona ispravna i za mene i za Festival... Verujem da će mi moja odluka omogućiti da se posvetim nekim idejama za koje do sada nisam imao vremena”, izjavio je Purivatra, prenosi Tanjug.
On navodi da je izuzetno ponosan na rezultate postignute u 27 godina postojanja festivala.
„Krenuli smo od nule, u vrieme opsade našeg grada, a danas smo institucija na koju sa poštovanjem gledaju i na koju rado dolaze filmski autori i filmska industrija regije i svijeta”, rekao je Purivatra.
Navodi da to veliko putovanje nije prošlo bez mnogih izazova.
„Uz timski rad koji je bio naša prepoznatljivost svih ovih godina, izazove smo pretvarali u uspešne projekte, uvek iznova postavljajući i osvajajući visoke standarde. Sve ovo vreme bili smo posvećeni svojoj misiji da otkrivamo, podržavamo i promovišemo domaće i regionalne filmske autore i industrije”, istakao je Purivatra.
On dodaje i da je kao direktor SFF „imao veliku čast i zadovoljstvo da ugosti najbolje bosanskohercegovačke i regionalne filmske autore, ali i neke od najznačajnijih filmskih stvaralaca današnjice koji su postali svojevrsni ambasadori SFF i samog Sarajeva.”
Purivatra će od sada obavljati funkciju predsednika Udruženja „Obala Art Centar”, pod čijim okriljem Sarajevo film festival deluje, i raditi na strateškom razvoju ove manifestacije.
Na poziciji direktora SFF naći će se njegov ko-direktor Jovan Marjanović, za kojeg Purivatra navodi da je „dete festivala.„
„Pridružio nam se kao devetnaestogodišnjak, rastao je uz Sarajevo film festival i pokazao istinski talent za kreativnu industriju... Završio je prestižne škole i napravio odličnu poslovnu mrežu u svetu filmske industrije i verujem da će biti izvrstan vođa koji će voditi Festival u pravom smeru”, naveo je Purivatra.
    </div>
    <div id="ekonomija">
Naši privrednici opipavaju puls Ujedinjenih Arapskih Emirata
Grupa od oko 300 srpskih privrednika iz 140 kompanija u oblastima poljoprivredne proizvodnje i prehrambene industrije od juče je na Svetskoj izložbi „Ekspo 2020” u Dubaiju. Ovo je naša najbrojnija delegacija poslovnih ljudi ne samo u UAE već i koja je uopšte poslednjih decenija posetila neku prekookeansku zemlju. Većina privrednika je došla u Dubai da opipa puls tržišta koje važi za jedno od zahtevnijih u pogledu kvaliteta i inovacija, ali i da uspostave kontakte sa dalekoistočnim destinacijama. Ujedinjeni Arapski Emirati uvoze više od 80 odsto prehrambenih proizvoda i predstavljaju sponu za čitav region MEASA – Bliskog istoka, Afrike i južne Azije, što otvara mogućnosti za srpske privrednike. Goran Đaković, savetnik ministra poljoprivrede, za „Politiku” kaže da Srbija ima ogroman potencijal za izvoz, imajući u vidu porast u poslednjih nekoliko godina. U cilju da se održi tendencija rasta, ključno je što smo obezbedili sertifikate za izvoz goveđeg i jagnjećeg mesa i prerađevina, kao i mleka i mlečnih proizvoda u Emirate.
– Ovo tržište je specifično i ima svoje navike, što se najviše može uočiti na primeru njihove saradnje s Velikom Britanijom, odakle najviše robe dolazi u UAE. Zanimljivo je da srpska malina i drugo voće stigne do ovog tržišta, ali preko britanskih posrednika. Treba probiti tu barijeru. Zašto naši privrednici ne bi sami izvozili svoje proizvode, koji su ovde konkurentni i traženi. Ukoliko budemo sposobni da ih dobro upakujemo i promovišemo, lako ćemo povećati izvozne rezultate i ono što je glavni utisak jeste da oni žele da sarađuju s našim poslovnim ljudima, što su nam omogućili dobri odnosi između dve vlade – kaže Đaković i naglašava da je Srbija Emiratima najbliža destinacija u proizvodnji žitarica, voća i povrća.
U završnoj fazi smo pregovora sa organizacijom ESMA, koja će nam omogućiti da naša roba bude dostupna na tržištu zemalja Persijskog zaliva, dodaje Đaković. Svi halal proizvodi će moći da budu na ovim tržištima, a razgovara se i sa Indonezijom o plasmanu našeg voća, žitarica i mesa. Indonezija je jedan od najvećih uvoznika jabuka, a s tržištem od 300 miliona stanovnika, gde je 30 miliona hrišćana, mogućnost plasmana svinjskog mesa biće jedan od unosnijih poslova.
Svetislav Mlađenović, vlasnik „Masterfuda” iz Užica, kaže da ova kompanija izvozi smrznuto voće u Katar, Saudijsku Arabiju, a odnedavno su prisutni i na tržištu Emirata. Imali su upite iz Malezije i Indonezije, ali im cene trenutno ne odgovaraju.
– Teško je bilo ući na ova tržišta, išlo je prilično sporo, ali kada se uspostavi saradnja, sve ide lakše i svojim tokom. Što se tiče hrane, mi se trudimo da ispoštujemo, ali mislim da nisu toliko zahtevni, kao, recimo, Rusi. Oni nisu veliki konzumenti zamrznute hrane kao Evropljani – ističe Mlađenović.
Manja Ljubičić, generalni direktor „Medele”, ističe da ova srpska kompanija nije bila do sada prisutna na tržištu Emirata, ali da je došla na Svetsku izložbu upravo da ostvari kontakte jer su već prisutni na tržištu Severne Afrike, na koje planiraju ove godine da izvezu robu u vrednosti od pola miliona evra.
– Emirati su nam interesantni jer se ovde konzumira dosta slatkiša i konditorskih proizvoda. Ovakvi susreti privrednika pružaju bezbroj mogućnosti – kaže Ljubičićeva.
Slične namere ima i Milutin Panić, direktor firme „Hof”, koja proizvodi sokove od aronije i džemove koji se koriste za kolače i kao prelivi za meso.
– Nismo radili klasično ispitivanje tržišta, ali smo došli da ga lično testiramo. Naša ciljna grupa su hoteli i restorani, ali nam je potreban marketing, u čemu nam pomaže Privredna komora Srbije. Imamo težak zadatak jer Arapi nisu čuli za aroniju i treba im prvo predstaviti proizvod – kaže Panić.
Marko Selaković, direktor predstavništva PKS u UAE, koji je dočekao privrednike u srpskom Biznis habu u Poslovnoj zoni Južni Dubai, kaže da je kroz srpski poslovni centar prošlo više od 1.200 privrednika u prethodna četiri meseca i da je sklopljeno 15 značajnih ugovora, uglavnom iz oblasti naprednih tehnologija i inovativnih rešenja u oblasti energetske efikasnosti. Potpisani su ugovori za Indiju, Maleziju, Saudijsku Arabiju, Ujedinjene Arapske Emirate…
Fokus privredne delegacije koja je u poseti Dubaiju biće na povezivanju sa inostranim partnerima, upoznavanju inovacija, iskustava i međunarodnih trendova u poljoprivrednoj proizvodnji i preradi hrane. Privrednici iz Srbije održaće poslovne forume s privrednicima Slovenije, Poljske, Malte, Libana, Litvanije, Meksika, Australije, Malezije, Egipta, kao i mnogih drugih zemalja, kaže Selaković.
Prema njegovim rečima, privrednici treba da stave akcenat na marketing i promociju.
– Voleo bih da sve ovo što radimo rezultira podizanjem ekonomske saradnje na viši nivo na regione jugoistočne Azije jer to daje pristup tržištu od milijardu ljudi. Uspeli smo da ostvarimo nove poslovne veze i da predstavimo nove sektore poput ICT-a. Prioritet nam je logistika, kako da iz Srbije roba najbrže stigne do luke Džebala Ali u Dubaiju. Ono što je najvažnije, ovde nas ne gledaju kao sirovinsku bazu, već kao nekoga ko može da isporuči kvalitetne proizvode – kaže Selaković.

Spoljni dug Slovenije veći od 108 odsto BDP-a
LjUBLjANA – Bruto spoljni dug Slovenije iznosio je na kraju decembra 2021. godine 50,8 milijardi evra, što u tekućim cenama čini 108,3 odsto bruto domaćeg proizvoda, dok su bruto spoljna potraživanja iznosila 51,2 milijarde evra, pokazuju podaci centralne banke.
Kako prenosi agencija STA, bruto spoljni dug, kao deo ukupnog duga zemlje po osnovu zaduživanja kod stranih kreditora, porastao je lani za 3,0 milijarde evra u odnosu na isti mesec 2020. godine.
Povećanje je uglavnom rezultat većeg zaduživanja centralne banke, preduzeća povezanih sa subjektima u inostranstvu i nefinansijskih privrednih društava.
Spoljni dug vlade je smanjen za dve milijarde evra, dodaje se u informaciji.
Nešto manje od polovine spoljnog duga činio je dug opšte države, a nešto više od petine (21,5 odsto) dug komercijalnih banaka i centralne banke, navodi se u izveštaju Banke Slovenije.
Eksterna potraživanja od 51,2 milijarde evra porasla su za 3,2 milijarde evra u odnosu na kraj 2020.
Suficit tekućeg računa Slovenije u 2021. iznosio je 1,7 milijardi evra, što je nešto ispod polovine suficita u prethodnoj godini, prenosi Tanjug.
Suficit u robnoj razmeni sa svetom je opao za 1,9 milijardi evra, dok je u trgovini uslugama povećan za 388 miliona evra, prenosi slovenačka novinska agencija.

Rudarstvo u Srbiji može, ali kao održivo, odgovorno i uz zaštitu okoline
Ministarka rudarstva i energetike Srbije Zorana Mihajlović izjavila je danas da rudarstvo u Srbiji može da se razvija samo kao održivo rudarstvo, u kojem se poštuju najviši standardi zaštite životne sredine, koje je odgovorno prema zaposlenima i prema zajednici. Ona je posle sastanka sa predsednikom i izvršnim direktorom korporacije Ziđin majning grupe, Zou Lajčangom, rekla da je važno da sve rudarske aktivnosti budu praćene brigom o zaštiti životne sredine i lokalnoj zajednici, jer je to jedini način da se ima održivo i zeleno rudarstvo u Srbiji.
„Ziđin je jedna od najvažnijih strateških kompanija u Srbiji, koja je do sada investirala više stotina miliona evra, a ono što je posebno značajno jesu ulaganja u zaštitu životne sredine. Veoma sam zadovoljna što će u julu biti završena modernizacija topionice, ljudi u Boru odlično znaju šta to znači”, kazala je ona, prenelo je ministarstvo , navodi Beta.
Kako je dodala, to znači poštovanje EU standarda u zaštiti životne sredine, odnosno čistiji vazduh i čistije reke.
Mihajlović je istakla da se saradnja sa Ziđinom najbolje se vidi kroz prvi zeleni rudnik Čukaru Peki.
„Ovaj rudnik je važan jer će Srbija razvojem ovog rudnika postati drugi najveći proizvođač bakra u Evropi, posle Poljske, i jedan od najvećih proizvođača zlata - danas dve kritične mineralne sirovine u svetu, bez kojih nema zelene agende, nema solarnih elektrana, nema vetroelektrana, nema ni razvoja odbrane i saobraćaja”, rekla je Mihajlović.
Ponovila je da je Srbija jedna od retkih zemalja koja je bogata kritičnim mineralnim sirovinama, te da je opredeljenje države da svi projekti mogu biti realizovani samo ukoliko su u skladu sa najvišim standardima životne sredine.
„Dodatna ulaganja, posebno u modernizaciju postojećih postrojenja, kao i nove investicije Ziđina veoma su važne, ne samo za razvoj Bora, već je to pitanje privrednog rasta Srbije”, rekla je ona.
Predsednik i izvršni direktor korporacije Ziđin majning grup, Zou Lajčang, kazao je da Srbiju vidi kao jednu od ključnih zemalja za svoje poslovanje i najavio nove investicije i razvoj rudarskih projekata, kao i rast broja zaposlenih.
„Naš cilj jeste da poslujemo u skladu sa najvišim standardima u oblasti ekologije i bezbednosti na radu i u tom pravcu ćemo dalje ulagati u razvoj kompanije u Srbiji. Takođe, želimo da doprinesemo razvoju lokalne zajednice, posebno kada je reč o novim radnim mestima”, rekao je on.
Na sastanku, na kojem su učestvovali i generalni direktori kompanija Ziđin koper i Ziđin majning u Srbiji, kao i predstavnici Ambasade Đšine i gradonačelnik Bora, bilo je reči i o investicijama ove kompanije u Srbiji i zaštiti životne sredine u rudarskim aktivnostima, kao i potrebi o zajedničkom rešavanju svih izazova i razvoju lokalne zajednice, te mogućnosti da Ziđin proizvodi električnu energiju iz obnovljivih izbora za potrebe kompanije.

Veće profite nisu pratila i veća ulaganja u nove projekte
Veći profiti i opreznost pri investiranju – tako bi se ukratko mogla opisati 2021. godina za naftne kompanije koje tradicionalno u februaru saopštavaju svoje poslovne rezultate za prethodnu godinu.
Ove firme imaju razloga da zadovoljno „trljaju ruke” zbog profita ostvarenih u proteklom periodu. Naftni giganti koji su do sada saopštili rezultate poslovanja u 2021. su prijavili znatno veće profite koji će im pomoći da brže pokriju minuse iz perioda najjačeg udara pandemije. Tako je, na primer, „Šel” u 2021. ostvario profit od 20,1 milijardu dolara, dok je godinu dana ranije iskazao gubitak od 21,6 milijardi. Još bolje je prošao „Eksonmobil” koji je zaradio 23 milijarde dolara i time nadoknadio gubitak od 22,4 milijarde dolara u 2020. Norveški „Ekvinor” je 2021. imao profit od 8,6 milijardi dolara, dok je godinu dana ranije izgubio 5,5 milijardi dolara usled pandemije virusa korona.
Međutim, ono što brine analitičare jeste činjenica da znatno veće profite nisu pratila i proporcionalno veća ulaganja u nove projekte. Stručnjaci upozoravaju da na duži rok to može značiti i manje barela nafte na tržištu, što opet verovatno vodi ka održavanju visokih cena nafte. Kompanije odsustvo većih investicija pravdaju činjenicom da nestabilnost još nije prošla i da se susreću sa brojnim preprekama na koje ne mogu da utiču, poput geopolitičkih kriza i neizvesnog kraja pandemije. Iako su cene nafte na sedmogodišnjem maksimumu, naftaši navode da im od visokih cena mnogo više odgovara stabilnost i predvidivost tržišta, na šta u ovom trenutku nikako ne mogu da računaju.
Kada je reč o domaćem tržištu, Naftna industrija Srbije svoje rezultate poslovanja za prethodnu godinu saopštiće u drugoj polovini februara. Ono što raduje je činjenica da je NIS u devet meseci 2021. imao neto dobit od 13,3 milijarde dinara, čime je nadoknađen minus od 7,6 milijardi iz pandemijske 2020. Pored toga, iz kompanije su početkom godine najavili da kriza neće uticati na planove da se nastavi sa znatnim investicijama.
Tako NIS planira da u 2022. uloži oko 25 milijardi dinara u nove projekte. Pored toga, jedan od prioriteta biće i sprovođenje Ugovora o strateškom partnerstvu u razvoju „Petrohemije”. Sudeći po početku godine, pred naftnim sektorom u svetu i Srbiji je zanimljiva i sadržajna godina.

Veliki broj radnika prima zaradu ispod minimalne
Zaposleni su često šikanirani, poslodavci neretko ne poštuju naloge inspekcije o vraćanju na posao, a veliki broj radnika prima platu ispod 35.000 dinara koliko iznosi ovogodišnji minimalac, neki su od zaključaka ankete koju je sprovela Regionalna informativna agencija „Jug pres”. Tako je na pitanje „da li znate nekog ko prima platu manju od minimalca”, čak 63,4 odsto učesnika potvrdno odgovorilo. Činjenica da je ovoliko ljudi reklo da poznaje osobu, ili više njih, koja ima zaradu nižu od zakonski dozvoljenog minimuma može biti jedna od ilustracija realnosti u kojoj živimo. Kako se utvrđuje minimalna plata, i ako se zna da je ona garantovana kategorija, otkud onda to da neki radnici primaju ispod minimalca?
Stručnjaci za radno pravo podsećaju da se cena radnog sata od 201,22 dinara odnosi samo na zaposlene po ugovoru o radu, ali ne i na one koji su angažovani na privremeno-povremenim poslovima ili one koji su u nekom drugom obliku rada, po ugovoru o delu, kao što su sezonski radnici. Svi oni ne primaju zaradu, nego novčanu naknadu za svoj rad, a takvih radnika ima dosta, pa čak i u javnom sektoru. To potvrđuju i sindikalni predstavnici dok podsećaju da se radnicima, umesto da im povećaju koeficijent ili osnovicu, na njihovu platu ili zaradu dodaje iznos do minimalne zarade. Nikoga ne interesuje što je to potpuno nezakonito, a i pored toga, masovno se primenjuje u javnim službama i preduzećima, posebno u komunalnoj delatnosti, ali i u realnom sektoru.
Ranka Savić, predsednica Asocijacije slobodnih i nezavisnih sindikata, podseća da je u Srbiji masovna pojava da se utvrđuje manja cena rada po radnom satu od minimalne cene, dodajući da više od 300.000 radnika ima utvrđenu osnovnu zaradu u iznosu manjem od minimalne. Posledica toga je manja plata od minimalne i onda se bez ikakvog zakonskog osnova dodaje iznos do minimalne zarade, uverava Savićeva.
– Da se ovo dešava u Srbiji znaju svi: poslodavci, ministarstva, inspekcije, ali ne reaguju, jer i sami krše zakon. Sindikatu jedino ostaje da pokrene sudske sporove koji se po pravilu dobijaju. Tada je poslodavac u obavezi da retroaktivno isplati razliku zarada – navodi predsednica ASNS-a. Uglavnom je reč o velikim novčanim iznosima, pošto ovakav obračun plata traje i decenijama. Često su radnici sa svojim sindikatima, odgovorniji od poslodavaca, pa odustaju od tužbe, napominje ona,

Modernizacija topionice u Boru biće završena do leta
U julu će biti završena modernizacija topionice u Boru što će značiti poštovanje evropskih standarda u zaštiti životne sredine, a od Ziđina se nadamo i novim investicijama, izjavila je danas ministarka rudarstva i energetike Zorana Mihajlović posle razgovora sa predsednikom i izvršnim direktorom Ziđin Majninig Grupe Zou Lajčangom.
Lajčang je ocenio da će Ziđin u budućnosti u skladu sa svim propisima i standardima napraviti najbolji razvoj i poslovanje u oblasti bezbednosti i ekologije, kao i u drugim poslovima.
„Istovremeno daćemo veliki doprinos razvoju ekonomije Srbije. Dve kompanije imaće visok standard, i dobro poslovanje u Srbiji. Daćemo veliki doprinos lokalnom zapošljavanju i razvoju”, rekao je on.
Lajčang je istakao da Ziđin od dolaska u Srbiju oseća duboku podršku iz Vlade Srbije, kao i čelično prijateljstvo između Srbije i Kine.
Mihajlović je ocenila da je Ziđin jedna od najvažnijih strateških kompanija u našoj državi, i navela da se njihovo ulaganje u Srbiju meri stotinama miliona evra.
„Danas smo razgovarali o povećanju ulaganja u zaštitu životne sredine, što je za nas jako značajno”, naglasila je ona.
Objasnila je da će se sa završetkom modernizacije topionice poštovati evropski standardi u zaštiti životne sredine.
„To znači ono na čemu radimo svih ovih godina, a to je zaštita životne sredine, čist vazduh, čiste reke i čisto zemljište”, rekla je ona.
Podsetila je da je saradnja sa Ziđinom obeležena i prošlogodišnjim otvaranjem rudnika Čukaru Peki čime će Srbija postati druga zemlja u Evropi po proizvodnji bakra i zlata.
Ona je istakla da su kritične mineralne sirovine u svetu, bez kojih nema Zelene agende, solarnih elektrana, vetroelektrana, saobraćaja niti električnih automobila postale ključne.
„Srbija je jedna od zemalja koja raspolaže tim kritičnim mineralnim sirovinama.
S druge strane jasan je zahtev Vlade i predsednika da uvek i svuda moramo da vodimo računa o zaštiti životne sredine, i da poštujemo standarde na koje smo se obavezali - a to su standardi čiste i zdrave životne sredine”, poručila je ona, preneo je Tanjug.
Mihajlović je iznela očekivanje da će Ziđin imati još investicija u Boru i Borskom okrugu i ocenila da to nije samo pitanje razvoja tog grada već utiče na privredni razvoj cele Srbije.
U kineskoj delegaciji, osim Lajčanga za koga je rečeno da je prvi put u Srbiji, bili su i direktori Ziđin kopera i Ziđin majninga, a razgovorima je prisustvovao i gradonačelnik Bora Aleksandar Milikić.

Arapi zainteresovani za srpske tartufe, maline, organsku hranu
Srpske firme, njih 13, predstavile su svoje najkvalitetnije proizvode na najvećem regionalnom sajmu prehrambene industrije „Gulfood” u Dubajiu, u organizaciji Privredne komore Srbije, na kome su zastupljene zemlje iz gotovo celog sveta, a nacionalni paviljon Srbije krase i proizvodi od srpskih tartufa, malina, med, džemovi...
Predstavnici naših firmi rekli su Tanjugu, u Dubaji svetskom trgovinskom centru, da je Bliski istok za njih važno tržište na koje hoće da se probiju, kao i da Arapi hoće dobro da plate za zdrav i kvalitetan proizvod.
Predstavljeni su i najbolji srpski mlečni proizvodi, smrznuta i dimljena riba i morski plodovi, ajvari, supa, začini, čajevi, voćni sokovi i kašasti voćni nektari, kvalitetni voćni džemovi i marmelade.
Sekretar Udruženja za biljnu proizvodnju i prehrambenu industriju u PKS Aleksandar Bogunović je rekao da je UAE veliko, platežno i dosta jako tržište sa kuhinjom koja je u velikoj meri i evropska, zbog usmerenosti zemlje ka turistima i turizmu.
„Srbija ima da ponudi čitavu paletu proizvoda i ovom tržištu. Takođe, ispunjavanje standarda kao što je Halal, nije neizvodljivo, što potvrđuju naše kompanije koje već posluju na ovom tržištu”, rekao je Bogunović.
Istakao je, takođe, da Srbija ima jaku proizvodnju voća i povrća, svežeg i zamrznutog, koja ima veliki potencijal, kao i konditorska industrija i prerada animalnih proizvoda.


Tartufi se u arapskom svetu više koriste nego u Srbiji (Foto Rixabay)


Danijel Trifunović iz beogradske firme Damar tartufi, koja pravi svoje proizvode od tartufa iz cele Srbije, kaže da njegova firma drugi put nastupa na tom sajmu, s obzirom da su pre tri godine sklopili veoma dobar ugovor i da se sada nadaju da će upoznati još klijenata sa Bliskog istoka.
„Tartufi se u arapskom svetu više koriste nego u Srbiji, dosta su traženi ovde i izuzetno je jaka konkurencija, tako da su potrebni dobar kvalitet i cena, kao i dobro pakovanje kako bi se pobedila konkurencija”, rekao je Trifunović.
Dodaje da su najpoznatiji tartufi iz Italije i Francuske, ali da ima dosta interesovanja i za tartufe iz Srbije.
Trifunović je istakao da su srpski tartufi za nijansu kvalitetniji od proseka, kao i da na njihovom štandu proizvodi od tartufa mogu da se pazare po ceni od 500 do 2.000 dinara, što svako može da priušti.
Kada je reč o ceni svežih tartufa, u Dubajiu kilogram iznosi oko par stotina evra za crni i oko par hiljada evra beli, naveo je on.
Na štandu se, kaže, najviše prodaju tartufi u maslinovom ulju.
Komercijalni direktor firme Zdravo organik iz Selenče Zdenko Kolar kaže, takođe, da nastupaju u Dubaju drugi put, s obzirom da su ranije sklopili dobar posao i izvoze organske proizvode u Filipine.
„Postoji interesovanje za kvalitetnu i zdravu hranu, a naši skokovi su bez šećera i konzervansa, to je samo isceđeno voće i povrće. Arapi prepoznaju kvalitet, malo je viša cena, ali to ne predstavlja problem na ovom tržištu, samo mora biti izuzetnog kvaliteta”, rekao je on Tanjugu.
Takođe, dodaje da su imali već uspešne sastanke na Sajmu, koji se održava od 13. do 17. februara, i da očekuju sklapanje dobrog posla i da će već ove godine početi da izvoze svoje prizovode u Emirate.
Kaže da se posetioci najviše interesuju za sokove od cvekle i kabuje, zatim u kombinaciji za šargarepom, cimetom, đumbirom..
Predstavnici Mlekare Šabac, takođe, očekuju, sklapanje velikog izvoznog posla, s obizrom da nisu prisutni na bogatom arapskom tržištu.
Napominje da postoji interesovanje i da se nadaju ugovoru i za taj deo sveta, pošto sada najviše izvoze u Rusiju, ali i zemlje EU, kao što su Nemačka, Švajcarska i Austrija, zatim u regionu i SAD.

Milica Belić iz ITN grupe iz Beograda koja ima fabriku u Kosjeriću kaže da smrznuto voće, maline, kupine, miksevi voćene i slično izvoze na sva tržišta, od SAD, Evrope, Rusije, kao i u zemlje Zaliva i Izrael.
„Ovaj sajam nam je veoma važan i prisutni smo poslednjih pet godina, i do sada smo ostvarili značajne kontakte i ugovore”.
Kaže da se malina prodaje odlično na arapskom i ruskom tržištu i da su nam Poljaci najveća konkurencija, ali da su naše maline jedne od najboljih u svetu.
Menadžerka međunarodne prodaje u kompaniji Budimka iz Požege Jelena Kalinić je rekla da još nisu počeli da izvoze na arapskom tržište već da uglavnom izvoze u evropske zemlje i nešto malo u Indiju, ali da im je veoma važno da nastupe i u Emiratima.
„Ima proizvoda interesantnih za Emirate, naša prednost je što mi imamo voće koje oni nemaju. Tako nemaju divlju borovnicu, divlju kupinu, malinu... to je kod njih sve egzotično, i jako su zainteresovani za ceo asortiman. Takođe za džemove sa velikim procentom voća, slatka i nisko kalorične džemove. Računamo da bi to bio pun pogodak i optimisti smo da će biti sklopljen ugovor”, rekla je ona.
Ekipa Tanjuga je posetila i štand meksičke kompanije „Freškort” i jedan od njenih predstavnika Eduardo Garsija je rekao da su već nastupali na tom sajmu, kao i da je svakako njihova hrana jedna od najljućih na svetu.


Kada smo rekli da dolazimo iz Srbije, setio se tek kada smo izgovorili ime našeg tenisera Novaka Đokovića.
Na konstataciju da i u Srbiji ima veoma ljutih papričica, rekao je uz osmeh da će to imati u vidu.
Na štandu „Freš fruts” kompani iz UAE razgovarali smo sa, kako nam se predstavila, Mis Čikitom iz Ekvadora koja na glavi nosi šešir ukrašen voćem.
Kaže da ima mađarsko poreklo i da joj je pravo ime Nori i veoma se obradovala kada smo joj rekli da dolazimo iz Srbije.
Na pitanje da li je težak šešir, rekla je da nije i da ga nosi pošto se voće prodaje pod brendom Čikita.
Posetioci sajma „Gulfood” mogu da se upoznaju sa asortimanom srpskih proizvoda, od svežeg i prerađenog, smrznutog, pasterizovanog i konzerviranog voća i povrća.
Regionalni sajam se održava na 100.000 metara kvadratnih, a godišnje ga poseti preko 70.000 posetilaca iz oko 100 zemalja.
Posetioci sajma uglavnom su predstavnici maloprodajnih lanaca i uvoznici, više od polovine ih je sa Srednjeg istoka, oko 20 procenata iz Azije, desetak iz Afrike, dok je nešto manji procenat posetilaca iz Evrope i Amerike.
Ove godine registrovano je 4.000 izlagača iz 120 zemalja sveta.
Učešće srpskih kompanija na sajmu podržava i Razvojna agencija Srbije.

Počinje izgradnja brze saobraćajnice Šabac - Loznica
MAČVANSKI PRNjAVOR – U Mačvanskom Prnjavoru danas se obeležava početak radova na izgradnji brze saobraćajnice Šabac - Loznica, u prisustvu predsednika Srbije Aleksandra Vučića.
Brza saobraćajnica Šabac-Loznica deo je projekta izgradnje autoputa Ruma - Šabac - Loznica.
Vučić je istakao da će put Ruma - Šabac biti gotov do kraja septembra sledeće godine, što znači da će se za godinu i po dana od Beograda do Šapca stizati za maksimalno 45 minuta, a od Beograda do Loznice za sat i 10 minuta.
„To će dodatno da podigne ceo Podrinjski kraj i za turizam, i sve drugo. Značajno će da osnaži i Mačvu”, rekao je Vučić i najavio da će kompanija „Mint” koja u Loznici zapošljava oko 500 ljudi, doći i u Šabac, preneo je Tanjug.
Podsetio je da u Loznici radi i Adijent koji zapošljava više od 1.300 ljudi.
„Sve smo te fabrike mi doveli, ali s umale plate, u Loznici i Šapcu. Na tome moramo da radimo, da dovedemo još nekog investitora, i to višeg ranga, da bismo podigli plate”, rekao je Vučić.
Informisali su ga da je 66 procenata radova gotovo i na mostu na Savi u okviru projekta izgradnje auto-puta i brze saobraćajnice Ruma-Šabac-Loznica, što, takođe radi azerbejdžanski „Azvirt”.
Predsednik je konstatovao da „Azvirt” radi kvalitetno, i sve završava na vreme.
„Ako uspemo do Loznice sve da završimo u septembru 2024. to je stvarno neverovatno. To niko nije sanjao. Onda ostaje da vidimo šta ćemo za Zvornik, ka Ljuboviji i Bajinoj Bašti, da gradimo magistralu, da podignemo i taj kraj, mada je teško, jer uz Drinu nema mnogo mesta”, rekao je Vučić.
Dodao je da će nakon završetka radova na putu Ruma - Šabac - Loznica, put od Loznice do Novog Sada trajati sat vremena, za razliku od sadašnja dva sata.
„Ako ovo završite na vreme, to je velika stvar, orden da dobijete”, konstatovao je Vučić.
Obeležavanju početka radova prisustvovali su i ministar građevinarstva, saobraćaja i infrastrukture Tomislav Momirović, ambasador Azerbejdžana Kamil Hasijev, gradonačelnik Šapca Aleksandar Pajić, gradonačelnik Loznice Vidoje Petrović, v.d. direktora „Koridora Srbije” Aleksandar Antić, v.d. direktora „Puteva Srbije” Zoran Drobnjak,
Komercijalni ugovor o projektovanju i izvođenju radova na auto-putu Ruma – Šabac i brzoj saobraćajnici Šabac – Loznica, zaključen je 19. novembra 2019. godine sa azerbejdžanskom kompanijom „Azvirt”.
Ukupna dužina deonice je 77 kilometara, od čega je autoput Ruma – Šabac dužine 22 kilometra, a dužina deonice Šabac – Loznica koja će biti izgrađena u profilu brze saobraćajnice, 55 kilometara.
Planirana je izgradnja ukupno 56 objekata od čega 54 mosta i dve petlje.

Mali: Po 100 evra mladima koji do maja napune 16 ili steknu državljanstvo
Ministar finansija Siniša Mali izjavio je da će pravo na dodatnu pomoć od 100 evra u junu imati mladi koji do kraja maja budu napunili 16 godina, kao i oni koji do tada steknu državljanstvo Srbije.
Mali je danas u Skupštini Srbije najavio da građani stari od 16 do 29 godina mogu očekivati uplatu 1, 2. ili 3. juna.
„Onih 1.059.411 mladih koji su se već prijavili, nema potrebe ponovo da se prijavljuju, a svi koji u međuvremenu budu napunili 16 godina ili dobili državljanstvo, treba da se prijave između 16. i 31. maja”, rekao je Mali, prenosi Beta.
Ministar je naveo da je država želela da pokaže ne samo koliko su joj mladi važni, već i da pokaže snagu svojih finansija i dobro stanje u državnoj kasi.
Dodao je da je Srbija izdvojila 8,7 milijardi evra, odnosno 18 odsto BDP-a da pomogne privredi i građanima u vreme pandemije.
Mali je naveo da je prošle nedelje isplaćeno po 20.000 dinara najstarijim sugrađanima, kao zahvalnost za podršku u vreme reformi.
Na početku sednice, ministar finansija zahvalio je poslanicima Srpske napredne stranke na ideji da (na praznik Svetog Trifuna i Svetog Valentina) svim koleginicama poklone cveće, čime su im, kako je rekao „zahvalili na energiji i posvećenosti” u ovom skupštinskom sazivu.
Predsednik Skupštine Ivica Dačić najavio je da će ova sednica biti završena do 15 časova, kada bi trebalo da počne sledeća skupštinska sednica.
Glasanje planirano za 17.00 časova, i time će, kako je rekao Dačić, biti završen rad skupštine u ovom sazivu.

Strah od rata u Ukrajini izazvao pad na berzama
BEČ - Strah od rata u Ukrajini utiče negativno na poslovanje berzi širom sveta, pa je tako posledice „osetila” i bečka berza. Bečka berza započela je danas rad sa negativnim brojkama - ATX indeks pao je za 3,7 odsto.
Zbog straha od rata i njegovih posledica najpogođeniji je bankarski sektor. Deonica Rajfajzenbanke, na primer, pala je za više od deset odsto, a deonica Erste grupacije za više od četiri procenta.
Slična situacija je i na berzi u Frankfurtu gde su prvi sati poslovanja počeli sa padom DAX indeksa od minus 3,3 odsto.

Cena nafte premašila 95 dolara po barelu
LONDON – Cene nafte su dostigle jutros na azijskom trgovanju sedmogodišnji maksimum usled zaoštravanja geopolitičkih tenzija oko Ukrajine, rastuće globalne potražnje i manjka ponude.
Evropska nafta brent je porasla za dodatnih 1,02 dolara u odnosu na petak, na 95,46 dolara po barelu, dok je američka WTI nafta skočila za 1,27 dolara na 94,37 dolara za barel, prenosi Tanjug.
Usponu cena nafte doprinela je zabrinutost da bi eventualna ruska invazija na Ukrajinu izazvala sankcije SAD i Evrope i poremetila izvoz ovog velikog proizvođača „crnog zlata” što bi pogoršalo ionako nedovoljnu ponudu na tržištu. Kremlj demantuje da planira napad na ovu bivšu sovjetsku republiku.
    </div>
    <div id="vesti">
Tajni agenti nisu  otišli u istoriju
Danas se dokazi u procesima protiv kriminalnih klanova obezbeđuju uglavnom pomoću modernih elektronskih tehnologija, ali to ne znači da su prikriveni islednici ili „anderkaver” agenti otišli u istoriju. Oni su policijski službenici koji se u kriminalnim organizacijama nalaze pod izmenjenim identitetom, koji im policija obezbeđuje za duže vreme. Zbog podataka koje sakupe kao „odani članovi” kriminalnih bandi oni i dalje predstavljaju zlata vredne „krtice”, ali javnost nije i, po prirodi stvari, ne treba da bude obaveštena o njihovom identitetu i načinu rada. Naš Zakonik o krivičnom postupku (ZKP) omogućava da lik i delo tajnog agenta ostanu sakriveni do samog kraja krivičnog postupka protiv organizovane kriminalne grupe, jer on nije isto što i zaštićeni svedok iako će možda svedočiti na sudu pod posebnim merama zaštite.
– Za američku praksu je karakteristično da se prikriveni agenti ubacuju u kriminalne grupe i na veoma dugačak period, tako da predstavljaju neku vrstu krtica u podzemlju, što je skopčano ne samo s velikim rizicima da budu otkriveni, već je u praksi teško zamislivo da oni tokom dužeg boravka u kriminalnoj sredini ne budu primorani da se i sami u određenoj meri uključe u kriminalne aktivnosti. Takvi događaji se po pravilu zataškavaju od strane same policije – kaže dr Milan Škulić, profesor krivičnog procesnog prava na Pravnom fakultetu u Beogradu.
Prikriveni agent, dakle, nije isto što i policijski službenik koji učestvuje u takozvanim „simulovanim pravnim poslovima”, koji spadaju u kratkoročnije aktivnosti tajnih agenata-provokatora i imaju za cilj da obezbede određene materijalne dokaze, kao što su dokumenta, vrednosni papiri, novčanice, fotografije, video, audio i elektronski zapisi.
Pravi tajni agent je neko ko je u velikom riziku, ali zato njegovo ubacivanje u kriminalnu grupu policija pažljivo planira, pa se često preduzimaju i neke aktivnosti koje će od policajca napraviti sitnog prestupnika i pre nego što se poveže sa članovima bande. To su situacije koje smo gledali i u filmovima, ali malo o njima znamo u stvarnosti.
Prikriveni islednik prikuplja podatke na veoma diskretan način. Informacije do kojih dolazi najčešće se ne mogu dobiti drugim metodama, a veoma su značajne ne samo za otkrivanje krivičnih dela nego i za obezbeđivanje dokaza i razjašnjenje uloga osumnjičenih. U nekim slučajevima prikriveni islednik može pomoći policiji da spreči planirani zločin, ali nekada nije u mogućnosti da sam izbegne kriminalni zadatak.


– Za položaj prikrivenog islednika u Nemačkoj se ponekad ističe da je na samoj ivici legaliteta, posebno kada je reč o situaciji da on ne sprečava činjenje krivičnog dela grupe u koju je ubačen, odnosno dela o kom je tokom svoje prikrivene aktivnosti saznao, upravo zbog toga što bi na taj način otkrio svoje delovanje i identitet. Moguća je i situacija da prikriveni islednik bude primoran da učini krivično delo. Tada se njegov položaj obično rešava primenom pravila koja se odnose na institut krajnje nužde – kaže profesor Škulić.
Prikrivenim islednicima se u mnogim državama daje mogućnost da pod svojim izmenjenim identitetom učestvuju u pravnom saobraćaju, tako što potpisuju ugovore, upisuju se kao vlasnici nekretnina u zemljišnim knjigama i katastrima, osnivaju firme, prijavljuju mesto stanovanja i registruju vozila. Na taj način oni odlično znaju i kako drugi članovi kriminalne organizacije peru nelegalno stečeni novac i čak ulaze u zajedničke investicije s njima.
U praksi sudova u Srbiji zabeležene su žalbe advokata okrivljenih, koji su tvrdili da je prikriveni islednik podstrekavao njihove branjenike da vrše krivična dela. U nekim slučajevima od suda je traženo da im prisustvo prikrivenog islednika bude „uzeto” kao olakšavajuća okolnost. Bilo je i onih koji su tvrdili da nikada ne bi primili mito da im novac nije nudio upravo – tajni agent.
Angažovanje prikrivenog islednika u našoj zemlji se sprovodi na osnovu naredbe sudije Posebnog odeljenja za organizovani kriminal Višeg suda u Beogradu, a na predlog tužioca za organizovani kriminal. Kada se podaci u krivičnom postupku dobiju na taj način i u skladu sa svim drugim detaljnim odredbama ZKP-a, onda se na tim dokazima može zasnivati i presuda suda. Dakle, reč je o dokazima koji nisu probavljeni na nezakonit način. Agenti „provokatori” u našoj zemlji rešili su mnoge slučajeve trgovine drogom i eksplozivnim napravama. Posebno je značajan njihov rad na slučajevima međunarodnog organizovanog kriminaliteta, a u poslednje vreme to su ne samo trgovina drogom i pranje novca već i trgovina ljudima i terorizam.
Agent FBI šest godina na „službi” u „Koza nostri”
Jedan od najpoznatijih tajnih agenata u SAD bio je Džozef Pistone iz FBI, koji je od 1975. do 1981. godine bio infiltriran u njujoršku Bonano familiju. Tamo je bio prihvaćen kao pravi pripadnik „Koza nostre” i raspoređen u bandu jednog od šefova – kapoa.
– Tokom šest godina Pistone je uspeo da sakupi dokaze o svakodnevnim aktivnostima te kriminalne organizacije, a najvažnije informacije bile su o njenim kontaktima sa drugim organizovanim kriminalnim grupama. To je, nakon okončanja njegovog rada, rezultiralo osudom više od sto učinilaca krivičnih dela organizovanog kriminaliteta u poznatom slučaju „Pica konekšen” – podseća profesor Škulić.
Među onima koji su osuđeni na osnovu dokaza ovog američkog agenta bili su i obični članovi bandi, ali i „bosovi” na najvišim pozicijama u kriminalnoj organizaciji. Da je „tajni zadatak” trajao kraće – ne bi bili sakupljeni svi potrebni dokazi da se čitava „familija” privede pravdi.
– Za položaj prikrivenog islednika u Nemačkoj se ponekad ističe da je na samoj ivici legaliteta, posebno kada je reč o situaciji da on ne sprečava činjenje krivičnog dela grupe u koju je ubačen, odnosno dela o kom je tokom svoje prikrivene aktivnosti saznao, upravo zbog toga što bi na taj način otkrio svoje delovanje i identitet. Moguća je i situacija da prikriveni islednik bude primoran da učini krivično delo. Tada se njegov položaj obično rešava primenom pravila koja se odnose na institut krajnje nužde – kaže profesor Škulić.

Lokalizovan požar u ugostiteljskom objektu na Adi Ciganliji
Požar koji je izbio u restoranu „Osam plus”, na Adi Ciganliji brzom akcijom vatrogasaca lokalizovan je oko 16.15 časova i nema povređenih.
Kako je rečeno Tanjugu u MUP-u, goreo je ceo restoran koji je izgrađen od drveta, a u toku je dogašavanje.

Požar je prijavljen oko 15.29 časova, a gasilo ga je šest vatrogasnih vozila i 21 vatrogasac.
Uzrok požara će naknadno biti utvrđen.

Staklorescu počinje novo suđenje za ubistvo pekara
U Višem sudu u Beogradu u četvrtak bi trebalo da počne ponovljeno suđenje staklorescu iz Resavske ulice Filipu Gavranoviću, povodom optužbi da je u novembru 2017. godine ubio komšiju pekara Nikolu Ostojića, a potom njegovo telo sakrio u svojoj staklorezačkoj radnji.
Gavranović je bio pravosnažno osuđen u junu prošle godine na 30 godina zatvora zbog teškog ubistva, ali je tu presudu u oktobru ukinuo Vrhovni kasacioni sud odlučujući po zahtevu za zaštitu zakonitosti, zbog nepropisno sastavljenih sudskih veća koja su donela presude i u prvostepenom i u drugostepenom postupku.
VKS je naložio da se Gavranoviću sudi ponovo jer su u radu veća učestovale sudije koje su ranije odlučivale o njegovom pritvoru, kao i u slučaju Darka Šarića i ostalih osuđenih za šverc kokaina.
Na početku suđenja u julu 2018. godine Gavranović je priznao da je ubio Ostojića, tvrdeći da je to bilo u samoodbrani, a naveo je i da se kaje zbog svega što se dogodilo.
Gavranović je optužen da je 3. novembra 2017. godine uveče, u svojoj staklorezačkoj radnji, pijan iz koristoljublja ubio Ostojića, sa kojim se intenzivno družio duže vreme i od njega pozajmljivao novac, a takođe je znao i da Ostojić sakuplja i poseduje novac za finalnu realizaciju otkupa poslovnog prostora u kojem se nalazi njegova pekara.
Oni su prethodno tog dana sedeli zajedno u kafiću i pili alkohol, a potom su otišli do staklorezačke radnje. Dok su boravili u staklorezackoj radnji, Gavranović je Ostojiću naneo najmanje 26 udaraca čekićem i gletom po glavi, usled kojih je preminuo, navodi se u optužbi.
Njegovo telo je ostavio u paravanom odvojenom delu radnje i potom se našao sa ženom I.S. koja je prethodno telefonom insistirala da iste večeri vrati dug njenom drugu od 2.000 evra. Potom se vratio se do svoje radnje, uzeo Ostojićevu torbicu izdvojio deo novca koji je poneo sa sobom, a torbicu i deo novca i ličnih stvari ostavio u fioci i ponovo se našao sa I.S, koja ga je i dalje čekala u kolima kada joj je pokazao rukama novac u iznosu od 1.800 evra.
U torbici se nalazilo oko 5.000 evra. Ostatak novca, torbica i telo ubijenog su pronađeni prilikom pretresa staklorezačke radnje 6. i 7. novembra 2017. godine.

U Kanadi Dan državnosti Srbije u Otavi i na Nijagarinim vodopadima
OTAVA - Ambasador Srbije u Kanadi Dejan Ralević najavio je da će Dan državnosti Srbije biti obeležen i u Kanadi, gde će u Otavi će biti podignuta srpska zastava, dok će Nijagarini vodopadi biti osvetljeni u bojama nacionalne trobojke.
„Naša nacionalna zastava biće podignuta ispred Gradske kuće gde će se vijoriti ceo dan u znak pažnje i poštovanja koje glavni grad Kanade pokazuje prema držvama koje u Otavi imaju svoja diplomatska predstavništva u i čiji građani čine deo kanadske zajednice”, rekao je Ralević za Tanjug i dodao da je Srbija prva koja je uvela obeležavanje nacionalnog praznika na čuvenim vodopadima.
Prema rečima ambasadora, zbog epidemioloških mera, kao i zabrane okupljanja u centralnim delovima Otave zbog protesta koji traju, ove godine će izostati svečana ceremonija podizanja zastave.
Ambasada je, kako je podsetio, prošle godine uputila zahtev Nacionalnom parku Nijagara sa molbom da vodopadi budu osvetljeni u bojama srpske nacionalne zastave.
„Zahvaljujući razumevanju i odličnoj saradnji i ove godine smo dobili priliku da osvetlimo čuvene vodopade, a imali smo sreću da tu radi i naš Pančevac Slobodan Marin, koji je ekspert za svetlo i koji će u 22.15 (04.15 po vremenu u Srbiji) osvetili vodopade u trajanju od 15 minuta”, rekao je Ralević.
Srbija je bila prva država koja je uvela tradicionalno obeležavanje Dana državnosti na Nijagarinim vodopadima uz ogromnu podršku Nacionalnog parka, ali i samog grada Nijagara Fols - njenog gradonacelnika Džima Diodatija.
Gradonačelnik i grad godinama podržavaju aktivnost vrlo značajne i uspešne srpske zajednice u Nijagari, uključujući i obeležavanje Dana Nikole Tesle.
Ambasador Ralević poziva sve da se priduže ambasadi u obležavanju Dana državnosti.
Dodaje da je, nakon što je Srbija započela tradiciju osvetljavanja čuvenih vodopada povodom Dana državnosti, otvorena mogučnost drugima da, na komercijalnim osnovama, zatraže od nadležnih da osvetle vodopade odgovarajučim bojama.
Počasno osvetljavanje Nijagarinih vodopada, inače se dešavalo, prvenstveno, za rođendan britanske kraljice Elizabete, a vodopadi su 2016. godine prvi put obojeni kraljevskom purpurnom bojom u čast njenog 90. rođendana.

Preminuo šahovski velemajstor Borislav Bora Ivkov
Svetski, srpski i jugoslovenski šahovski velemajstor Borislav Bora Ivkov preminuo je u Beogradu u 89. godini, saopštio je Šahovski savez Srbije.
Ivkov je 1951. godine u Birmingemu postao prvi omladinski šampion sveta, dok je 2006. godine u Davosu osvojio titulu prvaka Evrope u konkurenciji veterana.
Rođen je u Beogradu 12. novembra 1933. Šah je počeo da igra sa 10 godina.
Titulu šahovskog majstora osvojio je sa 16 godina, dok je velemajstor postao 1955. sa svega 22 godine.
Osvojio je 10 olimpijskih medalja (šest srebrnih i četiri bronzane), pet medalja sa svetskih i evropskih prvenstava, tri puta je bio šampion Jugoslavije, a pobednik je i brojnih velemajstorskih turnira…
Pored Svetozara Gligorića, jedini je naš šahista koji je bio u prilici da postane prvak sveta, u tome ga je sprečio Šveđanin Larsen 1965. godine. Pet godina kasnije bio je član tima Ostatka sveta koji je u Beogradu igrao meč stoleća protiv neprikosnovenog Sovjetskog Saveza.
Član reprezentacije Jugoslavije bio je 30 godina.
Nastupao je najduže za ŠK Crvenu zvezdu, ali i za ŠK Partizan, ŠK Radnički i BŠK Gambit.
Pored uspeha kao igrač, bio je veoma uspešan i kao selektor muške i ženske reprezentacije Jugoslavije.
Sa muškim timom, 1989. godine, osvojio je srebrne medalje i na svetskom i na evropskom prvenstvu, dok je sa damama 1999. godine stigao do titule vicešampiona starog kontinenta.
Pored uspeha za šahovskom tablom Ivkov je bio autor šahovskih knjiga koje su prevođene i prodavane i u inostranstvu.

Čitajte u prazničnom dvobroju „Politike”
– Ideali srpskog Sretenja
– INTERVJU: VLADIMIR PETROVIĆ PIŽON, fudbalski trener: Moje srce je uvek u Zvezdi
– INTERVJU: dr MIODRAG STANOJEVIĆ, anesteziolog u Norveškoj: Postkovid sindrom prati čak 60 različitih tegoba
– UZ KONCERTE U DUBAIJU: STEFAN MILENKOVIĆ, violinista: Ka boljoj verziji sebe
– POČINjE KAMPANjA ZA IZBORE 3. APRILA: Biramo predsednika i 13. saziv skupštine
– Ukrajina na gubitku u svakoj varijanti
– Slapovi Nijagare u bojama srpske trobojke
– Miloš i Obilić čuvaju Srbiju i Slobodu
– DRUGI VEK „POLITIKINE” ŠAHOVSKE RUBRIKE: Malobrojni osvećenici i moćna podrška

Sledeći broj našeg lista izlazi u četvrtak, 17. februara

Omikron je opasan koliko i prethodni sojevi virusa
Maske više ne izbegavaju samo mladi, već ih, čak ni kao modni detalj, ne nose ni stariji od 30. Na medije koji su se ove sedmice prvi usudili da obelodane vest da je u Srbiju stigao i novi soj omikrona, u komentarima građani su osuli paljbu gotovo istog intenziteta kakvu su nedavno zbog Novaka Đokovića usmerili na Australiju. Zaboga, dokad će ih više obmanjivati da treba da se „špricaju novim dozama vakcine”? Smatraju da su dve sasvim dovoljne jer korona prolazi, tako je blaga da gotovo ne znaju nekog ko je sada nije preležao na nogama. I onaj ko se vakcinisao odustaje od treće doze i okleva.
A antivakseri likuju. Dok od početka meseca, prema zvaničnim brojkama, korona u Srbiji dnevno odnosi oko 60 života. Što nikako ne oslikava „blagu” zarazu, već je, prema statistici koju vodi i kojom raspolaže dr Vladan Čokić, naučni savetnik s Instituta za medicinska istraživanja, smrtnost jednaka vrhuncu zvanično dnevno preminulih od kineskog soja u decembru 2020. i delta soja u novembru 2021. Znači, korona je i te kako tu. Omikron odnosi jednako života kao i prethodni sojevi. Samo što virus to čini najlukavije do sada jer zavarava blagom kliničkom slikom kod većine obolelih, ali je toliko zarazniji, toliko raširen među Srbima da ih jednako kao ranije ubija. Isti trag je, pre nego kod nas, ostavio u severnijim delovima kontinenta, kada je pomenuti naučnik, uz brojne kolege doktore, upozoravao i apelovao da se građani vakcinišu. I napominjao da ako to ne učine, onda oni postaju glavni domaćini za širenje virusa i krivci što korona ponovo obara rekorde u odnošenju života. Sve to pokazuje i statistika.
– Kod nas je protiv virusa korona s dve doze vakcinisana nepuna polovina ukupnog stanovništva, odnosno 47 odsto, dok je poražavajuće da je treću, buster, dozu primila samo četvrtina, odnosno 26,5 odsto građana. Veliki broj obolelih od omikrona naplaćuje svoj danak popunjavanjem kovid bolnica i povećanim brojem umrlih i pored generalno blažih simptoma. Naučili smo da se prepustimo koroni, ne da živimo s koronom, što jako utiče na opterećenje zdravstvenog sistema, odnosno na ukidanje godišnjeg odmora i skraćenje bolovanja zdravstvenog osoblja. Cenu neodgovornosti plaćaju i rizične kategorije stanovništva, stariji i hronični bolesnici, ne samo zdravljem već i životom – naglašava dr Čokić.
On upozorava da, prema podacima Republičkog zavoda za statistiku, nakon blizu dve godine epidemije u Srbiji imamo bilans od 46.914 više umrlih zajedno u 2020. i 2021. u odnosu na prosek preminulih koji je beležen na godišnjem nivou od 2011. do 2019. godine. A zvaničan podatak kaže da je od stizanja pandemije kod nas do kraja 2021. ukupno preminulo 12.688 zaraženih kovidom 19.
– Postavlja se pitanje od čega je onda u toku pandemije preminulo preostalih 34.226 osoba. Odnosno kako je kod nas samo 27 odsto od ukupno umrlih u 2020. i 2021. preminulo od kovida 19, a za isti period je, na primer, u Hrvatskoj 75 odsto građana usmrtio virus korona – pita Vladan Čokić.
A umiru i oni koji brinu o obolelima. I to u Srbiji primetno više nego u okruženju, bar u nekim periodima. To pokazuju podaci Sindikata lekara, farmaceuta i stomatologa (SLFS), prema kojima su od marta 2020. do 7. februara 2021. od posledica virusa korona u Srbiji preminula 104 doktora medicine, stomatologije i farmacije. Za to vreme u Albaniji su preminula 33, u Hrvatskoj dva lekara.
Dr Gorica Đokić, predsednica Glavnog odbora SLFS, za „Politiku” je istakla da se do sredine ove sedmice skor preminulih doktora kod nas popeo na 144. Neki su imali tek nešto više od 30 godina, što se vidi na spisku istaknutom na sajtu sindikata. A koliko nam je medicinskih sestara korona odnela, to niko precizno ne zna dok se zvanično, prema najavama iz Ministarstva zdravlja, „po okončanju epidemije ne uradi kompletna analiza”. Verovatno će tada biti odgovoreno i na pomenuto pitanje od čega je u poslednje dve godine kod nas umrlo čak 34.226 osoba više nego do sada.
Treća doza „Fajzera” daje i do 70 odsto zaštite od omikrona
Dr Čokić naglašava da omikron soj ima 50 novih mutacija u odnosu na prvu, kinesku, varijantu korone i one mu omogućavaju da probija imunitet kako onih koji su preležali bilo koji raniji soj kovida 19, tako i imunizovanih, jer su vakcine pravljene za početni soj. Kod virusa gripa se svake godine prave nove vakcine, pa je sasvim očekivano da stignu nove i za koronu. I da ih građani Srbije primaju. „Fajzer” ih je najavio za mart, a „Moderna” za jesen.
– Neko će reći – pa dok oni naprave nove vakcine virus korona će dalje mutirati i praviti nove sojeve. To je tačno, ali će nove vakcine pokrivati najskorije sojeve virusa korona i razlika u novim mutacijama biće manja, što će ojačati imunitet vakcinisanih, koji je bitan i zbog postkovid komplikacija. Omikron soj ima više podvrsta, imali su ih i prethodni sojevi, a u Srbiju je stigla i najnovija podvrsta BA.2, koja ima čak 28 novih mutacija, pa je postojao predlog da se zbog toga proglasi za novi soj. Danska studija sa 8.500 ispitanika pokazala je da se nova omikron podvrsta BA.2 jedan i po put brže prenosi i lakše probija imunitet od najraširenije podvrste omikrona BA.1, koja još preovladava kod nas. Međutim, buster doza sadašnje „Fajzerove” vakcine i dalje 70 odsto štiti od zaražavanja ovom najnovijom varijantom omikron soja – podvlači Čokić i poziva građane da prime treću dozu.

Počasna artiljerijska paljba povodom Dana državnosti Srbije
Sa Savske terase Kalemegdanske tvrđave danas posle podne izvršena je počasna artiljerijska paljba, povodom obeležavanja nacionalnog praznika - Dana državnosti Srbije.
Počasna paljba tradicionalno najavljuje Dan državnosti, uz najviše državne i vojne počasti Garde Vojske Srbije, podizanje zastave i intoniranje himne.

Počasnoj paljbi prisustvovao je ministar odbrane Nebojša Stefanović.

Srbija sutra slavi Dan državnosti - Sretenje u spomen na početak Prvog srpskog ustanka 15. februara 1804. godine i čin proglašenja Sretenjskog Ustava Kneževine Srbije 15. februara 1835. godine.

Centralna državna ceremonija biće održana u Orašcu, gde je na zboru 1804. godine podignut Prvi srpski ustanak.

Trstenički vinogradari proslavili slavu Sveti Trifun
U Trsteniku je danas obeležena vinogradarska slava Sveti Trifun.
Po 18. put za redom, Kancelarija za poljoprivredu opštine Trstenik i Turistička organizacija iz ovog grada, organizovali su proslavu vinogradarske slave.
Proslava vinogradarske slave uvek je dobra prilika da se oceni prošlogodišnja proizvodnja, proglase najbolja vina i da se proveseli uz tradicionalno rezanje slavskog kolača i kulturno-umetnički program.

Predsednica opštine Trstenik Milena Turk rekla je za Tanjug da je opština prepoznala vinogradarski potencijal i da je potrebno proizvođačima dati potencijal. Ona je naglasila i da je zahvaljujući inicijativi lokalne samouprave, država odlučila da subvencioniše proizvodnju kalemova.
„Imajući u vidu tradiciju u vinogradarstvu koju Trstenik baštini, i proizvodi koji su prepoznati i kvalitetni, mi smo u stalnoj komunikaciji sa vinarima i vinogradarima. Nastojimo da im izađemo u susret podsticajima i merama koje postoje u našem budžetu. Iz godine u godinu usmeravamo u podsticaje koje oni iziskuju. Naročito za osiguranje useva jer je to prepoznata I značajna mera”, rekla je Turk.
Vinogradar Milomir Milosavljević iz Bučja kod Trstenika, kaže da je sada država stala iza vinogradara i da je trsteničko podneblje postalo izuzetno za vinogradarstvo.

„Epidemija korona virusa je uticala na sve vinogradare. Posebno se to odrazilo na crvena vina. Da bi ste popili flašu, morali ste da odete u restoran. Sa porodicom ili prijateljima na ručak. A uz to obično se pije crveno vino. Ograničeno vreme restorana se odrazilo na prodaju vina. Vinari su imali štetu, ali nadoknadićemo sve”, rekao je Milosavljević.
Međutim, osim toga što je Sv.Trifun povod za slavlje, ovo je bila i dobra prilika da se sagleda realno stanje u vinogradima na području Trstenika.
Na teritoriji opštine Trstenik pod vinogradima je zasađeno 2.200 hektara. Na 20 hektara gaje se vinske sorte sa geografskim poreklom, a na 1.500 hektara gaje se ostale vinske sorte. Stone sorte zasađene su na 680 hektara. Svake godine se na području ove opštine, prema podacima dostupnim na sajtu opštine, proizvede oko 15.000 tona grožđa.

Kod reke Tamiš pronađena 64 leša zaštićenih vrsta ptica
Tragom informacija koje su dobili od građana, članovi Društva za zaštitu i proučavanje ptica Srbije pronašli su, na oko 800 metara obalnog pojasa reke Tamiša kod ribnjaka Sutjeska, 64 leša divljih ptica.
Kako je iz tog društva saopšteno, u plavnim šumama vrbe i topole, kao i zasadu klonske topole pronađena su 34 leša strogo zaštićenog mišara, 21 velika bela čaplja, sedam sivih čaplji i dva vranca.

Na tom mestu, nalazi se i gnezdo zaštićenih vrsta belorepana, mišara i crnih žuna.
„Prema tragovima ljudskog kretanja, ostacima municije kao što su patroni za sačmarice i povredama koje su vidljive na pticama osnovano sumnjamo da su ubijene”, rekao je izvršni direktor Društva za zaštitu i proučavanje ptica Srbije Milan Ružić i dodao da se na području na kome su pronađeni leševi i ostaci leševa ptica nalazi i gnezdo belorepana, gnezdo mišara, par crnih žuna, sve strogo zaštićene vrste.

U Društvu navode i da se na suprotnoj obali Tamiša nalazilo noćilište velikih vranaca koji su verovatno posećivali i obližnje ribnjake, pa je to mogao da bude razlog za odmazdu nad pticama.
Zatražena je hitna reakcija pokrajinske inspekcije za zaštitu životne sredine, policije i tužilaštva. Kako je ubijanje strogo zaštićenih i zaštićenih divljih ptica krivično delo, očekuje se hitno pokretanje istrage i pronalazak odgovornih za ovaj nezapamćen pomor.

„Ubijanjem ovako velikog broja ptica načinjena je ogromna ekološka šteta biodiverzitetu Srbije i celog regiona”, navedeno je u saopštenju društva.
„Naneta je i neprocenjiva šteta poljoprivredi jer su mišari poznati kao prirodni saborci protiv prenamnoženja glodara na našim oranicama. Bez njih će se miševi i voluharice prenamnožiti, a naši paori će biti prinuđeni da kupuju i koriste nove količine otrova na njivama, istovremeno ugrožavajući bezbednost hrane, voda, ljudi i divljih životinja”, pojašnjava Slobodan Knežević iz Društva za zaštitu i proučavanje ptica Srbije.

Oko 300 Srba se nalazi u Ukrajini, neki već napustili zemlju
KIJEV – Oko 300 državljana Srbije nalazi se trenutno u Ukrajini, od čega u Kijevu oko 100, a neki su već napustili tu zemlju, kaže ambasador Srbije u Ukrajini Aca Jovanović.
Jovanović za Tanjug kaže da je Ambasada u Kijevu odmah prenela preporuku Ministarstva spoljnih poslova građanima Srbije u Ukrajini da razmotre mogućnost privremenog napuštanja teritorije te države.
„Mi smo u roku od pet minuta to postavili na sajt ambasade, a u jutarnjim satima smo sve građane sa kojima smo bili u kontaktu ili koje znamo lično, obavestili mejlom ili porukom o stanju i situaciji. Različite su situacije, neki ovde su u mešovitim brakova, neko ovde ima porodice... Svako donosi odluku na osnovu svoje situacije”, rekao je Jovanović.
Prema informacijama Ambasade, neki građani Srbije su i pre neko što je ta preporuka stigla, napustili Ukrajinu i sa decom otišli u Srbiju.
Kada je reč o aviosaobraćaju u toj zemlji u kojoj već nedeljama ne prestaju napetosti, Jovanović kaže da su od juče praktično britanske osiguravajuće kompanije stavile zabranu za osiguranje vazduhoplova koji lete u Ukrajinu, što samim tim znači da veliki broj aviona ne može da leti bez osiguranja, prenosi Tanjug.
Navodi i primer jednog aviona „Skaj apa”, ukrajinske nisko-budžetne aviokompanije, čiji je vlasnik Irac, koji je zabranio da taj njegov avion sleti u Kijev, pa je morao da sleti u Kišinjev, glavni grad Moldavije, odakle su putnici prebačeni u Kijev.
„Ne znamo šta će biti dalje, imamo informaciju da je ukrajinska vlada donela odluku da izdvoji finansijska sredstva kako bi obezbila osiguranje vazduhoplova, kako ne bi prestao aviosaobraćaj”, rekao je Jovanović.
Kada je reč o navodima ukrajinskih medija, da jedna od najvećih avio-kompanija u Ukrajini „seli” avione u inostranstvo, na zahtev vlasnika tih aviona, među kojima i dva u Beograd, ambasador ukazuje da se situacija u zemlji menja iz časa u čas i da se čuju različite informacije, od kojih su neke i kontradiktorne.
„Ne možemo to ni da demantujemo, ni da potvrdimo. Videćemo dalje kako će se razvijati stvari”, rekao je Jovanović.
„Mi očekujemo sve najboje, ali treba biti realan i oprezan. Bez ikakve panike, ali ne treba se ponašasti neodgovorno”, dodao je Jovanović.

Preminulo 67 osoba, 7.030 novih slučajeva koronavirusa
U Srbiji je u poslednja 24 sata koronavirus otkriven kod 7.030 osoba na osnovu 19.145 testiranih uzoraka.
Od posledica infekcije umrlo je 67 osoba.
Na bolničkom lečenju su 4.522 pacijenta, od kojih je 190 na respiratoru, prenosi Beta.
Od početka pandemije u Srbiji je registrovano 1.848.040 slučajeva koronavirusa, a umrle su 14.494 osobe.
Procenat smrtnosti je 0,78 odsto.
Ukupno je testirano 8.527.011 uzoraka.

Glavobolje zbog najskupljeg projekta u Leskovcu
Leskovac – Početna vrednost ulaganja u Gradski trg u Leskovcu iznosila je 223 miliona dinara, ali je izvesno da će završni račun biti znatno veći. Takođe, trenutno nije moguće sa sigurnošću predvideti kada će biti završeni radovi započeti krajem 2019, koji su trebalo da budu okončani još 2020. godine. Prema rečima gradonačelnika Gorana Cvetanovića, cena materijala, od cementa do gvožđa, u međuvremenu veoma porasla. Povodom navoda da se račun glavnog izvođača radova, firme „Bauvezen”, nalazi u blokadi, gradonačelnik Leskovca kaže: „Ako kažem da je to tačno, to znači i poziv podizvođačima da ne dođu da završavaju trg, iz prostog razloga što niko neće doći da radi ako je neko u blokadi”.
Inače, površina samog trga je 8.600 kvadratnih metara, a trotoara na bulevaru 2.700 kvadrata. Direktor JP „Urbanizam i izgradnja” Novica Nikolić kaže da je ovo najteži, ali i najlepši projekat u gradu.
– Okosnicu trga čini nekadašnja Ulica kralja Petra Prvog, koja je istaknuta posebnim popločanjem. U godinama koje slede možemo raditi i na objektima koji su bili s leve i desne strane ulice. To je koncepcija koja je usvojena još 2014. i oko nje se razvila čitava ova priča – da imamo centralni, manifestacioni deo, gde će se održavati letnji bioskop, koncerti i drugi programi. Imamo i skrovitije, manje javne površine koje će biti uz objekte koji okružuju trg popločan granitom, a istaknute su i neke linije koje su pod pravim uglom u odnosu na ulicu, tako da oslikavaju parcelariju koja je nekada postojala na ovom području između dva rata.
Suzana Grebenarević, glavni projektant Gradskog trga, ističe da je posebna pažnja posvećena ozelenjavanju drvećem, tako da će drvoredi platana biti duž trotoara Bulevara oslobođenja.
Fontana, koja je pre nekoliko meseci puštena u probni rad, osim mlaznica, imaće i svetlost u svim bojama, što će omogućiti obeležavanje svetskih i nacionalnih praznika. Drugi značajan objekat je pozornica koja ima tehničke prostorije za sve prateće sisteme, kao i deo gde će moći da se skladišti oprema za brojne leskovačke manifestacije, pojašnjava Grebenarevićeva.


​
Spomenik Tomi Zdravkoviću (foto D. Kocić)


Preseljeni spomenici Kosti Stamenkoviću i Tomi Zdravkoviću
Zbog gradnje Gradskog trga premeštena su na druge lokacije spomen-obeležja Koste Stamenkovića, narodnog heroja, i Tome Zdravkovića, pevača i kompozitora. Sada se spomenik Zdravkovića nalazi u blizini reke Veternice, na glavnoj ulici, a Koste Stamenkovića u centralnom gradskom parku, nedaleko od Narodnog muzeja.

Dan kada su Srbi krenuli u boj za slobodu
Srbija sutra slavi Dan državnosti - Sretenje u spomen na početak Prvog srpskog ustanka 15. februara 1804. godine i čin proglašenja Sretenjskog Ustava Kneževine Srbije 15. februara 1835. godine.
Ustanički skup u Orašcu predstavlja početak obnove srpske državnosti posle viševekovne otomanske vlasti.
Na zboru starešina u Orašcu 14. februara 1804. godine za vođu ustanka izabran je Đorđe Petrović Karađorđe.
U narednih nekoliko godina ustanička vojska pod njegovim vođstvom u čuvenim bitkama kod Ivankovca, Deligrada, Mišara, u Beogradu i drugim mestima porazila je otomanske snage i oslobodila gotovo celu teritoriju Beogradskog pašaluka.
Time su Srbi otpočeli oslobodilačku borbu protiv otomanske vlasti i proces stvaranja svoje novovekovne države.
Centralna državna ceremonija biće održana u Orašcu, gde je na zboru 1804. godine podignut Prvi srpski ustanak.
Svečanosti će kao izaslanik predsednika Srbije prisustvovati predsednica Vlade Ana Brnabić.
Kao uvod u obeležavanje Dana državnosti danas posle podne će sa Savske terase Kalemegdanske tvrđave biti izvršena počasna artiljerijska paljba uz najviše državne i vojne počasti Garde Vojske Srbije, podizanje zastave i intoniranje himne, prenosi Tanjug.
Dan državnosti se na osnovu Zakona o državnim i drugim praznicima obeležava neradno dva dana 15. i 16. februara.
 
Čestitke i laseri sa Kule Beograd
Dan državnosti Srbije sutra će biti obeležen od 17 do 20 sati i svetlosnim efektima sa Kule Beograd, novog simbola prestonice na Sava promenadi, najavio je preduzeće „Belgrejd voterfront”.
Povodom ovog praznika, na najvišoj zgradi u regionu uz lasersku pratnju biće emitovane prigodne animacije i čestitka građanima, koja će prvi put biti emitovana sa vrha zgrade.
Dan državnosti se u Srbiji obeležava od 2002. godine u znak sećanja na dva važna istorijska datuma, podizanje Prvog srpskog ustanka 1804. godine i usvajanje prvog modernog Ustava Kneževine Srbije 1835.

Pogled u budućnost kroz klimatsku kapsulu
Među brojnim programima koji će tokom leta krasiti Novi Sad, Evropsku prestonicu kulture, naći će se i jedan uznemirujući sadržaj, u obličju živopisnog kombi vozila. U njemu će biti smeštena klimatska kapsula – svojevrsna osmatračnica u ekološku budućnost Zemlje. Slika koja bi mogla da se ukaže ravna je najgorim noćnim morama. Da se taj košmar ne bi pretvorio u stvarnost, ljudski rod mora snažno da pritisne kočnicu kombija i skrene s puta samouništenja, kojim već predugo ide. Volan je u našim rukama...
Klimatska kapsula na točkovima kruna je projekta „EkOtisak”, koji realizuje Centar za promociju nauke (CPN), a partneri su mu Filozofski fakultet i Akademija umetnosti Univerziteta u Novom Sadu, kao i lokalna ekološka organizacija „Zeleni sad”.
– Na jednom od sastanaka tima okupljenog oko ovog projekta, zapitali smo se kako da ljudima najupečatljivije predstavimo posledice klimatskih promena. I zaključili smo da bi najbolje bilo ukoliko ih – iskuse. Zapravo, ako im surovo verodostojno dočaramo kako će naš svet izgledati u slučaju prekomernog globalnog zagrevanja – kaže Marjana Brkić, stručni saradnik CPN-a, otkrivajući kako je rođena ideja o klimatskoj kapsuli.

Marjana Brkić (Foto: CPN)

Zamisao se i dalje razvija i dopunjuje, kako bi na novosadskoj premijeri u julu ostavila što jači utisak na posetioce. Suočavanju s klimatskom budućnošću posetioci će pristupati pojedinačno, kako bi doživljaj bio intenzivniji. Atakovaće se na sva čula – osim video i audio sadržaja, u planu su i toplotni efekti, simulacija zagušljivosti, pojačana vlažnost vazduha, čak se razmatra i mogućnost povremenog drmusanja kombija, kao da je pod naletom orkanskih vetrova... Sve što se u kapsuli bude prikazivalo i događalo zasnovano je na naučnim klimatološkim projekcijama, i to ne samo globalnim već i onim koje se tiču Srbije.
– Posetioci će pred sobom imati tastere kojima će upravljati ekološkom budućnošću. Ako odaberu da kao i do sada nemilice trošimo fosilna goriva, gomilajući u atmosferi ugljen-dioksid i gasove s efektom staklene bašte, trasiraće put u neumitnu katastrofu. Alternativa je životni stil koji podrazumeva uzdržavanje od energetskog rasipništva, zarad kolektivnog opstanka – kaže Marjana Brkić.
Upravo je u tome suština „EkOtiska”, koji nije nekakva „crkva sudnjega dana” iako snažno poziva na pokajanje i iskupljenje. Cilj je da se svaki pojedinac podstakne na promenu navika, na odgovorniji odnos prema prirodi, energetskim i svim drugim resursima koji su decenijama nemilice trošeni. Zato je i ime projekta jasna asocijacija na pojam „ugljenični otisak”, što je uobičajeni naziv za meru ljudskog uticaja na životnu sredinu i klimu.
– Naš projekat je pre mesec dana podržao međunarodni program „Climate Europe” koji traje četiri godine, tako da ćemo obići i desetak okolnih zemalja. Verujem da će svako ko iskusi klimatsku kapsulu ostati zapitan nad onim što nas čeka – ističe naša sagovornica.
Dok klimatska kapsula ne krene na evropsku turneju, „EkOtisak na lokalu predano radi na edukovanju svakog ko je zainteresovan da se pridruži potiranju ugljeničnih otisaka. Kada je projekat startovao krajem prošle godine, građani su pozvani da iznesu svoja razmišljanja, predloge i iskustva u vezi s tom temom. Odgovori nekoliko stotina onih koji su se odazvali anketi poslužili su kao smernice za predavanja i radionice. Jedna u nizu, posvećena održivoj modi, biće održana 24. februara u Novom Sadu. Tekstilna industrija je među vodećim zagađivačima životne sredine, pa će biti reči o tome kako drugačijim odabirom garderobe i uzdržavanjem od gomilanja „krpica” možemo doprineti da proizvodnja odeće ne ostavlja nepotrebno dubok ožiljak na licu prirode. U planu su i edukativni susreti na druge teme, kao što su odnos prema energiji, načinima transporta, navikama u kupovini i pripremanju...
U sve akcije „EkOtiska” uključeni su i studenti Akademije umetnosti Univerziteta u Novom Sadu. Sve ekološke poruke i poduke oni će pretočiti u artističku formu. Njihovi radovi tako će postati dodatni kanal komunikacije i snažna podrška popularizovanju čitave ideje.
– Odricanje je ključna reč u svakoj klimatskoj akciji. Odricanje od navike da se prema prirodnim bogatstvima odnosimo kao da su neiscrpna. Odricanje od kulture jednokratne upotrebe, u kojoj niti ima recikliranja, niti iko brine gde će sav taj otpad završiti. Sve su to teme koje valja integrisati u školski sistem, od najnižih razreda. Deca odmalena moraju da se uče štedljivosti i odgovornom odnosu prema prirodi, životnoj sredini i klimi, da bi izrasla u odgovorne ljude – zaključuje Marjana Brkić, stručni saradnik Centra za promociju nauke.

Besplatno u Vojni i Muzej vazduhoplovstva
Vojni muzej na Kalemegdanu i Muzej vazduhoplovstva u Surčinu 15. i 16. februara otvoriće svoja vrata besplatno za sve posetioce povodom Sretenja – Dana državnosti Republike Srbije, saopštilo je Ministarstvo odbrane.
Građani će u Vojnom muzeju, u periodu od 10 do 17 časova, moći da pogledaju stalnu muzejsku postavku koja prikazuje istorijsko razdoblje počev od 4.000 godina pre nove ere do poslednjih ratnih dešavanja tokom devedesetih godina prošlog veka. Tokom praznika, besplatan ulazak, u jedan od vodećih muzeja avijacije u svetu, Muzej vazduhoplovstva, omogućen je od 10 do 17 časova. Posetiocima se pruža prilika da na jednom mestu prošetaju kroz čitav vek avijacije, koja je predstavljena eksponatima od pionirskog perioda do modernog doba.

I general skočio sa „septembarcima”
Nova generacija pripadnika slavne 63. padobranske brigade Vojske Srbije izvela je ovih dana prve skokove, čime su i formalno dobili zvanje „padobranac”. Reč je o vojnicima na dobrovoljnom služenju vojnog roka koji su izrazili želju da uđu u profesionalni sastav jedinice koja je decenijama neraskidivo vezana za Niš, preciznije rečeno, vojni deo aerodroma koji nosi ime „Narednik-pilot Mihailo Petrović”.
Kako je saopštila Vojska Srbije, u skladu s tradicijom, sa najmlađim vojnicima klase „septembar 2021” skok je izveo i komandant jedinice brigadni general Nenad Zonić. Time im je pružio podršku u tom uzbudljivom trenutku za sve padobrance, koji su na obuci pokazali veliko zalaganje da bi ostvarili svoje snove.
Ovi vojnici tokom obuke izvode padobranske skokove u dnevnim i noćnim uslovima, i to s naoružanjem i dodatnom opremom. Prvi skokovi obavljaju se iz lakog transportnog aviona tipa „an-2”, legendarnog dvokrilca koji je zbog svojih karakteristika idealan za ovu namenu. Koriste se savremeni desantni padobrani koje ova brigada poseduje od 2018. godine.
I ovi „septembarci” služe vojsku šest meseci, kao i svi ostali vojnici na dobrovoljnom služenju vojnog roka. U drugim kasarnama prošli su kroz osnovnu individualnu obuku, a zatim su prekomandovani u Niš, gde su prošli kroz intenzivnu jednomesečnu obuku za vojne padobrance. Od tih mesec dana tri sedmice uvežbavaju na zemlji, a tokom jedne izvode skokove.
Taj period je za vojnike veoma psihofizički zahtevan, akcenat je na padobranskim spravama koje se nalaze u posebnoj hali i na otvorenom prostoru kasarne. Radi se i na pojačanoj fizičkoj spremnosti, a na polaznicima obuke je da uspešno savladaju znanja o padobranu i osnovne tehnike skoka. Sve te radnje se uvežbavaju do automatizma, kako bi se rizici sveli na najmanju moguću meru. Tek nakon toga, tokom četvrte nedelje obuke, izvode se skokovi, i to u dnevnim i noćnim uslovima.
U ovoj jedinici s posebnom pažnjom se neguje odnos sa rezervnim sastavom čiji pripadnici, istovremeno, ne gube ni trenutka ako treba da se jave u jedinicu. Tokom ratnih devedesetih godina prošlog veka dešavalo se da se na poziv na mobilizaciju odazove više od sto odsto pozvanih, a to je zbog toga što su dolazili i oni koji nisu pozvani, a čuli su od saboraca da je u toku mobilizacija. Za požrtvovanje njenih pripadnika pokazano tokom NATO agresije brigada je 1999. godine odlikovana Ordenom narodnog heroja.
Vojnici koji dobrovoljno služe vojni rok uglavnom i žele da se zaposle u Vojsci Srbije, pa je tako i u 63. padobranskoj brigadi. Međutim, ako se u nekom obliku ponovo uvede obavezni vojni rok, što je i najavljivano, biće to prilika da se u ovoj jedinici nađe mesta za više vojnika, čime će se u većoj meri i podmladiti tako važan rezervni sastav.
Osim osnovne padobranske, izvodi se i niz složenijih obuka, uključujući i one instruktorske. Pomenuti stari „an 2” služi za obuku, a njihovo glavno „prevozno sredstvo” su novi helikopteri „mi-17” pa i „H-145M”. Koriste i provereni veći transportni avion „an-26”, a nema sumnje da će iskakati i iz novih „C-295” kojima će u doglednoj budućnosti raspolagati Vojska Srbije.

Za praznik prodavnice rade uobičajeno, pošte dežuraju
Iako su 15. i 16. februar neradni dani, većina prodavnica, apoteka, pijaca će raditi sutra i prekosutra, dok će pošte raditi po sistemu dežurstva a gradski prevoz u Beogradu po nedeljnom redu vožnje.
Najveći trgovci, kao što su Maksi i Šop en Go, Idea, Gomeks prodavnice, DIS, DM, Idea, Lidl, Roda marketi, Super Vero i Džambo, Tempo, Univereksport, u utorak i sredu će raditi uobičajeno.
Takođe i tržni centri, kao i multupleks bioskopi i prodavnice u njima.
Kada je o pijacama reč, iz JKP „Gradske pijace” je saopšteno da će sve zelene pijace u sastavu ovog preduzeća 15. i 16. februara raditi uobičajeno od šest do 19 časova, javlja Tanjug.
Pijaca „Palilula” će raditi od sedam do 21 čas, pijaca „Dušanovac” – prodaja robe iz vozila od 19 do šest časova, dok će „Otvoreni tržni centar”, poznatiji kao Buvljak, raditi od osam do 16 časova.
Garaže i parking prostori za korisnike i posetioce pijaca će tokom praznika raditi po ustaljenom režimu i to garaže u okviru pijaca Palilula i Zeleni venac od šest do 21 čas, u Zemunu non-stop i na Dušanovcu od osam do 19 časova.
Pošta Srbije je saopštila da će tokom državnog praznika Sretenje – Dan državnosti Srbije raditi dežurne pošte, njih ukupno 68 u Srbiji.
Beogradska Glavna pošta u Takovskoj 2 i pošta na aerodromu Nikola Tesla, radiće uobičajeno, dakle non-stop, kao i pošte na svim graničnim i administrativnim prelazima.
Radiće i pošte u tržnim centrima u Beogradu i Kragujevcu i druge dežurne pošte u gradovima širom Srbije, kao i u turističkim centrima, na Zlatiboru i Kopaoniku.
Biće otvorene i pošte u „Univereksport” objektima u Beogradu, Novom Sadu i okolini, Zrenjaninu i Somboru.
Što se apoteka tiče, non-stop će dežurati apoteke „Sveti Sava”, Nemanjina 2, „Prvi maj”, Kralja Milana 9, „Bogdan Vujošević”, Bulevar maršala Tolbuhina 30, „Zemun”, Glavna 34 i „Gornji grad”, Dr Đorđa Kovačevića 27. u Lazarevcu a radiće i većina državnih apoteka.
Vozila javnog gradskog prevoza u Beogradu će u utorak i sredu voziti po nedeljnom redu vožnje.
    </div>
    <div id="zdravlje">
Od korona virusa u niškom staračkom domu preminula dva korisnika, obolelo 96
NIŠ – Dva korisnika Gerontološkog centra u Nišu umrla su od korona virusa, a kod 96 je potvrđena infekcija, kazao je danas direktor Klinike za infektivne bolesti Univerzitetskog kliničkog centra Niš Miodrag Vrbić.
Vrbić je za agenciju Beta rekao da je osmoro hospitalizovanih korisnika tog doma izlečeno, dok se troje nalazi na bolničkom lečenju.
Prema njegovim rečima, većina korisnika je vakcinisana sa tri doze vakcine Fajzer, tako da imaju blagu kliničku sliku.
„Nadamo se da će se epidemija u domu završiti bez velikog broja preminulih”, istakao je Vrbić.
On je kazao da su u Gerontološkom centru do sada obolela od korona virusa 43 radnika, 17 njih je izlečeno, a da nijedan zaposleni nije hospitalizovan.
Epidemija korona virusa u poslednjem talasu epidemije u niškom staračkom domu prijavljena je 22. januara.
U prvom talasu epidemije preminulo je više od 50 korisnika, od više od 200 hospitalizovanih.

Prva obdukcija u kovid bolnici, pacijent je imao 46 godina
Direktorka kovid bolnice u Batajnici Tatjana Adžić Vukičević izjavila je danas da je muškarac koji je imao 46 godina preminuo neposredno nakon prijema u bolnicu i da je taj slučaj uznemirio, pa je zbog toga prvi put od kada radi kovid bolnica tražila sudsku obdukciju.
Adžić Vukičević je navela za RTS da su simptomi kod mladog muškarca, koji je tokom prošle nedelje preminuo nakon prijema, bili kao kod svih drugih pacijenata, te da je imao povišenu temperaturu i bolove u mišićima.
„On je registrovan u kovid ambulanti u Zemunu kao lakši slučaj. Do rapidnog pogoršanja njegovog zdravstvenog stanja došlo je tri dana posle toga”, rekla je Adžić Vukičević.
Prema njenim rečima, muškarac je po dolasku u bolnicu bio narušenog opšteg stanja, snimak pluća je bio normalan, kao i EKG zapis i laboratorija.
„Sve je bilo u redu, osim nešto povišenog nivoa hemoglobina i ono što je za brigu bilo to je da nismo mogli da nađemo nijedan palpabilan puls”, rekla je ona.
Nekoliko minuta nakon toga, ističe, ruke su mu pocrnele i prebačen je u jedinicu intenzivnog lečenja, navodeći da je odmah započeta reanimacija koja je trajala 52 minuta i da je na kraju preminuo.
„Ja sam zamolila kolege iz radiološke službe da se, preminulom pacijentu, uradi skener koji je pokazao difuzne trombove, znači svuda ishemijske promene – od glave, pluća, stomaka, gorih i donjih ekstremiteta”, rekla je Adžić Vukičević. Dodala je da je prvi put od kada radi kovid bolnica u Batajnici, za ovih 15 meseci, naložila da se uradi sudska obdukcija.
Ističe da je neozbiljno reći da se nazire kraj epidemije, ali da smo sigurno na tom putu.
„Ono što bodri nas lekare, to su ovi moćni lekovi koji su se u poslednjih mesec dana pojavili. Antivirusni lekovi koji su zaista delotvorni protiv ovog virusa”, ističe doktorka i naglašava da i dalje apeluje da se ljudi vakcinišu.
    </div>
    <div id="vesti">
Vaspitači iz Aleksinca osam godina se bore za priznanje diploma i veći koeficijent za plate
Vaspitači Predškolske ustanove „Lane” iz Aleksinca, njih 15 traže od rukovodstva vrtića i lokalne vlasti da im se prizna koeficijent za plate u skladu sa stepenom stručne spreme. 
Vaspitačica Marija Ilić je jedna od njih i ona je rekla da je nekoliko zaposlenih nakon završene Visoke škole za vaspitače strukovnih studija dobilo koeficijent 17.33, dok je koeficijent ostalih vaspitača sa tom istom završenom školom ostao 14.88.
„Taj koeficijent za nas je do skora značio 10.120 dinara manju platu, a od nedavno je razlika i veća. Na taj iznos neto zarade treba dodati i manje doprinose i samim tim jednog dana manju penziju. Pri tom, radimo isti posao, a jedina razlika između nas i njih je u tome što su oni godinu dana ranije završili specijalističke studije”, rekla je za agenciju Beta.
Ilić je kazala da je zajedno sa kolegama pokušala da se izbori za koeficijent u skladu sa stepenom stručne spreme koji imaju, ali za sada nisu ništa postigli.
„Opština Aleksinac, kao osnivač ustanove treba da podnese zahtev Ministarstvu finansija kako bi ministarstvo odobrilo uvećanje budžetskih sredstava za isplatu zarada zaposlenima. Međutim, opština nikada nije uputila takav zahtev, a izgovori su zaista neverovatni”, rekla je.
Ilić je kazala da ih je predsednik opštine Aleksinac Dalibor Radičević prvi put pozvao na sastanak u aprilu prošle godine i da im je tada rekao da je „nemoguće da im se koeficijent poveća, da para nema i da bi opština Aleksinac samo uzalud slala zahtev Ministarstvu finansija”.
„Sredinom decembra rekao je da ima uslova i da će uvažiti naš zahtev. Međutim, prošle nedelje smo saznali da opština nije poslala zahtev Ministarstvu finansija, navodno čeka se rebalans budžeta u martu”, kazala je ona.
Prema njenim rečima, vaspitači su slali zahteve za povećanje koeficijenata i Ministarstvu finansija, premijerki Ani Brnabić i predsedniku Srbije Aleksandru Vučiću, ali su ih svi uputili na lokalnu samoupravu.
„Tužili smo i u toku je sudski proces za nadoknadu materijalne štete zbog neusklađivanja koeficijenta sa stručnom spremom, ali imamo pravo samo za period od godinu dana”, dodala je Ilić.
Predsednik opštine Aleksinac nije se oglasio povodom problema sa koeficijentima koje vaspitači imaju već osam godina, a direktorka ustanove „Lane” Violeta Popović zahtevala je da joj se pitanja koja se odnose na koeficijenat zaposlenih pošalju na mejl. Ona na njih nije odgovorila, prenosi Beta.

Adžić Vukičević: Strahujem šta će biti sa epidemijskom slikom nakon praznika
Direktorka kovid bolnice u Batajnici Tatjana Adžić Vukičević izjavila je da „strahuje” kakva će biti epidemiološka situacija posle državnog praznika Sretenje.
„U Batajnici se trenutno leči 598 pacijenata, na intenzivnoj nezi je 60, a 47 je intubirano”, rekla je ona za RTS, a prenosi Beta.
Dodala je da su više od 70 odsto kovid pacijenata stariji od 80 godina.
Adžić Vukičević je ocenila da će svi građani biti prokuženi koronom, ali, kako je dodala „dobra vest” je što je virus počeo da slabi, što pokazuje pet mutacija koje je korona do sada imala.
    </div>
    <div id="politika">
Krasnići: Građani izgubili poverenje u vladu Aljbina Kurtija
Predsednik DPK Memlji Krasnići, povodom godišnjice održavanja parlamenatrnih izbora na Kosovu, napisao je na Fejsbuku da vlada Aljbina Kurtija nema viziju, program niti dnevni red, već samo propagandu iako je na izborima odnela ubedljivu pobedu, piše Reporteri, prenosi portal Kosovo onlajn.
Krasnići je dodao da su građani imali veliko poverenje u Samoopredeljenje i da su verovali u vladu koju je formirao njihov predsednik Aljbin Kurti ali da su to poverenje nakon godinu dana izgubili.
„Sa formiranjem vlade Aljbina Kurtija, građani su verovali u korak napred, dajući veliku podršku Samoopredeljenju u nadi da će život na Kosovu biti bolji. Međutim, ekonomija za koju se glasno govori da je slobodna i pravedna je stagnirala i ne uspeva da se pokaže kao takva. Obrazovanje koje je obećano da će biti konkurentno, nastavlja da bude konkurentno samo kao novčana vrednost na tržištu znanja. Nije pokrenut nijedan razvojni projekat, a Vlada je sprečila pokretanje projekata razvoja privatnog sektora. Cene su porasle i otežale život građanima, dok su plate smanjene, a kosovskim porodicama su nedavno naplaćivani skupi računi za struju“, napisao je Krasnići.
On je dodao da je tokom ove godine počeo masovni egzodus mladih sa Kosova, ali da se ipak nada da Kurtijeva vlada neće naneti nenadoknadivu štetu Kosovu.

Vukadinović procenjuje da je Vučić blizu pobede u prvom krugu predsedničkih izbora
Urednik časopisa „Nova srpska politička misao” Đorđe Vukadinović rekao je danas da je predsednik Srbije i Srpske napredne stranke Aleksandar Vučić po aktuelnim istraživanjima javnog mnjenja „jako blizu pobede u prvom krugu” na predstojećim predsedničkim izborima.
Vukadinović je za RTV rekao i da „i da je popularnost Vučića, gledano u kontinuitetu u padu” ali da je, kako je ukazao, „ ta nizbrdica trenutno blaga”.
„On je blizu pobede, ali nije to 60 i 65 odsto (podrške) kao što se predstavlja”, rekao je Vukadinović.
Napomenuo je i da bi lider Socijalstičke partije Srbije Ivica Dačić svojom kandidaturom „mogao (predsedničke izbore) oterati u drugi krug”.
Vukadinović je ocenio i da „samo više solidnih kanidata može predsedničke izbore oterati u drugi krug”.
„U ovom trenutku Vučić je favorit da bude pobednik u prvom krugu i kod nas je to sada 49 do 50 odsto (podrške građana) u prvom krugu”, rekao je Vukadinović.
Upitan šta bi moglo da dovede do drugog kruga predsedničkih izbora, Vukadinović je rekao da bi to moglo da se desi u „slučaju neke jake i neočekivane (predsedničke) kandidature”.
On je naveo i da predsednički kandidat dela opozicije Zdravko Ponoš, po istraživanju, „stoji dobro” i da iza njega stoji i „najjača opoziciona partija”.
„On je negde sada na 15 do 16 odsto podrške”, rekao je Vukadinović.
Naveo je da je u istraživanju postavljeno i hipotetičko pitanje o predsedničkom kandidatu zeleno-leve koalicije, s obzirom da još nije poznato ko će to biti.
„Onda taj imaginarni kandidat dobija solidnih deset odsto podrške”, rekao je Vukadinović.
Naveo je i da predstavnica pokreta „Zavetnici „ Milica Đurđević Stamenkovski „stoji solidno”.
„Procenjujemo da će biti još nekog jakog kandidata u poslednji čas, i to ne zato što imam neku informaciju o tome već zato što to očekujem”, rekao je on.
Vukadinović je naveo i da će, ukoliko takve kandidature ne bude, Vučić „verovatno pobediti u prvom krugu”.
On je rekao da se, po istraživanju, „gubi razlika između Beograda i ostatka Srbije u političkom smislu”.
„I dalje ta razlika postoji, ali nije to kako se misli da imate neki univerzum u Beogradu, a onda neki poseban mrak po Srbiji”, rekao je on.
Beograd, kako je dodao, „nije neka svetla kometa i Sunce koje sija u korist opozicije”, i da po rezultatima istraživanja „sa aspekta podrške vlasti nije ostatak Srbije toliko mračan”.
Ukazao je i da i režimski i opozicioni mediji iz svakog istraživanja uzimaju samo onaj deo podataka koji im odgovora.
„Istraživanje smo radili za sopstvene i potrebe javnosti”, rekao je on.

Vlada usvojila predlog da Vučić raspusti parlament
Vlada Srbije usvojila je danas predlog da predsednik Aleksandar Vučić raspusti parlament.
Kako je saopšteno posle sednice Vlade, ukoliko predlog bude usvojen i parlament raspušten, Vlada će ući u tehnički mandat.
„Vlada Srbije nastaviće da radi posvećeno u interesu svih građana. Sve svoje aktivnosti u tehničkom mandatu, Vlada će nastaviti da obavlja svojim punim kapacitetom, u skladu sa ustavnim i zakonskim propisima”, stoji u saopštenju, prenosi Beta.
Predsednik Skupštine Srbije Ivica Dačić najavio je ranije da će 15. februara, na Dan državnosti Srbije, raspisati parlamentarne i beogradske izbore a da će izbore za predsednika Srbije najverovatnije raspisati 2. marta.
Izbori bi, kako je najavljeno, trebalo da budu održani 3. aprila.

Zavetnici traže da se Rusija uključi u pregovore Beograda i Prištine
Predsednica Srpske stranke Zavetnici Milica Đurđević Stamenkovski predala je deputatima ruske Dume i predstavnicima Ministarstva spoljnih poslova Rusije Memorandum o rusko-srpskim odnosima sa predlogom da se Ruska Federacija uključi u pregovore između Beograda i Prištine.
Đurđević Stamenkovski je najavila da će Zavetnici nakon izbora predati inicijativu Narodnoj skupštini u kojoj će tražiti da Srbija zvanično uputi poziv Ruskoj Federaciji za uključenje u pregovarački proces.
„Veoma je važno da se ovo pitanje otvori, uzevši u obzir da su Sjedinjene Američke Države posredstvom Gabrijela Eskobara, specijalnog izaslanika za Balkan, na mala vrata pristupile pregovorima zajedno sa Evropskom unijom”, rekla je Đurđević, javlja Tanjug.
Ona je podsetila da je Ruska Federacija stalna članica Saveta bezbednosti bez čije podrške Rezolucija 1244 nikada ne bi bila usvojena.

Pokret obnove Kraljevine Srbije izlazi na izbore sa Demokratskom strankom Srbije
Glavni odbor Pokreta obnove Kraljevine Srbije (POKS) okupljen oko Vojislava Mihailovića potvrdio je danas da na izbore u aprilu izlazi zajedno sa Demokratskom strankom Srbije (DSS) i koalicijom NADA. U Topoli je potvrđena i podrška kandidatu za predsednika, lideru DSS Milošu Jovanoviću i nosiocu parlamentarne liste generalu Božidaru Deliću.
„Imamo podršku brojnih javnih ličnosti, među kojima su akademik Matija Bećković, pesnik Blagoje Baković i drugi”, kazao je čelnik jedne od dve frakcije POKS-a Vojislav Mihailović.

Putin čestitao Dan državnosti Srbije
Predsednik Srbije Aleksandar Vučić primio je čestitku predsednika Rusije Vladimira Putina povodom Dana državnosti Srbije u kojoj se ocenjuje da se odnosi Rusije i Srbije dinamično razvijaju u duhu strateškog partnerstva, preneo je danas Vučićev kabinet.
„Uspostavljen je sadržajan bilateralni dijalog, a dobre rezultate donosi saradnja u različitim oblastima. Siguran sam da i dalji razvoj čitavog kompleksa konstruktivnih rusko-srpskih veza potpuno odgovara interesima naših bratskih naroda i doprinosi jačanju stabilnosti i bezbednosti na evropskom kontinentu”, navodi se u Putinovoj čestitki, prenosi Beta.
„Od sveg srca želim Vam dobro zdravlje i uspeh, a svim Vašim sugrađanima – blagostanje i prosperitet”, dodaje se u čestitki predsednika Rusije.

Profesor Vuletić najavio kandidaturu za predsednika Srbije
Predsednik pokreta Crno na belo i profesor na Pravnom fakultetu Univerziteta u Beogradu, Vladimir Vuletić saopštio je danas da će biti kandidat za predsednika Srbije.
Vuletić je na konferenciji za novinare rekao da je to odluka predsedništva osnivača Pokreta i da je spreman da „stane na crtu” Aleksandru Vučiću, prenosi Beta.
„Pokušaću da uradim ono što smatram dužnošću univerzitetskog profesora, čoveka koji je tokom čitave prošle godine prošao harangu režimskim tabloida koji su želeli da me diskredituju”, naveo je Vuletić.

Šta piše u potpisanom dokumentu Briselskog sporazuma
Početni korak osnivanja Zajednice srpskih opština je usvajanje statuta.
Treba da ima predsednika, potpredsednika, veće, statut, odbor, administraciju, odsek za žalbe i zvanične simbole.
Može biti raspuštena jedino odlukom opština članica.
Opštine članice kroz ZSO imaju pravo da sarađuju u kolektivnom sprovođenju ovlašćenja i imaju pun nadzor nad oblastima ekonomskog razvoja, obrazovanja, zdravstva, urbanizma i ruralnog razvoja.
Ima reprezentativnu ulogu prema centralnoj vlasti i promoviše interese Srba.

ZSO je linija sa koje nema povlačenja
Devet godina od potpisivanja Briselskog sporazuma ključna odredba nije ispunjena – i ne zna se da li će biti primenjena, ni u kom obliku. Kamen spoticanja zbog kojeg je dijalog Beograda i Prištine duboko zamrznut jesu izvršna ovlašćenja namenjena Zajednici srpskih opština, koje privremene prištinske institucije odbijaju da sprovedu u život. Zamišljena kao mehanizam zaštite srpskog stanovništva na Kosovu i Metohiji, za šta je garant bila EU, njeno osnivanje nije ni krenulo s mrtve tačke, iako su se u Prištini promenila čak petorica premijera, dve predsednice i jedan predsednik. Obe strane su nezadovoljne, srpska jer traži da se ispuni dogovoreno i potpisano, dok kosovski Albanci ne žele da Srbi dobiju bilo koji pravni okvir koji bi ih zadržao na vekovnim ognjištima.
ZSO je proizvod Briselskog sporazuma Beograda i Prištine, koji su tadašnji premijeri Srbije Ivica Dačić i Kosova Hašim Tači potpisali pod okriljem Evropske unije uz prisustvo visoke predstavnice Ketrin Ešton. Tog 19. aprila 2013. dve strane stavile su paraf na nešto što je Srbima na KiM trebalo u bliskoj budućnosti da donese zajednicu najmanje deset opština sa srpskom većinom južno i severno od Ibra, a sa ovlašćenjima u obrazovanju, zdravstvu, ekonomskom razvoju, urbanizmu i ruralnom planiranju.


Grafit u severnom delu Kosovske Mitrovice (Foto EPA-EFE/Valdrin Xhemaj)


Apelacioni sud u Prištini bi uspostavio komisiju u kojoj bi većinu činile srpske sudije i koja bi bila nadležna za sve većinski srpske opštine. Sporazum je bio i uslov za početak pregovora Srbije o članstvu s Evropskom unijom. Do uspostavljanja ZSO nije došlo, a Briselski sporazum je dopunjen 2015. godine. Iako je određene odredbe drugog sporazuma kosovski ustavni sud proglasio neustavnim, diskusija o tome koje članove bi trebalo sprovesti i dalje se vodi na Kosovu.
Predsednik Srbije Aleksandar Vučić i premijerka Ana Brnabić u razgovorima s evropskim i svetskim političarima insistiraju da u delo konačno bude sproveden Briselski sporazum, kojim je predviđeno formiranje ZSO, i to na temelju sporazuma potpisanog 2013. godine. Direktor vladine Kancelarije za KiM Petar Petković kaže da je konceptom ZSO, koji je dogovoren u okviru dijaloga Beograda i Prištine, trebalo da bude uspostavljen pouzdan institucionalni mehanizam za zaštitu kolektivnih prava i sprečavanje ugrožavanja fizičke bezbednosti našeg naroda na Kosovu i Metohiji. Petković za „Politiku” ističe da bi, da je Priština bila konstruktivna i dalekovida, ZSO uskoro proslavila svoj deveti rođendan, a Beograd i Priština, kao i Srbi i Albanci na terenu, danas bi razgovarali i sarađivali s više poverenja i na daleko konstruktivniji način.
„Siguran sam i da bismo bili daleko bliže trajnom, održivom i obostrano prihvatljivom rešenju za KiM koje bi stvorilo dugoročnu stabilnost u regionu i obezbedilo zajednički razvoj. Umesto da je formirana ZSO koja bi na valjan način uredila život u većinski srpskim opštinama u pokrajini, svedoci smo kontinuiranih višegodišnjih pokušaja Prištine da na silu promeni realnost na terenu. Podsetiću, Srbima je uskraćivano pravo na lečenje i vakcinaciju, ograničavana sloboda kretanja, prištinske specijalne snage su s dugim cevima i oklopnim vozilima upadale na sever KiM, brutalno prebijale ljude i pucale u Srećka Sofronijevića”, kaže Petković.



Pet koraka do Zajednice srpskih opština

Da bi ZSO bila formirana, prema Briselskom sporazumu predviđeno je pet koraka, a prvi od njih je da vlast u južnoj srpskoj pokrajini usvoji dekret, što je pre nekoliko godina uradila vlada na čijem čelu je bio Isa Mustafa. Posle toga, takozvani ustavni sud Kosova ovaj dekret mora da potvrdi, čime se stvaraju uslovi da se ZSO uvede u pravni sistem. Ovo predstavlja drugi korak, a treći je da upravljački tim, koji čine četvorica Srba, izradi nacrt statuta Zajednice srpskih opština i dostavi ga Briselu.Potom, u četvrtoj fazi, delegacije Beograda i Prištine u sedištu EU usaglašavaju detalje pomenutog dokumenta. Kada i to bude okončano, predviđena je osnivačka skupština ZSO, čime se završava ceo proces. Poslednji potez je možda gotovo sigurno nemoguća misija jer konačni dokument mora da prođe skupštinsku raspravu, koja sigurno neće biti nimalo laka jer se sve albanske partije na Kosovu otvoreno protive formiranju ZSO. A Upravljački tim za uspostavljanje ZSO, koji bi trebalo da piše nacrt statuta, ima četiri člana. Tim čine predstavnici srpskih opština sa severa i juga Kosova: Igor Kalamar, Dejan Radojković, Vinka Radosavljević i Svetislav Durlević.

Umesto deeskalacije koju bi donela ZSO, godinama smo svedoci eskalacije situacije na terenu. Očito najekstremniji politički elementi u Prištini gaje nadu da će Srbi nekud preko noći nestati, a sa njima i potreba da se uopšte bavimo pitanjem opstanka i napretka srpskog naroda u pokrajini. To se, međutim, neće desiti, dodaje Petković, jer Srbija, kao i srpski narod i predsednik Aleksandar Vučić, to neće dozvoliti ni po koju cenu.
Danas, tek pokoji diplomata u Briselu spomene primenu sporazuma Beograda i Prištine iako su se nedavno gurali da se fotografišu s potpisnicima tvrdeći da počinje „ere pomirenja” ili da je reč istorijskom dokumentu. Albin Kurti je izjavio da neće biti formiranja „jednonacionalne” zajednice opština na Kosovu. A Ketrin Ešton, „kuma” ovog sporazuma, navela je krajem 2020. godine da u njeno vreme nije bilo crvenih linija i da od Srbije nije traženo da prizna Kosovo, a od Kosova da sebe negira kao državu.
Najveći problem u primeni Briselskog sporazuma jesu kosovski Albanci koji namerno nisu sproveli nijednu odluku. Iako su tokom 2015. i 2016. godine zvanično govorili da je u toku pisanje statuta sporazuma, na kraju se ispostavilo da nisu govorili istinu i da nije napisano nijedno slovo. Evropske diplomate poput Johanesa Hana i Federike Mogerini, koje su tražile da Priština ispuni svoja obećanja, bile su ismevane i vređane od tadašnjeg premijera Kosova Ramuša Haradinaja, dok je tadašnja opozicija koja je pobedila u februaru prošle godine – Samoopredeljenje, otvoreno uz pomoć suzavca i nasilnih demonstracija vodila „rat” protiv sprovođenja ovog dokumenta.
Međutim, međunarodni sporazumi, kakav je Briselski, na koji je EU stavila potpis, stariji su od bilo kog unutrašnjeg prava i zbog toga ustavni sud u Prištini nema nikakve nadležnosti da preispituje ZSO. Obaveza Prištine je da ispoštuje tačke od prve do 15. i nikakve odluke ustavnog suda ne mogu da dovedu u pitanje osnovanost Briselskog sporazuma i potrebu njegove pune realizacije. O tome je govorio i bivši premijer privremenih prištinskih institucija Isa Mustafa, koji kaže da je još bivša ambasadorka SAD u Prištini Trejsi En Džejkobson poručila tadašnjim zvaničnicima da ZSO treba osnovati jer je tako dogovoreno, navodeći „da je to gotova stvar”.
„Kada smo otvorili ovo pitanje s ambasadorkom SAD na Kosovu, ona je rekla: ’Morate da obavite ovaj posao.’ Rekao sam: ’Zašto treba da pravimo zajednicu sa izvršnim ovlašćenjima?’ Ona mi je rekla: ’Ovaj posao je dogovoren, postignut je sporazum, ratifikovan je i to treba da se uradi’”, preneo je Mustafa i podsetio da ga je ambasadorka Džejkobson obavestila o stavu SAD u vezi sa ZSO, navodeći: „Ako idete u Brisel da razgovarate o formiranju nevladine organizacije, znajte da u Briselu neće biti reči o tome. O nevladinim organizacijama se u Briselu ne pregovara.”
Nekadašnji potpredsednik Vlade Srbije i šef Koordinacionog centra za KiM Nebojša Čović ocenjuje da američki i evropski posrednici u dijalogu Beograda i Prištine pokušavaju da dezavuišu Briselski sporazum i ZSO. „Mislim da smo došli do linije s koje više nema povlačenja, nema popuštanja. Srbija je dala sve za Briselski sporazum. Policija, pravosuđe, institucije, obrazovanje, sve je integrisano. Zdravstvo manje-više. Koliko znam, s naše strane sve je sprovedeno, a zašto nije s njihove? Ko je garant Briselskog sporazuma”, poručio je Čović i dodao da više od 40 sporazuma nije sprovedeno s prištinske strane.
A Petar Petković kaže da je koncept ZSO danas potrebniji više nego ikad dosad jer se Srbi na KiM gotovo devet godina kasnije suočavaju s istim, ako ne i opasnijim, izazovima. Poručuje da Beograd neće odustati od insistiranja da ZSO bude formirana u skladu sa slovom Prvog briselskog sporazuma i drugim sporazumima koji definišu strukturu, modalitet i izvršna ovlašćenja, jer sve drugo bi bilo obesmišljavanje dijaloga kao takvog.
„Priština ima instrumente da omogući formiranje ZSO sa svim dogovorenim nadležnostima, ali za to evidentno ne postoji politička volja. Srbija će, kao i do sada, nastaviti da pomaže svom narodu na KiM, a pitanje koje Priština sebi treba da postavi jeste šta su dobili time što ZSO nije formirana i time što je konsekventno dijalog s Beogradom u nekoj vrsti jednostrane blokade. Odgovor je da nisu dobili ništa, a izgubili su i vreme i razvojne šanse, pre svega u pravcu normalizacije odnosa Beograda i Prištine”, zaključuje Petar Petković.

Vučić: Pobedićemo ih ubedljivije nego ikada
MAČVANSKI PRNjAVOR - Predsednik Srbije Aleksandar Vučić rekao je danas da će se 3. aprila videti ko će da pobedi ili izgubi, ali ne u novinama, na „Novoj S” ili N1, u Đilasovim i Šolakovim medijima, već na biračkim mestima.
Vučić je tako odgovorio na pitanje povodom tvrdnje Marinike Tepić da naprednjaci očekuju poraz i zato spremaju batinaše za izbornu noć.
Vučić je primetio i da celog života čekate da izgubite, ali ali je pitanje kada i da se to neće desiti preko novina i medija.
„Pobedićemo ih ubedljivije nego ikada”, poručio je Vučić, navodeći da je tim rečima juče završio obraćanje na sednici Glavnog odbora stranke i članovima rekao da nemaju razloga da binu.
Komentarišući tvrdnje o navodnom batinanju on je kazao da su to gluposti koje su na nivou izmišljanja droge u Moroviću ili slučaja Jovanjica. „Kad ne znaju sta da rade izmisle”, naveo je Vučić.
„Ozbiljnije je kako i koliko prete novinarima i da će i njih da lustiraju. Ja hoću da obećam ljudima i u Šolakovim i u Đilasovim firmama koji rade taj posao, da će uvek moći da ga rade i da postavljaju pitanja, štiteći njihove interese. Nemam problem sa tim, jer se tako ponaša odgovorna država, u slobodnoj i demokratskoj zemlji”, rekao je Vučić.
On je ukazao da treba da bude sramota one koji prete novinarima, a ne smeju da im odgovore na pitanja i puste na konferenciju za novinare, jer, kako je rekao, nemaju dobrih odgovora.
„To govori o razlici između nas, onih koji poštuju različitosti, drugačije stavove i mišljenje i spremni su da odgovaraju na pitanja koja ne moraju da budu prijatna, a ovi drugi koji nisu u stanju neka građani vide sami”, naveo je Vučić.
Povodom ocene generala Milorada Stupara da Zdravko Ponoš nije nikakav general već mlađi referent, Vučić je rekao da je Stupar legendarni komandant 72. Specijalne brigade koju su predstavnici „dosovskog” režima ukinuli kao i legendarnu 63. padobransku brigadu.
„Važno je pogledati vojsku iz tog perioda i vojsku danas. Zato sam srećan i zadovoljan kada takav legendarni general Stupar iz Kikinde, gde je skromno živeo, poštenjačina, junak, ratnik.., danas hvali svoju Vojsku Srbije, a koji kaze da je u to vreme vojska bila uništena”, zaključio je Vučić, preneo je Tanjug.
 
Kampuju ispred Predsedništva zbog vlastite promocije
MAČVANSKI PRNjAVOR, 14. februara (Tanjug) - Predsednik Srbije Aleksandar Vučić rekao je danas da su ispred Predsedništva svakog dana protesti i da se uvek trudi da razgovara sa ljudima ''čija reč nešto znači'', ali da ne vidi smisao u razgovoru sa onima koji protestuju zbog sopstvene promocije i „ni zbog čega drugog''.
Vučić je to rekao u Mačvanskom Prnjavoru odgovarajući na pitanje novinara zašto se do sada nije sastao sa ekolozima koji kampuju ispred Predsedništva i da li će razgovarati sa njima.
„Ionako sam pogrešio oko nekih stvari i o tome ću da govorim kada se izbori završe. Gorko se kajem zbog svojih političkih grešaka, ali to je neka druga stvar'', rekao je Vučić.
Poručio je da je za njega mnogo važnije da radi za narod u Mačvi, Podrinju i Jadru nego da gradi nečiju političku sujetu ili da ispunjava želje političkim sujetama samoproklomavanih lidera.
''Vodim da im nije dosadno, ima jagnjetine, bureka, svega, lepo im je, a uvek ću poslati čaj i kafu, ako je to potrebno, rekao je Vučić, prenosi Tanjug.
 
Vučić: Mešao sam se u izbor prvih 20 na listi SNS
MAČVANSKI PRNjAVOR - Predsednik Srbije i SNS Aleksandar Vučić izjavio je danas da ''mešao'' u to ko će se naći među prvih 20 imena na izbornoj listi SNS na parlamentarnim izborima, a da je 170 lokalnih stranačkih odbora dalo svoje predloge.
''Mešao sam se u izbor prvih 20 imena na listu, i to je jedino što sam na Predsedništvu pročitao. Kad kažem mešao, to znači da sam razgovarao sa ljudima u Predsedništvu i molio da tako izgleda'', rekao je Vučić novinarima na pitanje kako je odlučivao ko će biti na listi SNS na parlamentarnim izborima i da li će se na listi naći Marko Atlagić, Marijan Rističević, Nebojša Bakarec...
Vučić je kazao da je 170 lokalnih stranačkih odbora dalo svoje predloge za listu, kao i koalicioni partneri...
„To tako funkcioniše kod nas, u organizacijama demokratske orijentacije'', rekao je Vučić u Mačvanskom Prnjavoru gde je prisustvovao ceremoniji povodom početka izgradnje brze saobraćajnice Šabac - Loznica, koja je deo projekta Ruma-Šabac-Loznica.
Naveo je da opoziciji i pojedinim medijima ne odgovara da se govori o ličnostima koje su na listi SNS kao što su Jelena Begović, najpriznatiji genetičar i molekuralni biolog u našoj zemlji, matematičar i najcitiraniji srpski naučnik posle Milutina Milankovića, Stojan Radenović koji nas, kako kažem, drži na Šangajskoj listi ili Dana Grujičić, legendarni lekar koja je spasavala stotine života ljudi.
''Što bi vam odgovaralo da se priča i o Mariji Zdravković, koja je takođe na listi, a koja je spasila hiljade života, o Lazaru Ristovski ili mnogi sportistima koji su na našoj listi, nego biste da govorite o onome od čega biste vi da pravite kampanju'', zapitao je Vučić, prenosi Tanjug.

EU i UNDP treba da objasne zbog čega pomažu revizionizam prištinskih vlasti
Muzej žrtava genocida izrazio je danas zadovoljstvo zbog obustave radova na obnovi kuće ratnog zločinca iz Drugog svetskog rata Džafera Deve u Kosovskoj Mitrovici ali i naveo da je uznemiran zbog toga što se taj proces odvijao pod okriljem Evropske unije, UNDP i Ministarstva kulture, omladine i sporta Kosova.
„Saradnja predstavništva UNDP, EU i privremenih vlasti u Prištini u kontekstu pokušaja sramotne obnove kuće ratnog zločinca Džafera Ibrahima Deve nije, nažalost, izolovan slučaj ili nekakav neželjeni incident”, dodaje se u saopštenju.
Muzej podseća da je upravo sredstvima EU, a u organizaciji UNDP i institucija Prištine, već obnovljeno zdanje Kulturnog centra u Kosovskoj Mitrovici koje nosi ime ratnog zločinca Redžepa Mitrovice.
„Za tu svrhu EU je izdvojila 115.784 evra dok je projekat realizovao UNDP”, dodaje se.
Muzej smatra da je očigledna i zabrinjavajuća istrajna podrška predstavnika EU i UNDP vlastima u Prištini sa ciljem neskrivene glorifikacije nejozloglašenijih ratnih zločinaca koji su zlodela sprovodili nad pripadnicima srpskog, jevrejskog i romskog naroda, kao i nad drugim nealbancima na području Kosova i Metohije tokom Drugog svetskog rata i da se radi o procesu koji iziskuje javnu osudu domaće i međunarodne javnosti.
Ta institucija je zatražila od predstavnika tih međunarodnih organizacija koje deluju na području Kosova da odgovore zbog čega u kontinuitetu podržavaju otvoreno revizionističke i anticivilizacijske, nedemokratske i sramotne postupke vlasti u Prištini.
„Da li upornom podrškom glorifikaciji ratnih zločinaca možda žele da saopšte kako ratni zločini nad Srbima, Jevrejima, Romima i drugim nealbancima na području Kosova tokom Drugog svetskog rata nisu zločini, već poželjan oblik ponašanja u odnosu na pripadnike naroda i društvenih grupa koji očito nisu poželjni na tom području”, dodaje se u saopštenju Muzeja, prenosi Beta.

Miljko Ristić kandidat radikala za gradonačelnika Beograda
Gradski odbor Srpske radikalne stranke (SRS) jednoglasno je odlučio da kandidat radikala na predstojećim izborima za gradonačelnika Beograda bude dr Miljko Ristić, saopštila je danas SRS.
„Miljko Ristić je najbolji srpski kardiohirurg, istaknuti naučnik, profesor Medicinskog fakulteta i gostujući profesor na prestižnim svetskim univerzitetima. Dugogodišnji je član Srpske radikalne stranke”, navodi se u saopštenju, prenela je Beta.
Radikali ocenjuju da je Ristić najbolji kandidat za gradonačelnika glavnog grada, kako navode, čovek sa neophodnim iskustvom, znanjem i sposobnošću, kojem će rad na poboljšanju kvaliteta života građana Beograda biti na prvom mestu.
„Briga o zdravlju svih građana, poboljšanje zdravstvenog sistema glavnog grada, izgradnja kanalizacione i vodovodne mreže, čime bi se prekinulo ; izlivanje kanalizacije u reke, sa ciljem da se stvori zdraviji životni ambijent u glavnom gradu, biće prioriteti Srpske radikalne stranke na gradskom nivou”, navodi SRS u saopštenju.
Kako dodaju, jedan od najbitnijih zadataka jeste sprovođenje brze i pristupačne legalizacije, čime bi se rešio višedecenijski problem velikog broja stanovnika glavnog grada, a posebnu pažnju posvetiće uvođenju reda u gradsku administraciju.

Obradović: Treba obnoviti Kraljevinu Srbiju, to je jedini način da se raskine komunističko nasleđe
Lider Srpskog pokreta Dveri Boško Obradović izjavio je danas da su Dveri za obnovu Kraljevine Srbije, jer, kako je ocenio, nikada neće doći do raskida sa komunističkim nasleđem, ako ne dođe do obnove monarhije.„Smatramo da pitanje državnog uređenja treba ponovo da bude postavljeno, a monarhija obnovljena. Povratak monarhije bio bi konačni čin raskida sa komunizmom”, naveo je Obradović u saopštenju. On je rekao da, pre svega, građani treba o svemu da odlučuju.
„Konkretnog monarha izabraće građani Srbije kada za to dođe vreme”, kazao je Obradović, prenosi Beta.
    </div>
    <div id="vesti">
Gutereš ubeđen da u naredne tri nedelje neće doći do ruske invazije
NjUJORK - Generalni sekretar Ujedinjenih nacija Antonio Gutereš razgovarao je danas odvojeno sa ruskim ministrom spoljnih poslova Sergejem Lavrovom i ukrajinskim ministrom spoljnih poslova Dmitrom Kulebom, izjavio je portparol UN Stefan Dižarik, javlja Tanjug.
Gutereš je preneo ozbiljnu zabrinutost obojici ministara zbog pojačanih tenzija i pozdravio tekuće diplomatske razgovore kako bi se te tenzije smirile, istakao je Dižarik, preneo je Rojters.
„On je još jednom podvukao činjenicu da diplomatija nema alternativu”, kazao je portparol UN.
Prema njegovim rečima, Gutereš i dalje veruje, iz sopstvene analize i sopstvenih nada, da neće doći do sukoba.
Dižarik je istakao da Ujedinjene nacije ne planiraju da evakuišu ili premeste iz Ukrajine bilo kog od svojih više od 1.600 zaposlenih, od kojih je 220 stranaca, a više od 1.400 Ukrajinaca.
„Generalni sekretar je rekao da su njegove dobre usluge uvek dostupne...Njegova je dužnost i odgovornost kao generalnog sekretara da bude u kontaktu sa svim stranama uključenim u ovu trenutnu situaciju”, istakao je Dižarik.
Gutereš je kazao da je ubeđen da u naredne tri nedelje neće doći do ruske invazije.

Nemački kancelar Šolc najavio nacrt zakona o posebnom statusu Donbasa
KIJEV - Ukrajina će staviti na raspravu nacrt zakona o posebnom statusu Donbasa i o održavanju lokalnih izbora u tom regionu, rekao je danas nemački kancelar Olaf Šolc na zajedničkoj konferenciji za novinare sa predsednikom Ukrajine Vladimirom Zelenskim u Kijevu.
„Predsednik Zelenski me je uverio da će u Ukrajini biti pokrenuta rasprava o nacrtu zakona kojim će se regulisati poseban status za Donbas i raspisivanje lokalnih izbora”, rekao je nemački kancelar, prenosi TAS S.
Paket mera za primenu sporazuma iz Minska potpisan 12. februara 2015. godine je osnova za mirovne pregovore o Donbasu.
Sporazumi iz Minska uključuju mere kao što su prekid vatre, raspiuštanje snaga i razduživanje vojne opreme, amnestija, ponovno uspostavljanje ekonomskih veza, uporedo sa dubokom ustavnom reformom Ukrajine koja bi trebalo da dovede do toga da oblasti Donjeck i Lugansk dobiju poseban status unutar Ukrajine.
Do tada je predložena takozvana Štajnmajerova formula kao mehanizam za dodelu stalnog posebnog statusa Donbas, nazvana po predlagaču ministru spoljnih poslova Nemačke Frank-Valteru Štajnmajeru.
Međutim, sve do danas sporazumi iz Minska ostaju mrtvo slovo na papiru jer je ukrajinska strana odbila da poštuje političke odredbe tog sporazuma navodeći kao razlog neregulisana bezbednosna pitanja.
Nemački kancelar izrazio je ranije danas očekivanje da će Rusija preduzeti jasne korake ka deeskalaciji krize sa Ukrajinom i ponovio da su Nemacka i njeni zapadni saveznici spremni za ozbiljan dijalog sa Rusijom o evropskoj bezbednosti, prenosi Tanjug.
On je najavio novi nemački kredit od 150 miliona evra namenjen Ukrajini.

Potonuće Tunisa
Odluka tuniskog predsednika da posle zamrzavanja rada parlamenta, raspuštanja vlade i suspendovanja delova ustava ukine i Vrhovni sudski savet nagoveštava da zemlja koja je bila usamljeni šampion demokratizacije „arapskog proleća” sve dublje tone u apsolutističku vlast.
Predsednik Kais Sajed je sebi jula prošle godine, po odredbama vanrednog stanja, dodelio izuzetnu političku moć, a autoritarni stil njegove vladavine dekretima pojačava otpor u zemlji koja je zapala u najozbiljniju krizu poslednje decenije i alarmira kritičare iz sveta.
Rasturajući institucionalnu arhitekturu stvorenu na ustavu iz 2014, predsednik Sajed raspustio je Vrhovni savet sudstva kao „korumpiran i navijački”, tvrdeći da ovo telo „pripada prošlosti” iako prema članu 80 ustava nije imao pravo da zabrani rad poslednjeg tela koje je moglo da kontroliše Sajedovu ambiciju da stvori snažan predsednički sistem i potisne parlament i vladu.
Policija u glavnom gradu Tunisu blokirala je ulaz u zgradu Saveta, čiji se članovi duže vreme žale da žive pod rastućim pritiskom predsednika koji ruši pravnu državu. Savet je odbio da se raspusti, najavio je da će nastaviti da funkcioniše i da „neće biti ućutkan”. Predsednik Saveta nazvao je odluku o raspuštanju „ilegalnom i direktnom asimilacijom predsedništva”.
Nacionalno udruženje sudija održalo je dvodnevni generalni štrajk upozoravajući da predsednik, bivši profesor prava, od preuzimanja petogodišnjeg mandata oktobra 2019. vraća Tunis u dane diktature koja je vladala sve dok bivši vlastodržac Zin el Abidin Ben Ali nije u opštem ustanku svrgnut sa vlasti početkom 2011.
Organizacija „Hjuman rajts voč” u posebnom izveštaju navodi „opasnu eskalaciju” nasilja, uključujući arbitrarna i tajna hapšenja predsednikovih političkih protivnika, među njima i bivšeg ministra pravde, koje vlast odvodi u „dodeljena prebivališta”. Upozorava se i na rastuću upotrebu vojnih sudova koji sude civilima.
Predsednik Sajed poriče da se ikada mešao u sudstvo i ponavlja da su određene čistke neophodne kako bi ispunio ključnu odredbu svog programa – borbu protiv korupcije i unutar pravosuđa. On tvrdi da su članovi Saveta, osnovanog 2016. kao nezavisno sudsko telo, blokirali istrage ubistava dvojice levičarskih političara koji su pre devet godina vodili kampanju protiv tadašnje vlasti umereno islamističke stranke En Nahda, koja je čitavu deceniju kontrolisala parlament i imala ključnu ulogu u periodu od „arapskog proleća” do njegovog dolaska na vlast 2019.
Dok ističe da postupa u skladu sa ustavom i zakonima i da je svako ko ga kritikuje „lažov i klevetnik”, predsednik optužuje islamiste da su se infiltrirali u rad Visokog saveta sudstva i da svojim radom potkopavaju nezavisnost pravosudnog sistema.
Udar na demokratiju i nezavisno sudstvo izazvao je niz kritika u SAD i Evropskoj uniji.
„Postaje nemoguće verovati tvrdnjama predsednika Sajeda da je posvećen povratku demokratije u zemlji”, izjavio je predsednik Potkomiteta za spoljne poslove američkog Senata Kristofer Marfi.
Visoka komesarka UN za ljudska prava Mišel Bašele upozorila je da će raspuštanje Saveta ozbiljno potkopati vladavinu prava i nezavisnost sudstva u odnosu na izvršnu vlast.
„Mnogo toga treba učiniti kako bi se zakoni, procedure i praksa pravosudnog sektora uskladili s međunarodnim standardima, ali ovo je bio veliki korak u suprotnom pravcu”.
Predstavnici EU i G-7, od kojih se očekuje finansijska pomoć posustaloj ekonomiji Tunisa, izrazili su „duboku zabrinutost” razvojem događaja, podsećajući da je „transparentno, nezavisno i efikasno pravosuđe neophodno za funkcionisanje demokratije”.
Ozbiljne političke trzavice potresaju Tunis od jula prošle godine, kada je Sajed otpustio vladu i suspendovao parlament preuzimajući punu kontrolu nad izvršnom vlašću na način koji njegovi kritičari opisuju kao državni udar. Nova vlada formirana je krajem septembra, a Sajed je u januaru za 25. jul najavio referendum o ustavnim reformama i opšte izbore u decembru.
Pozivajući se na mere protiv pandemije, vlast je sredinom januara zabranila sve demonstracije protiv predsednikove vlasti, ali to nije sprečilo više stotina ljudi da u Aveniji Muhameda Petog u centru grada Tunisa uzvikuje: „Dole sa državnim udarom!” Više političkih partija, uključujući i pripadnike En Nahde, osudilo je zabranu kao političku instrumentalizaciju kovida u cilju uništavanja osnovnih prava i sloboda.
Usijana atmosfera navela je prošlog meseca kanal državne televizije da svim partijama zabrani učešće u političkim programima. Bile su to prve restrikcije od vremena „arapskog proleća” i još jedan nagoveštaj da se Tunis udaljava od demokratije.
Predstavnici nekih političkih stranaka predlažu nacionalni dijalog, ali bez učešća predsednika i partije En Nahda, ali u tome nemaju podršku Unije sindikata. „Niko ne može da bude isključen sem onih koji sami sebe isključuju ili onih protiv kojih je sud pokrenuo postupke”, saopštavaju sindikati.

Predsednikova se ne poriče
Dženifer Psaki, portparol Bele kuće, iskazala je pre nekoliko dana u obraćanju novinarima svu bizarnost položaja u kojem se američka administracija našla otkako je na njeno čelo zvanično stupio aktuelni predsednik Džozef Bajden.
Naime, na izražene sumnje novinara u verodostojnost izveštaja američke vojske koji je prvi čovek SAD predstavio javnosti povodom nedavne likvidacije jednog od islamističkih lidera u Siriji, a pri čemu je, podsetimo, stradao i nemali broj dece, Psakijeva je nervozno reagovala: „Skeptični ste u vezi s izveštajem američkih vojnika koji su išli tamo i uklonili vođu Islamske države (ID)? Mislite da njihove informacije nisu verodostojne, a da su one koje stižu od ID tačne?”
Istovremeno, portparolka novinarima nije ponudila nijedan konkretan dokaz koji bi ukazivao na to koji izvor pomenute vesti je pouzdaniji. Uostalom, kao ni u mnogim ranijim sličnim prilikama.
Podsetimo, Amerikanci tvrde da je likvidirani islamistički lider izvršio samoubistvo, povukavši u smrt sa sobom još 12 osoba, uključujući i pomenutu decu. Neki izveštaji sa terena kazuju, međutim, da su sporno ubistvo (takođe uključujući i decu) izvršili upravo američki komandosi. I to po direktnom nalogu Vašingtona. Očigledno, za portparolku Psaki reč predsednika Bajdena jača je od bilo kakvog pokušaja da se obelodani istina.
Nema sumnje da su u Bajdenovoj administraciji, nakon sličnog ubistva dece prošlog leta u Avganistanu, odlučili da se ubuduće čvrsto drže priče o „sklonosti” terorista da u bezizlaznim situacijama radije dignu ruku na sebe i svoje najbliže nego da padnu šaka američkim komandosima. Zašto je to tako, niko od zvaničnika sa zapadne strane Atlantika nikada se nije potrudio da objasni.
Nešto od takvog stava pri objašnjavanju svetskih događaja viđeno je i pre nekoliko dana kada je u javnost puštena informacija po kojoj su ruske trupe krenule u invaziju na Ukrajinu. Vest, za koju se vrlo brzo utvrdilo da je lažna, objavila je američka agencija Blumberg, da bi je poput munje preneli mnogi svetski mediji. Objektivno, željeni efekat je postignut, a mogućnost pokretanja rata u Evropi podignuta je na novi, viši nivo. Izvinjenje Blumberga zbog ove „greške” delovalo je posle svega ironično.
Nervozu svojevrsnog tipa iskazao je i predsednik Bajden prošlonedeljnom izjavom da će u slučaju ruske agresije na Ukrajinu rad gasovoda „Severni tok 2”, koji energentom snabdeva veliki deo Zapadne Evrope, biti onemogućen.
„Neće više biti ’Severnog toka 2’. Mi ćemo ga zaustaviti. Obećavam vam, moći ćemo to da uradimo”, izjavio je šef Bele kuće. Kako i kojim pravnim sredstvima misli da udari na jedan legalan međunarodni projekat i da li u tom smislu računa i na eventualnu vojnu akciju, predsednik nije rekao. Kako god da bude, nasilno onemogućavanje rada gasovoda otvorilo bi mnoga pitanja iz oblasti međunarodnog prava i sigurno ne bi sprečilo rat velikih razmera.
Da Amerikanci vole da „zaobilaze suštinu, pa i istinu”, podsetila je prošle nedelje i „Politika” u tekstu u kojem su analizirane tragedije u bivšoj Jugoslaviji, Iraku, Libiji, Siriji..., a u kojima su SAD vodile glavnu reč, uništavajući bez milosti i infrastrukturu i ljude. Uključujući i decu.
Ali vratimo se na početak. Ono što je Psakijeva, i ne izrekavši to direktno, htela da naglasi jeste da bespogovorno verovanje u reči američkog predsednika podrazumeva i bespogovorno poverenje u ukupnu politiku SAD. A time i u američke akcije širom sveta, ma koliko sumnjive bile. Jasno je i da pojedini mediji u tome igraju važnu ulogu.
Ukratko, „Blumbergovo istrčavanje” teško da je bilo slučajnost. Pogotovo što se desilo u trenutku kada nas sa Zapada uveravaju da je izbijanje nekog novog, trećeg svetskog rata – neizbežno. Takođe, po istim izvorima, uzrok za predstojeću katastrofu je ponašanje Rusije. Bez obzira na činjenicu da se najveća država na svetu drži unutar svojih međunarodno priznatih granica. U tom smislu, potpuno se relativizuje činjenica da su se ranije pomenute tragedije u bivšoj Jugoslaviji, Iraku, Libiji, Siriji, a čiji neposredni učesnici su bili upravo predstavnici američkih oružanih snaga, dešavale hiljadama kilometara daleko od severnoameričkog kontinenta.
Ipak, vidno je da većina partnera SAD sve manje veruje glasu Vašingtona i uviđa njegovu pogubnost. Aktivnosti evropskih zvaničnika kao da su više usmerene ka smirivanju nervoze prekoatlantskih kolega, a manje ka obuzdavanju Rusije.
Novi veliki rat nikome nije potreban, pa, reklo bi se, ni zapadnom hegemonu.

Konvoj od 500 vozila stigao do predgrađa Brisela
Oko 500 automobila i kombija, uglavnom iz Francuske, stiglo je danas u konvoju do predgrađa Brisela, u znak protesta protiv ograničenja uvedenih radi sprečavanja širenja korona virusa, izjavio je gradonačelnik Brisela Filip Kloz.
Vozilima nije bilo dozvoljeno da uđu u grad, preneo je Rojters.


Kamiondžije u Hagu ( EPA-EFE/PHIL NIJHUIS)


Policija ih je uputila na parking na periferiji Brisela, odakle su demonstranti nastavili pešice do trga u centru grada i četvrti u kojoj se nalaze institucije Evropske unije.
Reporteri Rojtersa videli su oko 150 do 200 demonstranata u centru grada i sličan broj u četvrti gde se nalaze institucije EU.
Gradonačelnik Brisela je za belgijsku televiziju LN24 rekao da protest, inspirisan demonstrantima iz „Konvoja slobode” koji su kamionima zauzeli kanadsku prestonicu Otavu, nema dozvolu briselskih vlasti, nema lidera i nije postavljao bilo kakve zahteve, navodi Tanjug.

Putin: Širenje NATO na istok je beskonačno i veoma opasno
MOSKVA - Predsednik Rusije Vladimir Putin ocenio je tokom današnjeg sastanka sa šefom ruske diplomatije Sergejom Lavrovim da je širenje NATO na istok „beskonačno i veoma opasno”.
Na početku današnjeg sastanka sa Lavrovom Putin je rekao da bi ministarstvo spoljnih poslova Rusije trebalo da iznese svoje stavove o odgovorima koje je Rusija dobila na predloge upućene američkim kolegama u Vašingtonu i kolegama iz NATO u Briselu, a koji se odnose na bezbednosna pitanja u Evropi, javio je Tass a prenosi Tanjug.
Putin je zatražio mišljenje ministarstva inostranih poslova Rusije i o odgovorima Zapada na zabrinutost Rusije u vezi s „beskonačnim i veoma opasnim širenjem NATO na istok” na račun bivših republika Sovjetskog Saveza, uključujući i Ukrajinu.
 
Američka podmornica zašla više od četiri kilometra u ruske vode
MOSKVA - Podmornica za koju verujemo da je američka, zašla je u vode Ruske Federacije na dubinu veću od četiri kilometara i gotovo tri sata je trajalo njeno proterivanje odatle, pri tom iz tri navrata, izjavio je ruski ministar odbrane Sergej Šojgu na sastanku sa predsednikom Vladimirom Putinom.
„Zahvaljujući radu grupe Tihookeanske flote, tokom izvođenja jedne od vežbi u području Kurilskih ostrva, ostrvu Iturup, otkrili smo podmornicu, najverovatnije američku. Usled gotovo tročasovnih akcija ona je proterana sa teritorije ruskih voda, u koje je zašla prilično duboko za standarde ostrva - više od četiri kilometra”, objasnio je Šojgu.
Ruska flota je tri puta preduzela specijalne akcije kako bi proterala stranu podmornicu sa Kurila, kaže Šojgu.
S tim u vezi, on je naglasio da je američka aktivnost na Istoku nejasna i neosnovana, preneo je Sputnjik.
Sa svoje strane, Putin je zatražio od Šojgua da da ga izvesti o napretku različitih vežbi ruskih Oružanih snaga
Prema rečima ministra, ruske vojne vežbe se održavaju u gotovo svim flotama i vojnim okruzima, a neke od njih se privode kraju.
„Velike vojne vežbe odvijaju se u Zapadnom vojnom okrugu, faktički u svim flotama: Barencovom moru, Crnom moru, Baltičkom moru, Tihookeanskoj floti. U njima učestvuju trupe skoro svih vojnih okruga, uključujući Istočni okrug, Centralni vojni okrug, Severnu flotu”, naveo je Šojgu, preneo je Tanjug.
Rusko Ministarstvo odbrane saopštilo je da je u području kurilskog ostrva Urup u teritorijalnim vodama Rusije primećena podmornica američke Ratne mornarice tipa „Virdžinija”.
Kako je precizirano, u tom području je ruska Tihookeanska flota održavala planirane vojne vežbe. Nakon toga američkom vojnom atašeu je uručena protestna nota da je njihova podmornica ušla teritorijalne vode Rusije.

I u Londonu misle da će Rusi da napadnu Ukrajinu ove nedelje
LONDON - Velika Britanija do sada nije videla znake da će Rusija da deeskalira krizu u Ukrajini i jedino što vidi je „ozbiljna mogućnost” da bi Moskva mogla da napadne Ukrajinu još ove nedelje, izjavio je danas portparol premijera Borisa Džonsona.
„Do sada nismo videli nikakve znake da će Rusija povući vojsku sa ukrajinske granice. Na granici se nalazi više od 130.000 ruskih vojnika i ozbiljno smo zabrinuti”, poručio je portparol i dodao da postoji velika mogućnost da će ove nedelje Rusija napasti Ukrajinu, prenosi Rojters.
Džonson je rekao da se ne može odustati od suverenog prava ukrajinskog naroda o pridruživanju NATO-u.
Dodao je da će uskoro razgovarati sa američkim predsednikom Džozefom Bajdenom kako bi pomogao u diplomatskom procesu.
„Mislim da je veoma važno da razgovaramo. Ali ono što ne možemo da uradimo je da odstupimo od suverenih prava ukrajinskog naroda koji teži članstvu u NATO. Ne možete da se sa tim cenkate”, rekao je Džonson, prenosi Tanjug.
Takođe je upozorio da svi moraju da razumeju da je veoma opasna i teška situacija.
„Mi smo na ivici provalije, ali još ima vremena da ruski predsednik Vladimir Putin odstupi, a ono na šta pozivamo je da se svi uključimo u dijalog,„ rekao je britanski premijer.

Suđenje islamistima za ubistvo sveštenika u Normandiji
PARIZ - Četvorici islamskih ekstremista danas je počelo suđenje za ubistvo starijeg sveštenika kome je nožem prerezan vrat u crkvi na severozapadu Francuske 2016. godine.
Rijters piše da je Francusku potresla brutalna likvidacija oca Žaka Amel tokom jutarnje službe u normandijskom gradu Sent Etjen di Ruvreu, kada su dvojica napadača upala, primorala 85-godišnjeg sveštenika da klekne i prerezala mu vrat.
Dvojicu izvršilaca ubistva likvidirala je policija, a još četvorica muškaraca su optužena za saučesništvo u napadu i za zločinačko terorističko udruživanje. Tužioci su naveli da su četvorica optuženih koji su svi rođeni u Francuskoj, bili u kontaktu s napadačima.
Međutim, danas su se na optuženičkoj klupi u sudnici Palate pravde u Parizu pojavila trojica optuženih, a pre saslušanja njihovi advokati su izjavili da su nevini, prenosi Tanjug.
Četvrtom optuženom Rašidu Kasimu sudi se odsustvu, a njega optužuju da je kontaktirao napadače iz Sirije i podsticao ih na ubistvo sveštenika.
Američka vojska je ranije saopštila da je Kasima, visoko rangiranog pripadnika Islamske države, ciljala u napadu izvedenom u blizini grada Mosula u Iraku u februaru 2017. godine, ne navodeći da li je on tom prilikom i likvidiran.

Najmanje sedmoro mrtvih u eksploziji u Francuskoj
PARIZ – Najmanje sedmoro ljudi, od kojih dvoje dece, poginulo je, a više osoba povređeno u jutrošnjoj eksploziji i požaru u jednoj zgradi u mestu Sen-Loran-de-la-Salank na jugozapadu Francuske, javili su francuski mediji.
Jedna osoba zadobila je teške povrede, a tri lakše koje su u bolnici zbog udisanja dima. Eksplozija se dogodila u prizemlju zgrade, u kojem se nalazi prodavnica, a najmanje 11 stanova je oštećeno od detonacije i u požaru koji je usledio.
Kod zgrade su pronađene boce s gasom, ali se zasad ne zna da li su one uzrok eksplozije, prenosi Tanjug.
Tužilaštvo je otvorilo istragu za „izazivanje požara sa smrtnim posledicama”, a ministar unutrašnji Žeral Darmanen posetiće mesto nesreće.

G7 spremna da uvede sankcije Rusiji u slučaju agresije na Ukrajinu
BERLIN – Ministri finansija Grupe sedam industrijski najrazvijenijih zemalja sveta - G7 iskazali su spremnost da u slučaju vojne agresije na Ukrajinu, uvedu „u vrlo kratkom roku” ekonomske sankcije s „neposrednim i ogromnim posledicama po rusku ekonomiju”.
„Naš neposredni prioritet je da podržimo napore za smirivanje situacije”, navodi se u zajedničkom saopštenju ministara Velike Britanije, Amerike, Francuske, Kanade, Nemačke, Italije i Japana, prenosi Beta.
Dodali su da će „svaka nova vojna agresija Rusije protiv Ukrajine biti predmet brzog i efikasnog odgovora”.
Nemački kancelar Olaf Šolc čija zemlja ove godine predsedava G7 danas boravi u Kijevu, a sutra u Moskvi u nastavku diplomatskih napora za smirivanje rusko-ukrajinske krize. Ta kriza, opisana kao najgora u Evropi od kraja Hladnog rata, ozbiljno je potresla evropske berze, zabrinute zbog mogućeg vojnog napada. Evropska berzanska tržišta, od Milana do Pariza preko Frankfurta, izgubila su, kako se procenjuje, više od tri odsto, a glavni indeks Moskovske berze takođe je pao za pet odsto u ponedeljak ujutru, dok je vrednost rublje opala u odnosu na evro.

Američka vojska nastavlja da gomila snage - mehanizovani bataljon iz Nemačke prebačen je u Rumuniju
Sjedinjene Američke Države nastavljaju sa dovlačenjem snaga u istočnu Evropu a poslednja jedinica koja će ojačati istočno krilo NATO je taktička grupa Puma, koja je prebačena iz Nemačke u Rumuniju.
Kako navodi portal Balkanska bezbednosna mreža, reč je o bataljonu američke vojske iz sastava Drugog konjičkog puka, opremljenom borbenim vozilima Strajker, koji sa ojačanjima ima do 1.000 ljudi.
„Sastav i oprema američke taktičke grupe Puma u Rumuniji ukazuje da je reč o defanzivnoj jedinici korisnoj za odbranu od eventualnih prepada i vazdušnog desanta jer je vrlo mobilna, ali ograničenoj u vatrenoj moći i zaštiti od protivničke vatre. Upućivanje te taktičke grupe, s obzirom na realnu snagu, potvrda je procene da je reč o primarno političkom činu, odnosno prikazu sile i preventivne zaštite za savezničku infrastrukturu i jedinice u Rumuniji”, navodi se u tekstu.
Komandant Drugog konjičkog puka vojske SAD Džozef Evers poručio je u Rumuniji 12. marta da će se njegova jedinica obučavati sa vojskom domaćina u „realnim uslovima kako bi odvratili protivnike i bili spremni za odbranu NATO”.
„Pentagon ceni da će angažovanje tog sastava održati saveznike u uverenju da iza sebe imaju snagu najmoćnije sile sveta”, dodaje se u tekstu.
Reč je o jedinici sa velikom tradicijom, s obzirom da je Drugi konjički puk formiran pre dva veka.
Savremena „konjica”, kako se dodaje, sada je opremljena oklopnim i terenskim vozilima.
Puk ima četiri bataljona sa Strajkerima i po jedan artiljerijski, inženjerijski i bataljon za logističku podršku.
„U praksi, za konkretan zadatak oko jednog skvadrona formira se namenska jedinica u čiji sastav ulaze ojačanja prema proceni potreba. Za potrebe misije u Rumuniji izvesno je da su skvadronu pridruženi artiljerijska baterija sa šest oruđa, inžinjerci, vojna policija, vojno-obaveštajna jedinica, tim za navođenje avijacije i tako dalje”, prenosi Beta.

Žene u Ženevi imaće popust za ulaznice u gradske ustanove
Skupština grada Ženeve donela je odluku da uvede popust za žene u gradskim ustanovama.
Tako će ulaz na bazene ili u pozorište za žene biti jeftiniji za oko 20 odsto nego za muškarce.
Vladajuća koalicija levice i zelenih tom odlukom želi da ukaže na postojeću neravnopravnost plata između muškaraca i žena, preneo je Tanjug.
Međutim odluka gradske skupštine izazvala je burnu diskusiju, te kritičari smatraju popust za žene diskriminacijom i protivustavnim delovanjem.

Nemačka potpuno popušta mere 20.marta
BERLIN – Nemačka planira da 20.marta proslavi „Dan slobode” kada bi trebalo da „padnu” sve epidemiološke mere. List Bild prenosi da su premijeri pokrajina već izradili nacrt odluke koja predviđa plan za popuštanje mera u tri koraka.
Najpre će biti popuštene mere koje se tiču slavlja u privatnom okruženju. Trenutno postoji ograničenje broja prisutnih na maksimalno deset osoba. Takođe je planirano da se ukine i kontrola vakcinalnog statusa za ulazak u prodavnice.
Od 4.marta trebalo bi da se ukinu ograničenja u ugostiteljstvu i hotelima, a planirano je i otvaranje noćnih klubova. U ugostiteljstvu i hotelima primeniće se od tada „3G” pravilo čime će nevakcinisani moći da dolaze u kafiće ako imaju negativan test. U diskotekama i noćnim klubovima pristup će biti omogućen vakcinisanima i izlečenima uz aktuelni negativni test, ili buster dozu. Takođe i velike manifestacije, kao što su fudbalske utakmice biće otvorene po „2G” ili „2G plus” pravilu. Poslednje epidemiološke mere „pašće” 20.marta, od kada će sve mere koje ograničavaju slobodu građana biti ukinute. Ostaće, međutim, obaveza nošenja maski, prenosi Tanjug.

Ministar zdravlja deset puta odbio javni servis
BEČ - Ministar zdravlja Austrije Volfgang Mikštajn odbio je u deset navrata poziv da na javnom servisu ORF učestvuje u diskusijama o koronavirusu, rekla je voditeljka emisije „U centru” Klaudija Rajterer.
U nedelju je korona ponovo bila tema emisije, a pošto nije hteo da učestvuje aktuelni ministar zdravlja, pozvan je bivši Rudolf Anšober.
Anšober, koji se na početku pandemije borio sa koronom, istakao je da se novi soj neverovatno brzo širi, ali da je čovečanstvo isto tako brzo u inovacijama, pa su brzo napravljene vakcine i lekovi.
Prema njegovim rečima, bila bi šteta ako bi se ponovila greška prošlosti, a to je da se prerano popuste mere, već da treba čekati da broj novozaraženih značajno padne.
Epidemiolog Gerald Gartlener izrazio je uverenje da će na jesen uslediti novi talas infekcije.
„Mere poput nošenja maski ostaće nam i dalje”, naglasio je on, prenosi Tanjug.

Lukašenko: Čujte, meni to nikada nije trebalo, ne treba mi ni sada
MINSK – Beloruski predsednik Aleksandar Lukašenko ocenio je kao glupost tvrdnje da je spreman da napadne Ukrajinu.
„Čujte, meni to nikada nije trebalo, ne treba mi ni sada. Ali ono što vlasti Ukrajine rade protiv Belorusije, je van pameti”, rekao je Lukašenko na sastanku sa ukrajinskim političarem Aleksandrom Morozom, prenela je agencija Belta.
Govoreći o tome kada će ruske trupe biti povučene iz Belorusije, gde su u toku zajedničke vojne vežbe, Lukašenko je rekao da Amerikanci prebacuju hiljade vojnika na granicu Belorusije, direktno u Poljsku i u baltičke države.
„Britanci i druge evropske zemlje prebacuju oružane snage. Postavlja se razumno pitanje: kada ćete ih izvući odavde?”, rekao je Lukašenko.
Istakao je da zapadne zemlje ne govore o tome, već vrše pritisak na Belorusiju, prenosi Tanjug.
Naveo je da će se ruski vojnici povući iz Belorusije kada o tome bude doneta odluka sa predsednikom Rusije i kada vežbe budu završene.
„Mi ćemo doneti odluke, ovo je naša teritorija”, naglasio je Lukašenko.
U Belorusiji su u toku zajedničke rusko-beloruske vojne vežbe, u jeku eskalacije tenzija između Rusije i Zapada zbog Ukrajine.

Švedska preporučila četvrtu dozu vakcine za starije
STOKHOLM – Švedska zdravstvena agencija preporučila je danas da ljudi stariji od 80 godina dobiju i drugu dopunsku dozu vakcine protiv kovida-19 kako bi se sprečilo slabljenje imuniteta usled širenja omikron soja.
Preporuka se, takođe, odnosi na sve ljude koji žive u staračkim domovima, prenosi agencija Rojters.
Ova druga dopunska doza bi trebalo da se da najmanje četiri meseca nakon dobijanja prve buster doze, navodi se u saopštenju te švedske agencije, prenosi Tanjug.
„Dopunska doza jača zaštitu. Zato verujemo da će ljudi stariji od 80 godina imati koristi od druge doze”, izjavio je glavni epidemiolog Anders Tegnel.
Kao i kod prve runde dopunskih injekcija, druga doza bi trebalo da se sastoji od vakcina „Fajzer/Biontek” ili „Moderna”, saopštila je švedska agencija.
Švedska je ranije ove godine dostigla rekordne nivoe infekcija, jer se omikron brzo širio zemljom, ali se vlasti sve više oslanjaju na dodatne doze i računaju na blaže simptome ove varijante virusa u nastojanju da ublaže pritisak na zdravstvenu zaštitu.
Švedske vlasti su, takođe, ovog meseca uklonile brojna ograničenja i smanjile testiranja.

Orban uoči izbora daje poreske olakšice i penzijske bonuse
Mađarski premijer Viktor Orban, uoči najtežeg izbornog izazova od dolaska na vlast 2010. godine, povećava vladinu potrošnju nizom mera, od poreskih olakšica i penzijskih bonusa do ograničenja cena goriva, prenosi Radio slobodna Evropa (RSE) pisanje svetskih medija, javlja Beta.
Orban je 12. februara produžio ograničenje na cene goriva i naznačio izdašnije mere podrške porodicama ako bude ponovo izabran na izborima 3. aprila na kojima će se suočiti s najvećim izazovom u svojoj dosadašnjoj 12-godišnjoj vladavini, ističe Rojters.
U godišnjem govoru o stanju nacije Orban je optužio protivnike da planiraju povratak na loše ekonomsko upravljanje zemljom koje je Mađarsku gurnulo na ivicu finansijskog kolapsa 2008.
Na izborima u aprilu, kako navodi Rojters, Orban i njegova vladajuća nacionalistička partija Fides prvi put od 2010. suočiće se s ujedinjenim opozicionim frontom.
Orbanov put do reizbora, prema oceni Rojtersa, takođe komplikuju rast inflacije i spor s Evropskom unijom oko demokratskih standarda koji je doveo do zamrzavanja sredstava namenjenih oporavku od pandemije.
Da bi ublažila efekte rasta cena, Orbanova vlada je u februaru ograničila cene osnovnih namirnica, produžavajući već postojeće limite na cene energenata, goriva i kamate na hipoteke.
Orban je u govoru u subotu rekao da je ograničenje cena na gorivo bilo uspešno, zbog čega će vlada produžiti tu meru za još tri meseca. Time će ograničenje cena goriva od 480 forinti (1,36 evra) po litru, koje je trebalo da istekne ove nedelje, ostati na snazi do 15. maja.
Mađarski premijer je takođe stavio ograničenje na kamate na hipotekarne kredite za stanovništvo do kraja juna kako bi ga zaštitio od povećanja troškova otplate pošto je zbog inflacije centralna banka podigla kamate više nego što se očekivalo.
Orbanova vlada, koja uoči izbora domaćinstvima daje poreske olakšice i druge mere u ukupnoj vrednosti od oko 5,1 milijarde evra, očekuje da će se privredni rast usporiti na oko pet odsto ove godine sa skoro sedam odsto u 2021.
Inflacija u Mađarskoj dostigla je skoro 15-godišnji maksimum pošto vladine mere ograničenja cena za robu od šećera do goriva nisu uspele da obuzdaju rast cena, ukazuje Blumberg.
Potrošačke cene u januaru su na godišnjem nivou porasle 7,9 odsto, što je najviše od avgusta 2007. godine, ali i iznad očekivanja. Osnovna stopa inflacije, u koju nisu uračunate nestabilne cene energije i hrane, porasla je na 7,4 odsto, što je najviše u poslednjih 20 godina.
Novi podaci o inflaciji, ocenjuje Blumberg, stavljaju pritisak na centralnu banku Mađarske da nastavi pooštravanje monetarne politike. Efektivna kamatna stopa već je podignuta za 250 baznih poena na 4,3 odsto od sredine novembra u nizu povećanja, mada je prošlog meseca naznačeno da će biti usporeno zatezanje monetarne politike.
Dok je rast cena tema uoči, kako ističe Blumberg, najneizvesnijih izbora u više od deset godina, mađarska vlada očekuje da će ograničenja cena na kraju smanjiti inflaciju do 2,5 procentnih poena.
Konzervativna mađarska vlada je povećala predizbornu potrošnju isplatom najvećeg penzijskog bonusa 9. februara i najavom poreskih olakšica za porodice, piše Fajnenšl tajms.
Te mere su deo davanja i poreskih smanjenja u ukupnoj vrednosti od preko pet milijardi evra za koje mađarska centralna banka i pojedini ekonomisti kažu da bi mogli da podstaknu još veću inflaciju, dovode do kratkoročnog skoka u potrošnji i utiču na spoljnotrgovinski bilans zemlje izazivajući povećanje uvoza.
Orban će se u aprilu, kako ističe britanski list, suočiti s najtežim izborima otkad je došao na vlast ubedljivom pobedom 2010. godine. Većina anketa pokazuje da premijerova desničarska populistička partija Fides ima neznatnu prednost nad savezom šest opozicionih partija, dok su mnogi glasači još neodlučni.
Orban je vodio čvrstu fiskalnu politiku pošto je zemlju sklonio s ivice bankrota posle finansijske krize 2008. teškim merama kao što su renacionalizacija većine privatnih penzionih fondova i dodatni porezi na velika preduzeća u finansijskom, energetskom, maloprodajnom i telekomunikacijskom sektoru.
Njegova vlada je, međutim, povećala potrošnju poslednjih godina, ističe Fajnenšl tajms. Budžetski deficit zemlje porastao je na 8,1 odsto bruto domaćeg proizvoda u 2020, dok je za prošlu godinu procenjeno 7,5 odsto.
Za ovu godinu je predviđen manjak od 5,9 odsto, ali je od objave budžeta prošlog leta najavljena dodatna potrošnja.

Nemački kancelar danas u Kijevu, diplomatski napori ne prestaju
KIJEV – Nemački kancelar Olaf Šolc putuje u Kijev u nastavku diplomatskih napora Zapada za smirivanje rusko-ukrajinskih tenzija. Šolc će posle Kijeva, sutra, u utorak, boraviti u Moskvi, što je nedavno učinio i predsednik Francuske Emanuel Makron pošto je Amerika ponovila da bi Rusija mogla „u bilo kojem trenutku” da napadne Ukrajinu.
Zbog toga su mnogo zapadne zemlje evakuisale deo osoblja svojih ambasada u Kijevu.
Nemački kancelar je nedavno rekao da su spremne sankcije Rusiji u slučaju njenog napada na Ukrajinu. Zemlje NATO strahuju da bi Moskva, koja je okupila više od 100.000 vojnika blizu granice, mogla da napadne Ukrajinu.
Rusija negira da ima takve planove, ali zahteva garancije za svoju bezbednost, uključujući uveravanja da Ukrajina nikada neće biti članica NATO i da će Atlantski savez povući svoje snage sa područja u blizini Rusije, prenosi Beta.

Odblokirana granica između Amerike i Kanade
Najprometniji granični prelaz između SAD i Kanade, most „Ambasador”, ponovo je otvoren, nakon gotovo jednonedeljne blokade demonstranata koji se protive ograničenjima povezanim sa kovidom-19.
„Most Ambasador je sada potpuno otvoren i ponovo je omogućen slobodan protok trgovine između kanadske i američke privrede”, navodi se u saopštenju kompanije „Detroit internešnel bridž” koja je operater ovog mosta, a prenosi agencija AP.
Most je, kako je saopšteno, ponovo otvoren za saobraćaj sinoć u 23 časa po lokalnom vremenu, navodi američka agencija, podsećajući da se preko ovog prelaza odvija 25 odsto ukupne trgovine između dve zemlje.
Blokada na kanadskoj strani poremetila je poslovanje u obe zemlje, pri čemu su pojedini proizvođači automobila bili primorani da zatvore nekoliko fabrika za sklapanje auto-delova.
Policija u kanadskom gradu Vindzoru je saopštila juče da je više od 20 ljudi uhapšeno, da je sedam vozila odvučeno i pet zaplenjeno dok su policajci „čistili” poslednje demonstrante u blizini mosta, koji povezuje ovaj grad sa američkim gradom Detroitom, preneo je Tanjug.
U međuvremenu, protest u Otavi je paralisao centar grada, razbesneo stanovnike koji su nezadovoljni nereagovanjem policije i izvršio sve veći pritisak na premijera Džastina Trudoa.
Demonstracije su „odjeknule” širom Kanade, a slični konvoji su uočeni i u Francuskoj, na Novom Zelandu i u Holandiji.

Ukrajina spremna na ustupke, ali ne odustaje od članstva u NATO-u
LONDON – Ambasador Ukrajine u Britaniji Vadim Pristajko je pojasnio danas svoje ranije izjave o mogućem odustajanju Kijeva od članstva u NATO-u, navodeći da Ukrajina neće preispitati svoja nastojanja da se pridruži vojnom savezu.
Upitan da li bi Ukrajina mogla da preispita svoje ambicije da se pridruži NATO-u, ambasador Pristajko je rekao za Bi-Bi-Si:
„Ne, to nije tačno i veoma sam srećan što imam ovu priliku da razjasnim svoj stav”, izjavio je Pristajko, dodajući da je prethodni izveštaj Bi-Bi-Sija bio rezultat nesporazuma, pošto se u njemu, pozivajući na izjavu ambasadora, tvrdilo da bi Ukrajina mogla da odustane od svoje kandidature za pridruživanje NATO-u kako bi izbegla rat sa Rusijom.
„Mi trenutno nismo članica NATO-a i da bismo izbegli rat mi smo spremni na mnoge ustupke, i to je ono što radimo u razgovorima sa Rusima”, poručio je Pristajko, preneo je Tanjug.
„To nema nikakve veze sa NATO-om”, poručio je ambasador, dodajući da je cilj Kijeva o ulasku u NATO čak upisan u Ustav te zemlje.
Ponovo upitan da li Ukrajina menja svoj cilj o tome da postane članica NATO-a, ukrajinski ambasador je rekao: „Ne”.
I portparol ukrajinskog predsednika Sergij Nikiforov je danas izjavio da su težnje Ukrajine da pridruži NATO-u i Evropskoj uniji predviđene njenim ustavom i da ostaju apsolutni prioritet za zemlju.
„Taj kurs se samo ne odražava u Ustavu, već za to postoji i puna saglasnost vlasti i društva”, rekao je portparol za Rojters.
Upitan da prokomentariše izveštaj Bi-Bi-Sija koji je citirajući ambasadora Pristajka, preneo da je Ukrajina spremna da bude „fleksibilna” u pogledu svog cilja da se pridruži atlantskom vojnom savezu, portparol je rekao:
„Gospodin ambasador je upotrebio reč fleksibilnost. Mislim da bi trebalo da dobije priliku da objasni šta je tačno imao na umu”, poručio je portparol.
    </div>

  </body>
 </text>
</TEI>