<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2014-8-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2014/8/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="sport">
Đoković poražen od Robreda u osmini finala
SINSINATI – Najbolji teniser sveta Novak Đoković nije uspeo da se plasira u četvrtfinale masters turnira u Sinsinatiju pošto je u osmini finala izgubio od Španca Tomija Robreda u dva seta - 7:6 (8:6), 7:5.
Đoković je ponovio slabu igru i u drugom meču u Sinsinatiju, ali za razliku od Francuza Žila Simona, Robredo je umeo da kazni njegove greške.
Srpski as je potvrdio da nije ni blizu željene forme na jedinom turniru iz masters serije kojeg do sada nije osvojio. Bio je previše pasivan, slabo se kretao igrajući uglavnom sa osnovne linije, a njegove udarce raspoloženi Španac je zaustavljao bez većih problema.
Robredo je, s druge strane, bio znatno agresivniji i precizniji i to mu se na kraju isplatilo za tek drugu pobedu nad srpskim asom u njihovom osmom međusobnom okršaju.
Španac nije posustao ni kada je prokockao dve meč lopte pri vođstvu od 5:4 u drugom setu, bio je prisebniji i konkretniji u svim elementima igre, pa je slavio potpuno zasluženo.
Robredo u borbi za polufinale čeka pobednika duela između Rusa Mihaila Južnjog i Španca Davida Ferera.
Masters u Sinsinatiju igra se za ukupan nagradni fond od četiri miliona dolara.
----------------------------------------------
Đoković: Razočaran sam, moram da budem bolji u Njujorku 
Najbolji teniser sveta Novak Đoković, posle razočaravajuće eliminacije u osmini finala Sinsinatija i nove izgubljene šanse da osvoji jedini Masters koji mu nedostaje, rekao je da je očigledno da ne igra kako bi trebalo.
„Razočaran sam, više je nego očigledno da ne igram ni blizu kako bi trebalo”, istakao je Đoković posle poraza u dva seta od španskog veterana Tomija Robreda.
Srpski teniser, koji je i prethodne nedelje u Torontu zaustavljen u osmini finala od Žoa-Vilfreda Conge nada se boljoj formi na US openu.
„Razočaravajuće je doživeti još jedan poraz u Sinsinatiju, ali to je sport. Verujem da će biti bolje u Njujorku”, poručio je Đoković, koji je na ovom turniru igrao četiri puta u finalu i sva četiri puta izgubio.
Sa druge strane Robredo, kome je trijumf nad Đokovićem prvi nad „brojem 1” posle 11 godine i pobede nad Lejtonom Hjuitom nije krio zadovoljstvo.
„Kada jednog dana završim karijeru i budem sedeo kod kuće moći ću da pričam prijateljima o ovom danu”, izjavio je Robredo, koji će u četvrtfinalu igrati protiv zemljaka Davida Ferera.
Masters u Sinsinatiju igra se za nagradni fond od četiri miliona dolara.

Kadeti Srbije u polufinalu SP
DUBAI –Košarkaška reprezentacije Srbije plasirala se u polufinale Svetskog prvenstva za igrače do 17 godina, pošto je danas u četvrtfinalu pobedila selekciju Kanade sa 71:64 (27:16, 20:24, 5:15, 19:9).
Najefikasniji u pobedničkom timu bio je Vanja Marinković sa 18 poena, Stefan Peno postigao je 16, a poen manje Vojislav Stojanović.
Kod Kanađana istakao se kapiten Džamal Marej sa 24 poena i osam skokova.
U borbi za plasman u finale izabranici selektora Vanje Guše igraće protiv reprezentacije SAD, koja je ubedljivo savladala Kinu sa 113:71.
U preostalim četvrtfinalnim mečevima sastaju se Australija - Portoriko (16.45) i Španija - Francuska (19).
    </div>
    <div id="ekonomija">
Rusija i takozvani odgovor na energetsko pitanje
Aktuelna ukrajinska kriza ponovo je pokrenula raspravu o sigurnosti energetskog snabdevanja na evropskom tržištu. Krugovi unutar i van Evropske unije predlažu da se svi problemi koji su u vezi s energijom reše smanjivanjem stepena zavisnosti od Rusije. Međutim, ukoliko bliže sagledamo ključne izazove s kojima se suočavaju zemlje članice, zaključićemo da uspostavljanje dugoročnog funkcionalnog odnosa s Moskvom ipak predstavlja daleko optimalniji izbor.
Razloga je nekoliko:
Prvo, Evropska unija još nije u mogućnosti da obezbedi značajnije količine gasa iz drugih izvora. Konkretnije rečeno – a na temelju aktuelne statistike – čak i kada bismo sabrali azerbejdžanski gas, severnoamerički gas iz škriljaca i uvoz iz istočnog Mediterana, postalo bi jasno da ukupne količine ne prelaze 50 bcm na godišnjem nivou – što predstavlja samo trećinu količine gasa koju dobijamo iz Rusije ili oko 10 odsto potrošnje cele Evrope.
Drugo, evropski uvoz prirodnog gasa kao procenat ukupne potrošnje skočiće sa sadašnjih 66 na 84 odsto u 2035. godini. Ova činjenica, u kombinaciji sa opadajućim rezervama u Severnom moru, stvara pritisak na evropskom tržištu i nesumnjivo obeshrabruje bilo kakvo eksperimentisanje.
Treće, trenutno stanje u Iraku i Libiji potpuno je haotično, pa su tako ove dve zemlje daleko van energetskog okvira. Turkmenistan je očigledno orijentisan na azijsko tržište, a Iran – naš potencijalni najveći snabdevač – nastavlja da trpi međunarodnu izolaciju, uz disfunkcionalnu infrastrukturu koja zahteva dugotrajna unapređivanja koja bi omogućila da ova država ostvari svoj ogromni potencijal.
Evropska komisija je, sa svoje strane, zauzela neobično krut stav prema „Južnom toku”. Uzrok tome su ili spoljni i unutrašnji pritisci da se demonstrira snaga u očima Moskve ili trenutna situacija u Ukrajini. Šta god da je razlog, reč je o neodgovornom stavu u odnosu na velike izazove koji stoje pred Evropom. A s tim izazovima možemo da se efikasnije suočimo kroz saradnju sa Rusijom.
„Južni tok” suštinski upotpunjava „Severni tok”, koji Rusiju direktno spaja s Nemačkom. Štaviše, ruska gasovodna veza s Bugarskom ni u jednom delu ne prelazi preko neevropskog kontinentalnog tla. Trase su, dakle, diverzifikovane, predvidljivost je veća, rizik je umanjen i obezbeđuje se jasan pravni status kvo – čime se eliminišu dugotrajni pregovori i poteškoće u prilagođavanju na različite regulatorne okvire.
Pored svega navedenog, izgradnja „Južnog toka” predstavlja vid delimičnog povratka pravde za jugoistočne evropske zemlje, koje – za razliku od svojih partnera u centralnoj Evropi – u potpunosti zavise od energije koja prolazi kroz Ukrajinu i koje će pretrpeti prekid snabdevanja u slučaju krize. „Južni tok” ostvaruje upravo ovu neophodnu promenu – barem u početku – nadoknađivanjem količina koje prolaze kroz ukrajinsku teritoriju, umesto da samo snabdeva Evropu dodatnim ruskim gasom.
Ovaj konkretni razvoj događaja neupitno će učvrstiti ulogu Moskve kao snabdevača Evrope. Ipak, trebalo bi da imamo na umu to da je, s jedne strane, kredibilitet Rusije kao snabdevača – uz nekoliko izuzetnih slučajeva – nepobitan već nekoliko decenija i, s druge strane, to da većini alternativa nedostaju kapacitet ili konkurentne cene, ili to da one mogu da uzrokuju veću geopolitičku nesigurnost. Na nama je da napravimo razliku između pustih želja i neizbežnih potreba, kao i da definišemo svoje izbore na osnovu odgovornog i realističnog plana.
Direktor Odeljenja za istraživanje na Institutu za međunarodne odnose pri Univerzitetu Pandio u Atini
    </div>
    <div id="kultura">
Pesme koje su imale dušu
Sentimentalnim muzičkim putovanjem Leo Martin i Beogradski plesni orkestar večeras u 20 časova na Trgu republike zatvoriće ovogodišnji Beogradski letnji festival.
– To je, zapravo, muzički sentimentalni put Vojkana Borisavljevića i mene. Put na kojem smo zajedno već 45 godina, od 1969. godine kada sam se vratio u zemlju gde je moje umetničko ime već bilo poznato. I, tada smo nas dvojica počeli da sarađuju za „Pesmu leta”, onda je stigla „Barbara” i mnoge druge... – ispričao nam je Leo Martin nakon probe koju je sa Vojkanom Borisavljevićem i Beogradskim plesnim orkestrom imao juče po podne u Domu vojske.
Iako bolestan i pod temperaturom, jer je, kako nam je rekao, ostavio klimu da radi tokom cele noći, Leo je sve pesme otpevao – „nije markirao”.
Na naše pitanje kakva je bila ta zajednička višedecenijska saradnja sa Borisavljevićem tokom koje je, sigurno, bilo i uspona i padova, Leo Martin, raspoložen za šalu, rekao je „kao kod svakog starog bračnog para”. Smejući se dodao je da je bilo i razvoda, dok Vojkan Borisavljević, ozbiljnim glasom, to odlučno demantuje.
– Dosta toga je snimano, i danas vole da nas čuju. Takve pesme su se tada pravile. Nepisani zakon je bio da sve mora da bude kvalitetno. I mi smo to ozbiljno shvatali. Zato te pesme i imaju svoju dušu – ocenio je Martin.
Dok smo sedili u hladu jednog beogradskog kafića nametnula se i tema krize autorstva za koju i Leo Martin i Vojkan Borisavljević kažu da je i te kako prisutna danas.
– Narodnjaci samo prepisuju grčke, turske i iranske pesme. A u zabavnoj muzici se ništa ne dešava. Cilj da se izda ploča prosto je izgubljen. Šta će vam album kada sve imate na internetu – pitao se naš sagovornik.
Pre tri godine pozvali su ga da učestvuje na Budvanskom festivalu. Bio je, priznaje, iznenađen.
– Zove me direktor festivala Milan Stupar da se takmičim. Sa kim da se takmičim, pitao sam ga. Ne takmičiš se ti, nego tvoja pesma, odgovara mi on. Vojkan je napravio fantastičan aranžman jedne pesme, otišao sam i pokupio sve nagrade. Eto, veni, vidi, vici. A i taj festival je zamro. Nema para – ukazao je Leo Martin.
Na pitanje kako on živi kao slobodan muzičar, kaže da ne može da se žali, jer živi dobro.
– Teško je biti slobodan umetnik, ali ako se čovek ozbiljno bavi ovim poslom može da se živi. Ako se neozbiljno bavi, onda je to kratkog daha – smatra umetnik koji već godinama živi na relaciji Bugarska–Srbija, jer je u braku sa bugarskom rediteljkom koja je, iako u penziji, i dalje angažovana na tamošnjoj nacionalnoj televiziji.
Posle nastupa na Belefu, Leo Martin odlazi tri dana na Rajac gde će sa prijateljima uživati u prirodi i domaćim specijalitetima, a posle toga putuje na Krf.
Na našu konstataciju da ide na odmor, smejući se pita „kakav odmor”.
– Od čega sam se to umorio?! Idem malo da se brčkam – rekao nam je šeretski i najavio novi koncert koji će 20. septembra održati u Smederevu.
S. Č.

Kad novac i slava ne izleče tugu
fantaziju da će biti vredni i srećni kad uspejuTragična smrt Robina Vilijamsa podsetila je da su depresija i druge mentalne bolesti lične bitke u kojima ne pomažu ni milioni ni svetska slava. Uz vest da je kapetan „Društva mrtvih pesnika” svojom voljom napustio svet mediji su podsetili da je posle dugotrajne borbe sa alkoholom i kokainom poslednjih godina patio i od depresije, bolesti koja je progonila mnoge slavne ličnosti.
Kada se Vilijamsov prijatelj Džon Beluši predozirao 1982. to ga je podstaklo da pokuša da zauvek ostavi alkohol i drogu. Bio je „čist” dve decenije, ali su se demoni vratili.
Psihijatar Zoran Milivojević objašnjava da postoje dva načina na koji slavni mogu da postanu depresivni i skloni samoubistvu.
– Jedan je ono što se zove „depresija uspeha”. Ljudi celog života naporno rade da bi uspeli, da bi dobili poštovanje i obožavanje od drugih, jer veruju da će tako dobiti konačnu potvrdu da vrede. A kada konačno uspeju da ostvare ciljeve, tada shvate da se ništa nije promenilo, da se osećaju još gore nego ranije. I dalje se ne osećaju vredno, ali više nemaju tu fantaziju da će biti vredni i srećni kada uspeju. I tada im vlastita budućnost više nije važna, tako da postaju depresivni, bez smisla života. Drugi mehanizam je da slava može ljude da izmeni kao ličnosti, da ih „deformiše”. Za to postoji više razloga: od napornog života sa stalnim putovanjima, zahtev za stalnom kreativnošću, nemogućnost da se održe stabilne emotivne veze, pa do toga da je ovim ljudima mnogo toga dostupno, tako da za relativno kratko vreme ostvare ono što su želeli, tako da na neki način ostaju bez želja. A želje su ono što ljude vodi ka vrednim ciljevima u budućnosti – kaže dr Milivojević.
Problemi su često isprepletani sa drogom i alkoholom, koji su poznatima na dohvat ruke i na neki način sastavni deo života. U februaru je od predoziranja heroinom umro američki glumac Filip Simur Hofman, poznat po ulozi u filmu „Kapote”. Australijski glumac Hit Ledžer preminuo je 2008. od prekomerne doze lekova kojima je bezuspešno lečio nesanicu i unutrašnji nemir. Nekoliko meseci pre nego što je pronađen mrtav u svom stanu na Menhetnu požalio se u jednom intervjuu da posle snimanja „Mračnog viteza” (posthumno je nagrađen Oskarom za ulogu Džokera u ovom filmu o Betmenu) ne može da sastavi ni dva sata sna. S depresijom se borila i Merilin Monro. Predoziranje lekovima je, i pored brojnih teorija zavere, zvanično uzrok smrti najpoznatije holivudske plavuše.
Pre tri godine je od trovanja alkoholom umrla pevačica Ejmi Vajnhaus. Muzičar Kurt Kobejn, vođa benda „Nirvana”, izvršio je samoubistvo iako se lečio od depresije i zavisnosti od droge.
Dr Milivojević objašnjava da iza svake slavne osobe za koju mislimo da je sa lakoćom dostigla uspeh, stoji mnogo rada, stresova, konflikata... Dakle, postaje se slavan na kraju napornog procesa, ali biti slavan podrazumeva da se ta slava održava: da se uvek bude nov, dobar, kreativan...
– Tu su po pravilu i putovanja, turneje... Sve to nakon nekoliko godina dovodi do stanja zamora, a kako se ne prestaje sa tim načinom života, i do sindroma izgaranja. I alkohol i droge u stvari deluju na emocije tako što ih anesteziraju. Problemi sa alkoholom i drogama su samo znak da postoje emocionalni problemi, a ovi su povezani sa onom tamnom stranom života slavnih koju nekada dobro kriju od medija i publike.
Smrt glumca Robina Vilijams uznemirujuća je za Amerikance iz još jednog razloga. Dok u ostalim razvijenim zemljama stopa suicida opada, u SAD postoji tiha epidemija samoubistava i prema zvaničnim podacima više ljudi sebi oduzme život nego što ih strada u saobraćajnim nesrećama.
Vilijamsova tragedija mogla bi, nadaju se naučnici, da podigne svest javnosti, kao što je smrt Roka Hadsona bila otrežnjenje za problem side, a predoziranje Filipa Simura Hofmana ukazalo na dostupnost heroina i razmere zavisnosti. Suicid je veliki problem, ali zbog stigme koja i dalje postoji, ostaje u senci kancera i side, pa se manje izdvaja za istraživanja i prevenciju.
J. Kavaja
Sutra:Zašto su komičari najtužniji
    </div>
    <div id="kolumna">
Reklame iz gluve sobe
Dok su TV Galaksija iz Čačka, TV Palma iz Jagodine, SOS kanal i TV Kopernikus imali obavezu da za dozvolu koju su dobili od RRA svakog meseca plaćaju visoke nadoknade, da svaku reklamu evidentiraju i na nju plate porez, redovno isplaćuju zarade i izmiruju obaveze prema državi (porezi, doprinosi, takse), na Foksu, Foks lajfu, Animal planetu, Sport klubu ili TLC-u, čiji se programi proizvode i emituju iz inostranstva, a reemituju na području Srbije, jedina briga je kako rasporediti dugačke EPP blokove koje su dobili od marketinških agencija. Ovi kanali nisu imali dozvolu RRA, nikome ništa u Srbiji nisu plaćali, za njih nije važio nijedan zakon države Srbije (Zakon o javnom informisanju, Zakon o radiodifuziji, Zakon o oglašavanju...). Njihov trošak je rentiranje jedne „gluve” sobe i montažera koji samo „ubacuje” i „pakuje” višeminutne EPP blokove.
Pomenuta razlika u položaju TV kanala može se porediti s pozicijama taksista, od kojih su neki prijavljeni i plaćaju sve obaveze državi, a drugi rade „na divljaka”.
Neravnopravna utakmica među TV emiterima trajala je nekoliko godina. I da država nije rešila da se obračuna sa sivom ekonomijom, ubeđen sam da se Zakon o elektronskim medijima ne bi ni bavio prekograničnim kanalima. Zato u prvoj verziji zakona ova oblast nije ni spomenuta. A onda je, prema mojim saznanjima, s najvišeg mesta traženo da se ova oblast konačno uredi. Time što na ovim, nama vrlo omiljenim, kanalima nema više reklama (čl. 4 i 74 Zakona o elektronskim medijima), gledaocima neće biti uskraćena mogućnost da prate ove visokokvalitetne i atraktivne programe. Ali ni novac od reklama neće „ispariti” preko granice.
U vezi sa ovim je i problem marketinga i propagande. Nekada, u svim velikim preduzećima, uz komercijalnu, finansijsku i pravnu službu, važna je bila i služba marketinga i propagande. Uz komercijalnog direktora, u tom sektoru radili su obrazovani i školovani ljudi koji su imali obavezu da osmisle kako najbolje ponuditi tržištu ono što proizvodite ili uslugu koju nudite.
Ta dobra praksa u Srbiji više ne postoji. Taj deo posla sada je prepušten marketinškim agencijama. Nedavno sam negde pročitao da u Srbiji ima više marketinških agencija nego registrovanih firmi. A kao marketinški eksperti i magovi pojavljuju se bivši muzičari, penzionisani policajci, direktori propalih firmi,a često i ljudi kojima je to prvi posao.
Ali tu nije kraj ovoj zavrzlami. Naime, ako vaša marketinška agencija ima dobar poslovni kontakt sa „AGB Nilsenom”, koji u Srbiji jedini meri gledanost TV programa, posao vam je znatno olakšan. S uverljivim podacima o „šerovima” i rejtinzima lako ćete raspolagati ogromnim marketinškim budžetima koje raspoređujete – „„ni po babu, ni po stričevima” već po „AGB Nilsenu”.
Zato se odavno postavlja pitanje zašto samo jedna agencija u Srbiji meri gledanost TV programa i da li su piplmetri odavno prevaziđeni, pogotovo ako se zna da se više od decenije nalaze kod istih domaćinstava i da su ispitanici uvek isti ljudi.
Vlasnik SOS kanala

Prestižna potrošnja kao životni stil
Institut za sociološka istraživanja Filozofskog fakulteta u Beogradu realizovao je više empirijskih istraživanja (1989, 2003. i 2012. godine),koja ukazuju na poboljšanje materijalnog položaja pripadnika ekonomske elite u Srbiji, ne samo prema ukupnim prihodima, već i na osnovu imovine kojom raspolažu i potrošnje.
Za razliku od drugih društvenih slojeva, pripadnici ekonomske elite uglavnom poseduju kuće ili stanove velike tržišne vrednosti, a često raspolažu i dodatnom stambenom jedinicom, kao i putničkim automobilom vrednosti koju drugi društveni slojevi ne mogu da priušte.
Oko 90 odsto ispitanika iz svih društvenih slojeva u Srbiji živi u kući ili stanu koji je u vlasništvu nekog od članova domaćinstva. Međutim, statistički značajne razlike javljaju se u pogledu tržišne vrednosti kuće ili stana. Što je viši položaj ispitanika u društvenoj hijerarhiji, to je veća tržišna vrednost stambene jedinice koju on i članovi njegovog domaćinstva poseduju. Među predstavnicima ekonomske elite 62 odsto poseduje kuću ili stan velike tržišne vrednosti (najmanje 90.000 evra), a čak 22,1 procenat poseduje kuću ili stan vrednosti od 200.000 evra i više.
Valja istaći da se pripadnici ekonomske elite znatno češće odlučuju na kreditno zaduženje prilikom kupovine kuće ili stana i taj udeo je čak trinaest puta veći nego u opštoj populaciji (23,3 odsto pripadnika ekonomske elite i 1,8 odsto ostalih građana). Ne treba zaboraviti da veliki broj građana u Srbiji nije u mogućnosti da kupi stan na kredit, s obzirom na visoku stopu nezaposlenosti, nesigurnost radnih mesta i niska primanja.
Bitna je i lokacija na kojoj su pripadnici ekonomske elite nastanjeni. Prema podacima iz 2012. godine, pripadnici ekonomske elite žive u urbanoj sredini (98,8 odsto), a najveći broj njih nastanjen je u Beogradu (71,6 procenata). Među Beograđanima,ima onih koji žive u užem, ali i u širem centru grada (40,4 i 57 odsto), dok veoma retko žive u prigradskim naseljima (2,6 procenata).
Kad je reč o posedovanju dodatne stambene jedinice, ekonomska elita ubedljivo prednjači u odnosu na druge društvene slojeve (55,8 odsto), slede je sitni preduzetnici (29,1) i stručnjaci (20,2 odsto), a među nižim društvenim slojevima znatno ređe se javljaju vlasnici još jedne kuće ili stana.
Od pokretnih stvari, najvažniji pokazatelj materijalnog položaja pripadnika vladajuće ekonomske grupacije je automobil. Pripadnici ekonomske elite i ostali društveni slojevi značajno se razlikuju kad je reč o posedovanju automobila, ali i kada je reč o njegovojtržišnojvrednosti. Više od 90 odsto predstavnika ekonomske elite poseduje automobil, u tome su im najsličniji sitni preduzetnici, za razliku od NKV i PKV radnika (38,8 procenata). Automobile čija je tržišna vrednost veća od 5.000 evra poseduje 65,6 odsto pripadnika ekonomske elite, slede ih sitni preduzetnici (29,1), a drugu krajnost čine NKV i PKV radnici (1,3 procenta).
Ispitanicima je postavljeno i pitanje da li poseduju jahtu ili luksuzni čamac vredan 2.000 evra i više. Na ovo pitanje potvrdno je odgovorilo 3,1 odsto pripadnika ekonomske elite, a samo 0,1 procenat ostalih građana.
Vladajuća ekonomska grupacija i ostali društveni slojevi razlikuju se i u tehničkoj opremljenosti domaćinstva. Većina građana može sebi da priušti samo one uređaje koji su neophodni za normalnu egzistenciju u savremenom društvu. S druge strane, pripadnici ekonomske elite prednjače u korišćenju uređaja koji su se nedavno pojavili na tržištu i još nisu predmet masovne potrošnje, što delimično odražava njihove materijalne mogućnosti, ali i drugačiji životni stil, koji karakteriše prestižna potrošnja.
Na učvršćenje materijalnog položaja vladajuće ekonomske grupacije ukazuju i istraživački nalazi o odlasku na godišnji odmor izvan mesta boravka. Godine 1989. na godišnji odmor je otišlo 72,7 odsto pripadnika ekonomske elite, 2003. godine to je učinilo 89,8 odsto ispitanika (i/ili članova njihovog domaćinstva), a 2012. godine 97,5 procenata. Po učestalosti odlaska na godišnji odmor u 2012. godini,ekonomsku elitu slede pripadnici sloja sitnih preduzetnika (70,9), a najmanji je udeo NKV i PKV radnika (11 odsto).
*Istraživač u Institutu za sociološka istraživanja
**Asistent na Filozofskom fakultetu u Beogradu
    </div>
    <div id="sport">
Tatjana Jelača rekordom do srebra
Na 24. rođendan otputovala je Tatjana Jelača u Cirih na 22. evropsko prvenstvo u atletici ne obećavajući ništa... Govorila je da želi plasman u finale, nije prognozirala plasman ni rezultat, već samo da može mnogo...
I bacila je koplje više nego ikad u karijeri u petoj seriji finala i svoj prošlogodišnji državni rekord (62,68) popravila na 64,21 metar. Tim hicem osvojila je prvu medalju na velikim takmičenjima u seniorskoj konkurenciji, drugu srebrnu za našu atletiku u Cirihu (čime je nadmašen Helsinki 2012. kada je Bekrić osvojio srebro, a Kolašinac bronzu) i prvu medalju u bacačkim disciplinama za našu žensku atletiku.
Ovim uspehom nadmašila je i sve bacačice koje su nastupale u jugoslovenskom dresu, jer je jedinu medalju, baš u bacanju koplja, na Evropskom prvenstvu u Rimu pre četrdeset godina osvojila Slovenka Nataša Urbančič.
Uspeh Tatjane Jelače je svakako pravi podvig, ali moglo bi se reći da je na neki način bio i očekivan. Naime, od prvih dana njene atletske karijere u Sremskoj Mitrovici važila je za veliki talenat. To je potvrdila trijumfujući na Evropskim olimpijskim igrama mladih 2007. u Beogradu, još više 2008. u Bidgošću osvojivši bronzu na Svetskom juniorskom prvenstvu i 2009. u Novom Sadu, kada je osvojila titulu junirske prvakinje Evrope. Ali, karijeru nije nastavila u istom stilu, treneri su se menjali oko nje, ali bez značajnijeg napretka, sve dok nije počela da radi sa Dragišom Đorđićem...
Na prošlom šampionatu Evrope u Helsinkiju bila je sedma u finalu, prošle godine osvojila je srebro na Mediteranskim igrama u Mersinu, a na Svetskom prvenstvu u Moskvi u finalu se zaustavila na devetom mestu. U Cirihu postala je vicešampionka Starog kontinenta, ali pođimo redom...
Uoči prve serije naša rekorderka je bila autsajder – na papiru. Imala je tek 11. lični rekord u konkurenciji 12 bacačica koplja, ali trener Dragiša Đorđić i ona uspeli su da tempiraju formu tako da na najvažnijem takmičenju postigne najbolji rezultat.
Jelača u počela dobro: u prvoj seriji sa 60,98 zauzela je treće mesto iza Nemice Linde Štal (63,91), vlasnice najboljeg rezultata sezone u svetu (67,32) i Čehinje Barbore Špotakova (62,86), svetske rekorderke sa fantastičnih 72,28 m.
U drugoj (60,51), pala je na peto mesto, a pretekle su je Letonka Madara Palmeika sa 62,04, i Slovenka Martina Ratej sa 61,58. Za kratko.
U trećoj seriji Jelača se vratila se na treću poziciju sa najboljim rezultatom sezone 62,31 m, a taj rezultat sačuvao joj je treće mesto i posle četvrte serije u kojoj je bacila koplje 60,25 m.
I dok su njeni navijači strepeli da li će sačuvati bronzu, Tatjana Jelača je u petoj seriji nadmašila i Štalovu i Špotakovu i sa novim rekordom Srbije od 64,21 metra izbila na prvo mesto. Za kratko. Učenica legendarnog Jana Železnog uzvratila je odmah i za 20 santimetara nadmašila Tatjanu Jelaču – 64,41 m. Linda Štal (61,31) je ostala na trećem mestu...
U poslednju seriju Jelača je ušla sa kaparisanim srebrom, a kada je i Palmeika, čiji je lični rekord 66,15 m, ostala na 62,04 m bronza joj je bila sigurna. Pokušala je naša rekorderka da se još jednom, kao što je to činila u mlađim kategorijama, pozlati šestim hicem, ali nije uspela. I šesti put bacila je preko granice od 60 metara (60,30), a ni Špotakova ni Štalova, koja je bacala poslednja i pokušala da bronzu pretvori u sjajnije odličje, nisu uspele da poprave svoje rezultate.
Tatjana Jelača je dokazala da je stasala za svetsku scenu. Ne baca još tako daleko kao Špotakova, ili Štalova, ali kad je najvažnije može da se meri sa njima, a ne bi trebalo sumnjati da će radeći sa Dragišom Đorđićem, kojem se bacila u zagrljaj da podeli sreću, narednih sezona bacati koplje još dalje.  
„Veoma sam srećna što sam osvojila srebrnu medalju i postigla nacionalni rekord. Ne zna šta da kažnjem – san mi se ostvario. Bacala sam koplje na treninzima i dalje nego ovde. Ovo je moja prva seniorska medalja i ona će me motivisati za dalji rad. Zaista sam uživala u takmičenju, nisam bila nervozna, verovala sam u sebe, a ovo društvo – to su moje rivalke, a ne moji idoli” izjavila je za sajt 22. prvenstva Evrope Tatjana Jelača.
Linda Štal, evropska prvakinja iz 2010. i bronzana 2012. ponovo je osvojila treće mesto:
„Verovala sam da sam ponovo na redu da osvojim zlato, ali ne mogu da kažem da sam ga izgubila jer 63 metra nikada nije bilo dovoljno za zlato. Zato nisam nesrećna što sam osvojila bronzu”.
Svetska rekorderka i olimpijska šampionka iz Pekinga i Londona Borbara Špotakova, prvi put je postala prvakinja Evrope, a kraj ograde stadiona podelila je radost sa petnaestomesečnim sinom:
„Nije mi išlo, Hici su mi bili slabi, menjala sam i klinove na sprintericama, ali uzalud. A, onda sam pomislila: hej, ovo ti je možda poslednji šampionat Evrope i ne smeš da ga završiš slabim rezultatom. A Tada je Jelača postavila nacionalni rekord i sebi sam rekla: moraš da baciš još dalje. I uspelo je”.
Juče na „Lecigrundu” imali smo još jednog takmičara u bacanju koplja. Vedran Samac je u kvalifikacijama bio deset metara krači od svog ličnog rekorda (79,22 m) i 69,39 m mu je donelo 29. mesto u konkurenciji 32 atletičara.

Sa srebrom oko vrata se lakše diše
Ivana Španović danas je primila prvu seniorsku i ukupno treću srebrnu medalju osvojenu na prvenstvima Starog kontinenta Ivana Španović je u Cirihu potvrdila ne samo visok rejting u skoku udalj, ne samo evropskom već i svetskom, već i to da je sjajna takmičarka, koja se bori da popravi svoj rezultat i plasman dok god za to postoji mogućnost. Do poslednjeg skoka.
Osvojivši prvu seniorsku medalju na evropskim šampionatima atletičarka novosadske Vojvodina sada ima odličja sa kontinentalnih prvenstava u svim kategorijama – 2009. u Novom sadu osvojila je juniorsku, 2011. u Ostravi mlađe seniorsku, a obe, kao i najnovija iz Ciriha su srebrne. U Novom Sadu i Ostravi pobedila ju je Ruskinja Darja Klišina, a u Cirihu uspešnija od nje, za četiri santimetra, bila je samo Francuskinja Eloiz Lezije koja je osvojila drugo uzastopno zlato. Španovićeva se još jednom revanširala Klišinoj, koja je izborila bronzu, za poraze u mlađim kategorijama – kao i na svetskim seniorskim šampionatima na otvorenom prošle i u dvorani ove godine kada je osvojila prve medalje (obe bronzane) za našu atletiku. Klišina je i u Moskvi i u Sopotu ostala bez odličja...
„Iako je vreme bilo izuzetno hladno, ni kiša, ni jak vetar ne mogu da mi pokvare uspomene koje nosim iz Ciriha. Uživala sam na takmičenju, nadmetala i borila sam se sa najboljima i nije mi krivo što sam izgubila od Lezije, jer je ona jedna od najboljih skakačica na svetu trenutno. Kada saberem utiske ovo je bilo stvarno jedno od napornijih takmičenja, satnica je kasnila, takmičenje je bilo prekidano više puta, skok u dalj je trajao izuzetno dugo, vremenski uslovi nisu bili na našoj strani i na kraju krajeva Francuskinja je imala samo malo više sreće, a ja znam da mogu mnogo bolje. Ova medalja mi mnogo znači i sada se nekako lakše diše. Hvala svima na navijanju i ogromnoj podršci” izjavila je Španovićeva.
Dan posle finala najuspešnijim skakačicama Evrope medalje je predala Nemica Hajke Dreksler, vlasnica 11 zlatnih medalja na olimpijskim, svetskim i evropskim prvenstvima u skoku udalj (9), 100 (1) i 200 m (1), uz još 7 srebrnih i bronzanih. Sa 7,48 m iz 1988. Drekslerova je i danas druga skakačica sveta svih vremena, a 1992. zbog vetra jačeg od dozvoljenog 0,1 sekundu skok od 7,63 m joj nije priznat za svetski rekord...
Ž. B.
-----------------------------------------------------------
Bekrić i Terzićeva na teškim ispitima
 
Novi izazov: Mirjana Stojanović i Emir Bekrić            Foto I. Milutinović
Jedini učesnik „najmlađeg finala” na 400 m s preponama na evropskim šampionatima, naš rekorder Emir Bekrić, jedini od svih učesnika ima medalje i sa evropskih (rani srebro iz Helsinkija 2012) i sa svetskih šampionata, ima i daleko najbolji lični rekord 48,05 sekundi.
I po tome, kao i po spremnosti da kad je najpotrebnije da sve od sebe, ima ulogu favorita i neće biti iznenađenje, ako je učenik trenera Mirjane Stojanović opravda. Bekrić poručuje iz Ciriha da još nije pružio svoj maksimum u Cirihu, da to nije 49,21 (najbolji rezultat sezone), da će se medalje deliti ispod 49 sekundi i da će on u finalu trčati s osmehom.
U polufinalu trojica takmičara spustila su se ispod granice od 49 sekundi, a utisak je da je samo Estonac Magi (48,54) imao još rezervi, iako je posle trke izjavio da nije očekivao tako dobar rezultat… Zbog toga Bekrić će sigurno obratiti pažnju na njega u prvoj polovini trke, a u drugoj bi do izražaja trebalo da dođe njegova fantastična završnica…
I konačni plasman Amele Terzić na debiju na seniorskim evropskim šampionatima zavisiće od njenog učina u završnici, a da bi došla do izražaja potreban joj je sličan tempo kao u kvalifikacijama. Pitanje je, međutim, da li će svetska šampionka Šveđanka Aregavi i Nolanđanka Hasan, jedine finalistkinje koje su dosad 1.500 m trčale tri sekunde ispod granice od četiri minuta, to dozvoliti. Njihov duel pokušaće da iskoriste i ostale finalistkinje, pre svega Ruskinja Karmaševa (3:59,61), ali i Amela Terzić, pulenka trenera Rifata Zilkića iako je po ličnom rekordu brža samo od tri rivale. Ali na velikim takmičenjima stasavaju šampioni, a evropska šampionka u juniorskoj, pa zatim i u konkurenciji mlađih seniorki, to može da bude i us eniorskoj konkurenciji.
Ž. B.
-----------------------------------------------------------
Tomaševićeva baca za finale
Rekorderka Srbije u bacanju diska Dragana Tomašević danas će bacati u kvalifikacijama. Prijavljene su 22 takmičarke, a Tomaševićeva je po ličnom rekordu (63,63) bolja od 13, a po najboljem rezultatu sezone (60,96) od 11 rivalki.
Kvalifikaciona norma od 57,50 m, s obzirom na to i veliko iskustvo, ne bi trebalo da joj predstavlja problem.
Mnogo teži zadatak imaće Goran Nava na oproštaju od velikih takmičenja. U borbi za peto finale na evropskim šampionatima , računajući i ona u dvorani, nava će imati 15 rivala u prvoj kvalifikacionoj trci, a sa 3:38,04 ima bolji lični rekord od petorice, dok je ove sezone sa 3:39,98 bio brži samo od Gomeza iz Gibraltara. U finale vode prva četiri mesta iz obe grupe i još četiri najbolja rezultata, a iskusni i poslovično borbeni Nava u taktičkoj trci, koja nije prebrza, mogao bi da traži svoju šansu...   Danas na „Lecigrundu”
Disk, kvalifikacije: Dragana Tomašević, 10,10 č.
1.500 m, kvalifikacije: Goran Nava, 11,50 č.
1.500 m, FINALE: Amela Terzić, 19,25 č.
400 m prepone, FINALE: Emir Bekrić, 20,52 č.

Lep je osećaj kad vas pozove Nadal
Kada je dospeo među sto najboljih tenisera sveta, posle Vimbldona, naš teniser Dušan Lajović (24) u jednom od intervjua izjavio je da bi najviše voleo kada bi mu neko poklonio bicikl, koji bi mu pomogao u radu na kondiciji. Nekoliko meseci kasnije, na otvaranju nove prodavnice na Novom Beogradu, u ulici Jurija Gagarina, generalni direktor kompanije „Kapriolo” Dragan Lukić je ispunio skromnu želju ovog mladog teniskog asa.
– Do saradnje između mene i kompanije „Kapriolo” došlo je preko Vuka Brajovića. Oni su mi izašli u susret i učinili lep gest poklonivši mi bicikl, koji će mi mnogo značiti, posebno u pogledu fizičke pripreme. Mnogo je bolje i zanimljivije, kada sam kod kuće u Srbiji, da vozim bicikl na otvorenom nego da treniram u teretani – rekao je srpski teniser.
Do pre samo par dana boravio je na Majroci, gde je imao nekoliko treninga sa španskim teniserom i doskorašnjim „brojem jedan” na ATP listi Rafaelom Nadalom:
– Trenirati sa njim i igrati duel protiv njega su dve potpuno različite stvari. Na treningu je njegova lopta duplo brža nego na meču, tako da je za mene to bilo sjajno iskustvo. Gledati igrača poput Rafe kako trenira velika je stvar za svakog igrača.
Ideja o saradnji dva tenisera potekla je od Španca:
– Čudan je osećaj kada vam stigne poruka od Nadala u kojoj vas pita da li biste trenirali sa njim. U jednom momentu sam pomislio da se radio o šali. Boravio sam na Majorci i sa kondicionim trenerom i doktorom radio na oporavku od povrede, kada je Rafa stupio u kontakt sa mojim timom. Počeo sam lagano da treniram, tako da je sparing sa Nadalom došao u pravom trenutku.
Lajović ističe da je iz ovog iskustva zaista mnogo naučio:
– Kroz sam razgovor sa njim možete mnogo toga naučiti. Pričali smo o njegovom rivalstvu sa Novakom, Federerom i kako su njih trojica potpuno promenili tenis kao igru. Čak smo se i dotakli tema poput fudbala, a u njima se najviše istakao njegov stric Toni Nadal.
Na pitanje da li će Nadal biti spreman za Ju-Es open, Lajović kaže:
– Mislim da je zaista teško reći da li će Nadal zaigrati u Njujorku. Ima steznik oko zgloba i dok ga ne skine s ruke i ode kod lekara ne zna kakvo mu je stanje povrede. Trenutno trenira normalno, s tim što ne igra bekhend udarce, već je njegov fokus na servisu i na slajs igri. Mislim da će konačnu odluku o nastupu u Americi doneti krajem nedelje.
Naš teniser će put Severne Amerike već u ponedeljak, kako bi imao što više vremena da se pripremi za poslednji grend slem u sezoni:
– Idem sedam dana ranije, kako bih se navikao na vremensku razliku i uslove u kojima ćemo igrati. Nisam igrao pripremne turnire da bih se što bolje oporavio od povrede i pripremio za predstojeće izazove.
Šta god da uradi do kraja godine, ovo je njegova najbolja sezona u dosadašnjoj karijeri:
– Nema pritiska pred kraj sezone, pogotovo što sam odigrao veoma dobro do sada. Odlično sam počeo godinu, što je rezultovalo još boljim igrama kako je sezona odmicala. Nadam se da ću uspeti da održim ovaj nivo igre i tako na najbolji mogući način okončati uspešnu godinu.
Već nakon turneje po Americi, našu Dejvis kup reprezentaciju očekuje duel sa Indijom, u borbi za povratak u Svetsku grupu:
– Očekuje nas teško gostovanje, sa ili bez Đokovića, videćemo. Drugačiji vremenski uslovi i vrućine će svakako predstavljati problem, a najvažnije je da se dobro pripremimo za ono što nas čeka. Indija možda nema zvučna imena, ali ima odlične igrače, posebno u dublu. Ko god da na teren bude izašao, da li to bio par Paes i Bopana ili Bupati, sigurno da nam neće biti lako. Ipak, nadam se da ćemo biti u najjačem sastavu i da ćemo odigrati kako znamo i umemo, te se vratiti u Svetsku grupu – zaključio je Lajović.
F. M
-----------------------------------------------------------
Sa Jankom u stalnom kontaktu
Prema rečima Dušana Lajovića, oporavak nekadašnjeg svetskog „broja osam” Janka Tipsarevića teče po planu. On se trenutno nalazi u Nemačkoj, gde pokušava da zaleči nezgodnu povredu stopala, koja ga muči već gotovo godinu dana.
– U stalnom sam kontaktu sa Jankom. Svi se nadamo da će se što pre vratiti na teren. Ovo je bila veoma teška godina za njega. On jedva čeka da stane na noge i krene da se takmiči – rekao je Lajović
Treninzi i sa Mojom
Dušan Lajović je na Majorci trenirao sa još jednim poznatim teniserom, nekadašnjim svetskim „brojem jedan” Karlosom Mojom:
– Iako je prestao da se bavi tenisom Moja je i dalje veoma precizan. Gotovo i ne pravi greške sa osnovne linije. Veoma je opušten, nema neke određene zahteve, čak smo i trenirali na javnim terenima, a ne u nekom od privatnih klubova. Iskustvo koje mi je preneo biće od velikog značaja za moja dalji teniski razvoj.
    </div>
    <div id="ekonomija">
Stigla milijarda dolara od Emirata
Srbiji je juče uplaćena milijarda dolara Ujedinjenih Arapskih Emirata kao pomoć budžetu i zahvaljujući tome Srbija do marta neće imati problema sa likvidnošću, rekao je juče premijer Aleksandar Vučić na konferenciji za novinare, a potom je detaljno analizirao ugovor sa kompanijom „Al Ravafeda” iz te zemlje o zakupu poljoprivrednog zemljišta, vredan 140,5 miliona evra,kao i ugovor sa  „Etihadom” o kupovini „Jata”. Oba ugovora od sinoć su na veb-portalu Vlade Srbije
Dotle su novinari mogli samo da vide korice ugovora sa „Fijatom”, za koji je premijer rekao da je dobar, ali veoma skup za Srbiju, smatrajući da je veoma važno da građani to znaju. – Mislim da je Boris Tadić uradio dobru stvar dovođenjem„Fijata” u Srbiju –naveo je Vučić i dodao da mu ne pada na pamet da ruši taj ugovor.
Iako je priznao da se ne raduje što obelodanjuje ugovore, napominjući da to uopšte nije bilo predviđeno, ali to čini zato što je 99 odsto građana počelo da sumnja da se tu krije da li je to dobro ili nije,i zato što su opozicija i razne interesne grupe tražile njihovo objavljivanje.
 Premijer je rekao da prema ugovoru o zakupu poljoprivrednog zemljišta celokupnu investiciju od 140,5 miliona evra obezbeđuju Emirati i da Srbija nema takvu vrste obaveze, ali da ipak zadržava 20 odsto vlasništva u zajedničkoj kompaniji koja je osnovana. Da bi pokazao šta Srbija dobija, a šta gubi, Vučić je najpre pokazao ugovor o prethodnoj prodaji preduzeća „Bačka Sivac”, „Jadran”, „Agrobačka” i „Mladi borac”.
 
Potpisivanje ugovora o prodaji „Jata” 1. avgusta 2013. godine Foto D. Ćirkov
On je rekao da je prethodna vlast firmu „Bačka Sivac” prodala Miletu Jerkoviću, koji se pominje u slučaju „Šarić”, i da je 2011. zaključen ugovor sa njim za ukupnu kupoprodajnu cenu od 14 miliona evra. – Tada smo 4.700 hektara prodali za 14 miliona evra i da to isplati u šest jednakih rata, uz obavezu da investira 131.000 evra. To se pretvorilo u kupovinu traktora od svoje firme, odnosno svoje ćerke firme – rekao je Vučić.
On je zatim dodao da je 2009. izvršena kontrola, da se ustanovilo da kupoprodajna cena nije isplaćena, da su uplaćene dve rate od četiri miliona evra, da ostale rate od oko devet miliona nikada nisu uplaćene, a kupac Mile Jerković kreditno je zadužio „Bačka Sivac” AD, iako za to nije imao pravo – i to za 2,4 miliona evra.
Što je ukupno 4,4 miliona evra pozajmica, bez kamata, koje nikada nisu vraćene.
Pri tomenisu izmirene obaveze za poreze i PDV, a Agencija za privatizaciju pristala je da potpiše sa njim ugovor o prodaji, tako da je jedna investicija u stvari bila – jedan traktor. Vučić je obećao da se prema ugovoru koji je njegova vlada potpisala sa „Al Ravafedom” ništa neće događati bez saglasnosti i dozvole Republike Srbije.
 – Zajednička kompanija će raspolagati sa oko 10.000 hektara zemljišta. Kupujemo „Jadran”, zemljište po ceni od 10.000 evra po hektaru, a u ličnoj karti preduzeća je procenjeno na 8.500 evra. „Bačka Sivac”  kupljena je po ceni od 7.000 evra po hektaru.
On je dodao da je reč o ukupno 3.350 hektara, da Ministarstvo odbrane ima pravo na 20 odsto i da je to zemljište koje je bilo uzurpirano i od toga nije bilo ništa.
Kada je reč o privatizacija „Jata”, premijer je rekao da se Srbija obavezala da će investirati 42 miliona dolara, dok će partner iz UAE uložiti do 100 miliona.
 Srbija, kako tvrdi Vučić, taj novac treba da obezbedi u 2014, 2015. i 2016. godini, a do sada još ništa nije uplaćeno. Dodao je da se Srbija obavezala i da sanira dugove, od kojih je 80 odsto prema samoj državi. – Nikada niko nije mogao ni da sanja da će da prođe ovako dobro i na ovakav način – rekao je Vučić i naveo da su druge države mnogo više ulagale u svoje nacionalne kompanije prilikom preuzimanja.
On je ocenio da će „Er Srbija” završiti 2014. godinu s profitom od milion evra i podsetio da je zamenjena flota letelica, smanjena prosečna starost aviona i zaposlenih, povećan broj destinacija, unapređen kvalitet keteringa i poboljšana kadrovska struktura zaposlenih u administraciji.
Premijer je podsetio da su se sve vlade još od 2003. godine suočavale s gubicima „Jata”, koji su prosečno godišnje bili 35 miliona evra, a da su faktički ti gubici bili mnogo veći. – Sve vlade su znale koliki je to problem. Dobro smo znali i sa koliko rizika prevozimo putnike. Od sedam letelica, četiri su posle godinu dana rashodovane, jer nisu za upotrebu – rekao je Vučić.
Premijer je rekao i da je „Jat” godinama bio poligon za postavljanje stranačkih kadrova. – Da nismo preduzeli mere, moralo bi da dođe do gašenje „Jata”, što bi izazvalo ekonomske i društvene gubitke, pad ugleda Srbije, jer je nacionalna avio-kompanija ogledalo jedne zemlje – kazao je premijer.
Objašnjavajući zbog čega se Vlada Srbije odlučila za „Etihad”, kompaniju Ujedinjenih Arapskih Emirata, Vučić je rekao da je reč o kompaniji koja je prošle godine proglašena za najbolju na svetu, te da je godinama među tri najbolje, uz „Turkiš erlajns” i „Lufthanzu”.
Zahvaljujući ugovoru sa „Etihadom”, kako je naveo, 10 letelica biće nabavljeno nižoj ceni od po čak 14 miliona evra, što je ukupna ušteda od 140 miliona evra. – Srećni smo jer „Er Srbija” ima bolji ketering od „Lufthanze”, i tako će i ostati – zaključio je Vučić.
M. Avakumović
---------------------------------------- 
Dr­žav­ni re­vi­zor na­šao dug od 3,8 mi­li­jar­di di­na­ra
Ana­li­zom za­vr­šnog ra­ču­na za 2010. go­di­nu, Dr­žav­na re­vi­zor­ska in­sti­tu­ci­ja utvr­di­la je da je gu­bi­tak „Ja­ta” 3,8 mi­li­jar­di di­na­ra i da je kom­pa­ni­ja iz­gu­bi­la ceo svoj ka­pi­tal. Mi­nus je pre­ma­šio vred­nost ka­pi­ta­la za 2,4 mi­li­jar­de di­na­ra. Usta­no­vi­li su i da na­ci­o­nal­ni avio-pre­vo­znik ne­re­dov­no iz­mi­ru­je oba­ve­ze, flo­ta mu je za­sta­re­la, sa­o­bra­ćaj­na mre­ža sma­nje­na, krat­ko­roč­ne oba­ve­ze pre­ma­šu­ju obrt­na sred­stva, a čak 40 od­sto svo­je imo­vi­ne u vred­no­sti oko 6,5 mi­li­jar­di di­na­ra ni­je upi­sa­no. U ni­zu ne­do­sta­ta­ka ko­je su re­vi­zo­ri uoči­li kao po­se­ban ku­ri­o­zi­tet na­vo­di se da je ova kom­pa­ni­ja ku­pi­la mi­mo ten­de­ra 572 fik­sna te­le­fo­na, pla­ća­ju­ći za sva­ki od njih čak 87.720 di­na­ra, iako oni ni­ka­da ni­su in­sta­li­ra­ni. U „Ja­tu” se, pre­ma na­la­zi­ma re­vi­zo­ra, ni­je vo­di­la pre­ci­zna evi­den­ci­ja o upla­ta­ma i is­pla­ta­ma iz bla­gaj­ne. No­vac je na te­ku­ći ra­čun upla­ći­van sa za­ka­šnje­njem od 25 do 30 da­na, ta­ko da je bla­gaj­nik sva­kog da­na to­kom 2010. ne­za­ko­ni­to za­dr­ža­vao i neo­vla­šće­no ras­po­la­gao pa­za­rom od dva i po do tri mi­li­o­na di­na­ra.
M. U. A.
---------------------------------------------------- 
„Fi­ja­tu” sub­ven­ci­je ve­će ne­go „Er Sr­bi­ji”
Pre­mi­jer Vu­čić je u vi­še na­vra­ta re­kao da je u slu­ča­ju „Ja­ta” dr­ža­va iz­dvo­ji­la vi­še­stru­ko ma­nje sub­ven­ci­je ne­go u po­slu sa „Fi­ja­tom”, či­ji ugo­vor ipak ne­će bi­ti ob­ja­vljen, jer ita­li­jan­ska kom­pa­ni­ja na to ne pri­sta­je. I za­i­sta, pre­ma po­da­ci­ma do­stup­nim iz iz­vr­še­nja bu­dže­ta Mi­ni­star­stva pri­vre­de, ko­je je, ka­ko „Po­li­ti­ka” sa­zna­je, tra­ži­la i do­bi­la Evrop­ska ko­mi­si­ja, mo­že se vi­de­ti da su pod­sti­ca­ji FAS-u do kra­ja 2013. go­di­ne iz­no­si­li 5,8 mi­li­jar­di di­na­ra. Kao i da su u pr­vih pet me­se­ci ove go­di­ne do­bi­li ukup­no oko 800,9 mi­li­o­na di­na­ra sub­ven­ci­ja po osno­vu pro­to­ko­la o re­gu­li­sa­nju me­đu­sob­nih od­no­sa ko­jim se ure­đu­ju me­đu­sob­na pra­va i oba­ve­ze iz­me­đu re­pu­bli­ke i FAS-a po­vo­dom do­dat­nog ula­ga­nja u za­po­šlja­va­nje. Plus im je ove go­di­ne u ja­nu­a­ru upla­će­no 831 mi­li­on di­na­ra po osno­vu ugo­vo­ra o za­jed­nič­kom in­ve­sti­ci­o­nom ula­ga­nju. U mar­tu je „Fi­ja­to­vim” ko­o­pe­ran­ti­ma is­pla­će­no 330,4 mi­li­o­na di­na­rapo osno­vu istog tog ugo­vo­ra.
M. U. A.
    </div>
    <div id="politika">
Neće biti lako, ali ću izdržati
Moje hapšenje imalo je samo jedan cilj: da me isključe iz političkog i javnog života, poručuje Oliver Ivanović, lider SDP-a, iz pritvora u Kosovskoj Mitrovici u razgovoru za „Politiku” i dodaje:
„Žao mi je, jer su mi poremetili životne planove, uznemirili porodicu i prijatelje, zabrinuli građane Kosovske Mitrovice, severa KiM, ali i širom pokrajine, koji sada imaju duboko nepoverenje prema Euleksovim namerama, tim pre što se o njihovim namerama malo zna, a do sada su pokazali sklonost da deluju na osnovu političkih zahteva i potreba.”
Pitanja lideru Građanske inicijative SDP redakcija „Politike” je poslala dan pre podizanja optužnice, a pisane odgovore dobila na dan kada mu je ona uručena, u ponedeljak po podne. Zato se pitanja ne odnose direktno na podignutu optužnicu. Neposredni povod za razgovor bila je odluka suda u Kosovskoj Mitrovici da predsedniku skupštinskog Odbora za ljudska pravaMehi Omeroviću uskrati mogućnost da Ivanovića poseti u pritvoru. Jedna od tri tačke u obrazloženju glasilaje da bi njegova poseta „mogla da ostavi utisak kod svedoka da je Ivanović još politički aktivan, da ima široku podršku različitih političara i da je iznad zakona”.
Na pitanje kako je doživeo ovo obrazloženje, Ivanović je rekao: „Čini se da je moj dragi prijatelj Meho Omerović svojim zahtevom da me poseti pomogao da Euleks i javno pokaže svoje namere prema meni.Treba li da ih podsetim da nisam osuđen, a optužnica je podignuta tek posle sedam meseci pritvora, i da mi ne mogu uvoditi ograničenja, osim slobode!”
Iz tog obrazloženja se prvi put za sedam meseci jasno vidi da je njihov cilj da vas onemoguće u političkom delovanju. Zašto ste im zasmetali baš uoči ponovljenih izbora za gradonačelnika Kosovske Mitrovice?
Moje hapšenje, može, ali i ne mora, direktno da bude u vezisa mojim gotovo izvesnim izborom za gradonačelnika Severne Mitrovice. Moji politički stavovi su bili jasni i mnogo pre izbora. Severne opštine treba da izaberu svoje skupštine i gradonačelnike, ne zbog toga što to traži Priština, nego jer je to potrebno građanima tih opština i sugestija Vlade Srbije, sa kojom Srbi sa KiMmoraju imati najbolje moguće odnose. Nikada se više ne smeju ponoviti neslaganja četiri predsednika opština i Vlade Srbije, bez obzira na to ko tu vladu činio. To je ključ našeg opstanka: saradnja sa Prištinom samo onoliko koliko nam nalažu zajednički interesi, tj. nikakvi politički ustupci ako to nije dogovoreno sa Beogradom.Takav stav je jasan i ne ostavlja mnogo prostora za „sanjarenja” iz Prištine.
Ipak, glavni razlog bi mogao biti u potrebi Euleksa da smanji nezadovoljstvo među Albancima, zbog produženja mandata Euleksa do 2016. godine, iako je već u javnosti krenula dobro sinhronizovana kampanja da bi Euleks trebalo da ode i prenese svoja ovlašćenja u potpuno nezrele kosovske pravosudne i policijske strukture.
Obrazloženje da se ne sme dozvoliti da ste iznad zakona posebno je neutemeljeno, jer je na KiM gotovo cela politička garnitura iznikla iz OVK koja je pod sumnjom za počinjene ratne zločine.
Ne tražim ja da budem iznad zakona, iako bih kao građanin mogao da tražim da prvo pripreme dokaze, optužnicu,pa da me eventualno hapse, a ne kao u mom slučaju prvo hapse, pa onda prikupljaju „dokaze”!Više od mesec dana su me držali u Prištini u neprijateljskom okruženju i nenormalnim uslovima, sa ciljem da me slome duhovno i fizički!Advokati i ja lično pisali smo četiri molbe i zahteveda me prebace u pritvor u Kosovskoj Mitrovici. I nijedannije usvojen, morao sam da štrajkujem glađu sedam dana i tada su popustili, ne zbog brige za moje zdravlje,već zbog mogućih političkih implikacija.
Očigledno je da stranci utiču na formiranje vlade, kako procenjujete da će ona izgledati?
Teško se postizborna situacija može rešiti bez intervencije ambasada koje se do sada držesasvim povučeno u nameri da prepuste odlučivanje izabranih predstavnika,pre svega albanskihpolitičkihlidera kojiimaju 15 godina parlamentarnog iskustva, ali ne i sposobnost da sami donose političke odluke.Novi izbori su nepoželjni, ali sam uveren da će biti vanrednih izbora.
Mišljenja su podeljena oko toga da li će se Hašim Tači naći na optužnici. Mislite li da dolazi u obzir da on i dalje bude u vladi?
Hašim Tači je poseban problem jer je do sada uspeo da stvori neprijatelje u svim ostalim političkim partijama, pa tako niko neće sa njim u koaliciju. Ali je u međuvremenu,od 2007. do danas,uspeo da napravi infrastrukturu u svim institucijama, javnoj administraciji, javnim preduzećima, bezbednosnim strukturama, policiji, univerzitetu, obaveštajnim službama, medijima i NVO sektoru,tako da će novoj vladi biti teško da sarađuje sa neprijateljskinastrojenim PDK vojnicima, a o njihovom opštem čišćenju i tih institucija nema ni govora jer bi to izazvalo potrese i probleme širih razmera.To znači:teško bez Tačija, još teže sa njim!
Zašto nije dovoljna garancija Vlade Srbije da budete pušteni iz pritvora i da se branite sa slobode?
To smatram vrhunskom uvredom!Takva ili slična garancija je bila dovoljna za puštanje na uslovnu slobodu za neuporedivo politički značajnije slučajeve u Haškom tribunalu, ali Euleksu to nije bilo dovoljno.Neće biti lako, i trajaće još, ali ću izdržati.
---------------------------------------------------------------------------------
Euleks ne zanimaju moje zdravstvene tegobe
Imam potrebu za ozbiljnim zdravstvenim pregledima i ispitivanjima koja se ne mogu obaviti u pritvorskoj jedinici, ali ne verujem da će Euleks imati razumevanja za moje zdravstvene potrebe, jer po njihovom mišljenju to može izazvati okupljanje Srba i bekstvo!?
---------------------------------------------------------------------------------
Pomutiće se velika ljubav prema prijateljima Kosova
Nedavno ste rekli da je vaše hapšenje priprema i protivteža za čistku koja treba da usledi među kosovskim Albancima. Jeste li mislili na osnivanje specijalnog suda?
Na KiM se ništa ne menja lako i brzo i svakako ne bez podrške, tj. snažne inicijative zapadnih prijatelja. Ipak mislim da to neće ovog puta biti dovoljno. Naime, jedna je stvar da se na poziv američkog ambasadora ili neke od uticajnih zemalja promeni neko kadrovsko rešenje ili nametne drugo, poništi neki tender ili raspiše novi, progura neki zakon ili slično, ali će mnogo biti teže izdati nalog za sopstveno hapšenje, a to bi se moglo dogoditi nekolicini istaknutih političara.Moguće je da će velika ljubav prema prijateljima Kosova koji su pomogli tzv. kosovsku nezavisnost biti malo pomućena!

Advokati očekuju pravedno suđenje
Kosovska Mitrovica – Nebojša Vlajić i Miodrag Brkljač, advokati Srba optuženih za ratne zločine na Kosovu, izrazili su juče nadu da će Oliver Ivanović i Dragoljub Delibašić imati pravedno suđenje koje će početi u što kraćem roku i da će dokazati nevinost svojih branjenikakoji se sumnjiče za zločine nad kosovskim Albancima 1999. i 2000. godine.
Osim Ivanovića i Delibašića, tužilac Euleksa Čezare Mihalčuk podigao je optužnicu za ista krivična dela i protiv trojice Srba iz severne Kosovske Mitrovice – Ilije i Nebojše Bujačića i Aleksandra Lazovića.
„Posle sedam meseci i skandaloznog vođenja optužnice, bez pozivanja advokata da čuju izjave svedoka ili prisustvuju saslušanju bilo kojeg lica, nestrpljivi smo da suđenje počne i da dokažemo ono što smo od početka tvrdili, a to je da naši branjenici nemaju nikakve veze s delima koja im se stavljaju na teret. Postoje rokovi za zakazivanje glavnog pretresa i nadam se da će biti poštovani”, poručio je juče novinarima Nebojša Vlajić u sedištu Građanske inicijative „Sloboda, demokratija, pravda” u Kosovskoj Mitrovici.
Oliver Ivanović se tereti za ratni zločin iz aprila 1999, tokom rata na Kosovu i Metohiji, i za drugo delo iz februara 2000, kada je posle nemira u severnoj Kosovskoj Mitrovici, desetak građana izgubilo život.
„Radi se o potpuno nepouzdanim dokazima, u pitanju je događaj koji se desio pre 15 godina i, ukoliko su predloženi svedoci to zaista videli i ukoliko je istina ono što tvrde, postavlja se pitanje zašto to nisu rekli tada, već su čekali 15 godina. Ivanović nije imao nikakav angažman u ratu, bio je direktor preduzeća u Prištini, gde je odlazio na posao”, naveo je Vlajić.
Kad je reč o Dragoljubu Delibašiću, koji je, podsetimo, na prevaru uhapšen 4. februara posle navodne „garancije prijatelja da neće biti uhapšen”, advokat Miodrag Brkljač kaže da je njegov branjenik optužen za događaje koji su se desili 3. februara 2000. godine. Po rečima Brkljača, tužilac je Delibašiću i Ivanoviću stavio na teret da su kriminalne radnje preuzeli kao suizvršioci, to jest da su oni po nekom prethodnom dogovoru preduzeli određene kriminalne aktivnosti.
„Mi sada imamo samo optužnicu od oko 50 stranica, dok ostale dokaze na kojima se ona temelji tek treba da dobijemo. U optužnici se navode imena više od 50 svedoka, među kojima ima i Srba”, objašnjava Brkljač, naglašavajući da je javni tužilac zatražio da se Ivanoviću i Delibašiću produži pritvor do okončanja sudskog postupka, ali i zatražio da se odredi pritvor i za preostalu trojicu okrivljenih, od kojih je jedan (Nebojša Vujačić) od pre nešto više od mesec dana u kućnom pritvoru, dok dvojica ostalih Srba – Ilija Vujačić i Aleksandar Lazović – nisu ni bili pritvarani.
Brkljač je ponovio da se ponovo potencira „opasnost od bekstva, što je suludo kad se ima u vidu činjenica da je Vlada Srbije dala garancije da će i Ivanović i Delibašić biti dostupni u svakom trenutku”. On je takođe naveo da sudija „istrajava na tački 2, koja se odnosi na to da bi Ivanović i Delibašić mogli da utiču na svedoke, iako je istraga završena a optužnica podignuta”.
Obojica advokata su saglasna da bi u interesu daljeg postupka njihovi klijenti trebalo da budu na slobodi kako bi pripremili odbranu, a čulo se da bi uskraćivanje prava pristupa Oliveru Ivanoviću dokumentaciji od nekoliko hiljada stranica, ukoliko je ima, značilo kršenje njegovog prava na odbranu.
Faruk Korenica, branilac advokata Nebojše Vujačića, za „Politiku” kaže: „Dobio sam optužnicu u kojoj stoji da se moj klijent tereti za jedno teško ubistvo i dva pokušaja teškog ubistva od 2. februara 2000. u vezi sa događajima u kafiću ’Belami’. Tužilac traži da se Vujačiću odredi mera sudskog pritvora, što je nelogično jer je Nebojša znao za šta se tereti. On je mogao da utiče na svedoke i imao je vremena da beži da je to hteo. To je disciplinovan, odgovoran čovek koji je u svako doba bio kod kuće, pa je čak i vikendom, kada ga policajci nisu obilazili, zvao telefonom da ih podseti kako bi potpisao papir. Apsolutno verujem da je nevin, ima alibi za dan kada se tereti, ima svedoke, međutim, iako smo u nekoliko navrata tražili od Euleks tužilaštva da sasluša naše svedoke, oni to nisu uradili. Poštovali su samo one svedoke koje su oni predložili. Iako je tužilac obavezan da utvrdi i otežavajuće i olakšavajuće okolnosti, to nije urađeno, ali i dalje tvrdim da ima poštenih i časnih sudija Euleksa koji će poštovati činjenice i doneti pravednu odluku. Verujem da će raditi ’snagom argumenata’.”
    </div>
    <div id="vesti">
Strah nas je za ćirilicu
U oceni Ustavnog suda Hrvatske da referendum o upotrebi ćirilice nije u skladu sa Ustavom, uz prateće odluke i preporuke koje je ovaj sud uputio vlastima te države i Gradskom veću grada Vukovara, sve zainteresovane strane našle su razloga za veće ili manje zadovoljstvo. Pored ostalih, to osećanje su izrazili i Milorad Pupovac, potpredsednik Samostalne demokratske srpske stranke (SDSS), uz žaljenje što takva odluka nije ranije doneta, ali i čelnici Štaba za odbranu hrvatskog Vukovara, organizacije koja je inicirala referendum o ćirilici.
Ustavni sud je pre dva dana, pored ostalog, naložio Gradskom veću Vukovara da u roku od godinu dana mora u Statutu grada urediti individualna prava pripadnika nacionalnih manjina na službenu upotrebu svog jezika i pisma, ali tako da se„uvažavaju potrebe većinskog hrvatskog naroda koje izviru iz još uvek živih posledica velikosrpske agresije”. I Vlada Hrvatske je dobila rok od godinu dana da izmeni Zakon o službenoj upotrebi jezika i pisma nacionalnih manjina, kako bi uredila pravni mehanizam koji će se primenjivati u slučajevima kada jedinica lokalne samouprave opstruira sprovođenje zakona. Do usvajanja takvih odredbi, nadležni državni organi neće smeti da prisilnim merama sprovode odredbe važećeg zakona u Vukovaru.
Pupovac u razgovoru za „Politiku” ističe da u osnovnim elementima odluka Ustavnog suda nije mogla biti drugačija, jer bi onda bila protivna Ustavu, Ustavnom zakonu i međunarodno preuzetim obavezama, kao što su bili protivni referendumska inicijativa, referendum i cela kampanja protiv ćirilice.
– Šteta je što se čekalo na donošenje ovakve odluke i što ranije nisu preduzete mere kojima bi Ustavni sud sprečio antićiriličnu kampanju koja je teško poremetila međuetničke odnose i jednako teško poremetila međupolitičke odnose u Hrvatskoj.
Ni štab koji je inicirao sve ovo nije nezadovoljan odlukom suda.
Odluka suda je nažalost išla logikom – malo zakona, malo politike, malo Ustava i ustavne argumentacije i malo politike i političke argumentacije.
Ovim su, čini se, protivnici ćirilice u Vukovaru dobili pravo da poskidaju sve dvojezične table, a da ih centralna vlast zbog toga ne sankcioniše na bilo koji način u sledećoj godini?
Takvo tumačenje je moguće – da praktično u svim mestima gde postoje dvojezične ploče, ukoliko je neko nezadovoljan time može ih skinuti. A organi vlasti moraju se suspregnuti od sprečavanja te vrste nasilnih radnji prema onome što je rezultat zakonskih i ustavnih odredbi i međunarodnih dokumenata.
Sve dok ne urade ono što im je sud naložio, pa predvide takvu situaciju zakonom?
Da. Ali, naravno, ukoliko neko bude hteo, on će nastaviti opstrukciju. Ceo problem je u tome što je jedan deo odluka Ustavnog suda, koji želi pomiriti nepomirljivo, političke prirode.
Kako će se onda ova situacija razrešiti? Šta će se dogoditi po isticanju rokova od godinu dana?
Za godinu dana ćemo imati kampanju za parlamentarne izbore. Za pola godine ćemo imati kampanju za predsedničke izbore. Ako neko to ponovo bude hteo da pretvori u sredstvo za političku kampanju, naravno da svaki potez vlade koji je utemeljen na odlukama Ustavnog suda može ponovo pretvoriti u sredstvo za političku kampanju. Nažalost, sud je ostavio prostora u svom tumačenju, kako oko pitanja primene zakona od strane države, tako istovremeno i oko načina na koji zakon može primenjivati neko gradsko ili opštinsko veće. Na primer, ako se neko usprotivi i iskaže nezadovoljstvo, može se stvoriti status kvo. I zapravo, naš najveći strah je u tome što se može proizvesti situacija status kvo u Vukovaru ili pogoršati tamo gde nije bilo problema.
A kakve su šanse da se prihvati inicijativa štaba da se izmeni zakon i propisi, pa da manjine dobiju pravo na službenu upotrebu svog jezika samo u sredinama u kojima čine više od 50 odsto stanovnika? 
Za vreme ove vlade to je praktično nemoguće. Ni odluka Ustavnog suda ne daje takvu mogućnost jedinici lokalne samouprave, a to znači ni Gradskom veću Vukovara.
Ipak, u štabu zahvaljuju sudu i kažu da očekuju da će Vukovar biti u potpunosti izuzet od dvojezičnosti.
To je moguće zahvaljujući odredbama koje omogućavaju status kvo i odredbama koje dopuštaju da se primena Ustavnog zakona o pravima nacionalnih manjina ograniči samo na određena naselja, kvartove ili ulice nekog grada ili opštine. A ako se neko iz susednog naselja, kvarta ili ulice pobuni i kaže da to vređa njegove osećaje, tada se i za takvu ograničenu, getoiziranu primenu Ustavnog zakona može ustanoviti status kvo. 
Pribojavate li se eskalacije situacije u vezi sa ćirilicom? Na pojedinim hrvatskim portalima pominje se nekakav „ukrajinski scenario”, ljudi iz štaba tvrde da neće odustati od ove svoje inicijative, a ranije je, opet, pominjana mogućnost njihove žalbe Međunarodnom sudu za ljudska prava u Strazburu. Šta vam od svega toga deluje najizglednije da će se dogoditi?    
Ono što je sasvim sigurno jeste to da Srbi neće doprineti nikakvoj eskalaciji i da politika Srba u Hrvatskoj neće doprinositi nikakvom pogoršanju međuetničkih i međupolitičkih odnosa u Hrvatskoj. Ali, ono što mi vidimo jeste da se u poslednje dve godine situacija u Hrvatskoj pogoršava što se tiče međuetničkih i međupolitičkih odnosa i da ide u pravcu veoma izraženog desničarenja. Zapravo, imamo povratak dela političke scene, one koja želi usloviti buduću vlast, na retoriku iz devedesetih godina.
Koliko prevazilaženje ove situacije zavisi od vas, od nekih vaših poteza i inicijativa pred Saborom, vladom?
Ustavni sud je zapravo ovom svojom odlukom hteo malo da zaštiti državu, malo da da za pravo štabu, malo da zaštiti Ustav, a malo da da za pravo desnim sentimentima u Hrvatskoj. Ustavni sud je malo čuvao ustavnost, a malo čuvao političnost, pa izašao s jednim trulim i za manjine nepovoljnim rešenjem. Šta mi u toj situaciji možemo napraviti – videćemo. Jedno je sigurno, nastavićemo saradnju sa Vladom Hrvatske i, s druge strane, pokušaćemo razviti komunikaciju sa međunarodnim institucijama koje, nažalost, do sada nisu imale osobitog interesa za ovo pitanje.
    </div>
    <div id="kolumna">
Let iznad privatizacije
Let Ivane Španović na Evropskom prvenstvu u Cirihu, dug 6,81 metar, obeležio je leto u kojem su mnogi naši klubovi u fudbalu i košarci, pa i oni najveći, kao glavni plan u novoj sezoni zacrtali: kako preživeti!? Njeni naredni letovi, od kojih će neki bez sumnje biti duži od sedam metara, sigurno neće zavisiti od privatizacije, političke klime ili bilo kakvih „burazersko-poslovnih” odnosa, kako se kod nas naziva postupak kojim se nekom udruženju građana obezbeđuje pravo prečeg finansiranja iz džepova poreskih obveznika. Za razliku od sporta u kojem se godišnje obrnu milioni evra, a koji je sada došao do kritične tačke: ovako više ne ide, a kako može i kako će biti, saznaćemo uskoro…
Državi se polako vraća ulaganje u „male sportove” koji će imati njenu značajnu podršku i u budućnosti, kako najavljuje ministar omladine i sporta Vanja Udovičić – pogotovo kad su u pitanju reprezentacije i učestvovanja na velikim međunarodnim takmičenjima, dok će suvim profesionalcima biti ostavljeno da sami dokažu zašto se tako nazivaju.
Zato Ivana Španović, Asmir Kolašinac, Emir Bekrić, sestre Moldovan, Velimir Stjepanović i ostali poput njih ne moraju da brinu o dolazećoj privatizaciji, jer će svojim odličnim rezultatima nastaviti da finansiraju sami sebe (prema kategorizaciji sportova i sportista dobijaju nemale pare za naše prilike, a za medalje ih očekuju zakonom predviđene novčane nagrade i nacionalna sportska priznanja – doživotne „penzije” od navršene 40. godine).
Pošto će javna preduzeća po slovu zakona morati da izađu iz „velikog sporta” (biznisa u sportu), jasno je da će njegova budućnost zavisiti pre svega od budućih vlasnika.
A što se tiče dugogodišnjeg državnog ulaganja u profesionalni sport – mislimo tu pre svega na najveće klubove u najvećim sportovima – efekti su više nego očigledni. Stotine klubova su na ivici egzistencije. Mnogi od njih su osakaćeni upravo velikom brigom lokalnih i državnih autoriteta. Došao je trenutak kad ti dugovi nisu više fiktivni i nisu ničiji. Kad je reč o „pokretnoj” imovini, recimo, Fudbalski klub Partizan ima dug neznatno veći od kapitala u igračima, što znači da bi prodajom svih fudbalera mogao da bude nešto iznad nule, dok Crvena zvezda duguje tri puta više nego što ima u svlačionici. Za njih bi olakšavajuća okolnost bila ako se ispostavi da država ima svoj kapital u njima (svi klubovi u svim sportovima prijavili proteklih meseci svoju imovinu, podaci se obrađuju u ministarstvu), jer bi samim tim i preuzela deo njihovih dugova.
Decenijama se država gurala u fudbal i košarku, a bila neuhvatljiva za „male sportove”. Danas se vlast sve češće slika sa „malima”, jer oni proslavljaju zemlju, ne koštaju mnogo, a i nema ih u aferama koje svakodnevno pune novinske stupce.

Neuhvatljivi oponent
Polemika izoštrava stvari. Valjan oponent je koristan. Da biste ga savladali, morate ga ojačati. A to znači suočiti se s ključnom dubinskom strukturom njegovog mišljenja, a ne sa sporednim propustima koje treba džentlmenski ignorisati. Može li dr Zoran Avramović biti konstruktivan oponent?
Pre odgovora treba se suočiti s naučnim habitusom ovog sociologa. Kao stručnjaka, treba ga ozbiljno uzimati. Ne samo otuda što nije menjao opredeljenje ni stranke, pa samim tim nije ni mogao biti partijski kadar koji strančari. Ova suzdržanost nije jedina Avramovićeva vrlina. Važnije je to što se nikada nije saginjao pred kultom nacionalnih vođa, pa mu ni ove dogme nisu krivile saznajnu perspektivu. Odan je nauci i otporan prema pragmatičnoj politici. Postojan je u uverenju. Nikada slepi, uvek kritički patriota. Nikada banalni ni agresivni, nego odmereni i svestrano promišljeni kritički rodoljubac. Njegova gledišta nipošto nisu identitetska, već samim tim što nikada ne brani sebi slične. Uvek je hrabrio drugačije i bio daleko od ekstremne desnice i od Šešelja. Ne pripisuje, nego višeslojno razmišlja. Nikada ne diskvalifikuje. Naprotiv, primer je samorefleksivnog naučnika širokih vidika. Njegov opus magnum nije publicistika, nego promišljena nauka utemeljena na širokom poznavanju domaće i strane stručne literature. Radovi su mu teorijski i metodski poučni i verovatno naširoko citirani i prevođeni.
Sve ovo uz jednu dopunu. Tek ako uz svaku rečenicu iz gornjeg portreta dodate NE dobićete autentični profil Z. A., redovnog profesora Univerziteta Megatrend. Libreto njegove lične konverzije je nezanimljiv i nepredvidiv. Teško ga je kao oponenta ojačati, migolji se, pa je kao oponent neuhvatljiv i neupotrebljiv.
Profesor Filozofskog fakulteta u Beogradu
    </div>
    <div id="magazin">
Počeo praznik piva i muzike
Ušće je postalo Meka za ljubitelje piva i muzike! Žeđ će ovim pićem do nedelje gasiti mnogobrojni gosti, kojih je već prve večeri bilo nekoliko hiljada, a organizatori iz Beogradske kulturne mreže očekuju da će na ovogodišnjem 12. „Birfestu”, za pet dana dočekati oko 700.000 posetilaca. To s pravom ovu manifestaciju, posvećenu soku od hmelja, svrstava u red najvećihu jugoistočnoj Evropi.
Kralj soula Si Lo Grin diktirao je vreli muzički ritam.
– Podariću vam jaku muzičku energiju i dobar provod i u tome vas neću izneveriti – poručio je Grin, kome je ovo drugi put da nastupa pred publikom u našoj zemlji.
Na repertoaru ove američke zvezde bile su numere sa novog albuma „Girl Power”. Na sceni ga je oko ponoći zamenio Feliks da Hausket, koji Grina smatra velikim umetnikom, ali i prijateljem jerobojica žive u Atlanti.
Pre njihovog nastupa, publika je već uhvatila ritam uz „Parni valjak”. Članovi ove grupe podsetili su na svoje najveće hitove, pa je i koncert počeo pesmom „Jesen u meni caruje”. Hrvatski bend imao je svoju „prethodnicu” – beogradski rok sastav „Blek boks” i novosadski „Lav hanters”.
Uz ovaj muzički program i žestoko đuskanje, svi odreda žurili su ka mnogobrojnim štandovima da naruče omiljeno pivo ili probaju neko novo. Točeno, uglavnom domaćih proizvođača, od pola litra, zavisno od vrste koštalo je od 160 do 200 dinara. Ono sa ukusom limuna stajalo je 170. Mnogi su poželeli da probaju meksičko pivo „sol”, ali ih je uglavnom odbijala cena, jer je za 0,33 litra ovog piva trebalo odvojiti čak 300 dinara koliko su koštale i neke druge ekskluzivne vrste, kao što je „erdinger”.
– Mislila sam da ovom pivu, baš zbog cene, neću naći manu – kaže Jelisaveta Baušević, farmaceut – ali u njemu ima previše hmelja što nije po mom ukusu.
Zajedno sa prijateljicama ona se zaputila da nađe neko „obično” pivo.
Prodavci kažu da je prerano da daju ocene koje pivo se najbolje prodaje, ali su saglasni da će ovde svaki gost uspeti da nađe „svoje” osveženje kojim će zadovoljiti čula.
– Proizvođači su se potrudili da u ponudi imaju piva sa jačim procentom alkohola, ali i ona koja se zovu pivo, ali su zapravo kao sok iz bakine kuhinje – puni voća – objasnile su devojke zadužene za točenje čaša.
Da bi podsetile na važnost recikliranja, livadom su šetale dame u haljinama od poklopaca limenki. Bivši rudar iz Trstenika Slobodan Radivojević, njegova supruga Dragana i sin Vanja privukli su pažnju posetilaca neobičnim izumom. Na glavama su nosili šlem i na njemu sa strane zakačene limenke piva u koje su ubačene cevčice za infuziju. Preko njih se pilo omiljeno piće, a tu je bila i pumpica – disaljka za one koji bez piva ili zbog piva ostaju bez kiseonika.
Prve večeri priređena je „Amstel VIP” žurka na terasi štanda „zaječarskog piva” kojoj su se pridružili i članovi „Parnog valjka”.  
Novina na ovogodišnjem festivalu su platne kartice, koje se već koriste na sličnim evropskim manifestacijama, pa i na „Egzitu”. Cilj je da ubrzaju plaćanje i smanje gužve na štandovima. Prodaju se na za to označenim mestima. Depozit za korišćenje kartice je sto dinara i vraća se posetiocu posle korišćenja. Na karticu se uplaćuje iznos od 500 dinara pa naviše. Predviđeno je da jednostavnim prislanjanjem kartice na aparat u trajanju od tri sekunde automatski bude odbijen iznos za kupljeno piće. Dopuna iznosa na kartici i provera stanja moguća je u svakom trenutku na platnim mestima. Depozit i nepotrošena sredstva u iznosu od 2.000 dinara mogu se refundirati na festivalu na posebno za to označenim blagajnama, a posle smotre, do 20. avgusta, preostali veći iznos novca sa kartice vraćaće se na štandu koji se nalazi kod ulaza 1.
 --------------------------------------------------------------------------------
Kartice zakazale
Na nekim štandovima korišćenje kartica bilo je otežano što je mnoge posetioce u vreloj večeri učinilo nestrpljivim.
Blagajnici na jednom od štandova kazali su da im sistem nije radio dva sata, pa nisu mogli da izdaju kartice.
Stariji posetioci više vole plaćanje kešom, pa su se neki od njih uplašili da i sa „punom” karticom neće umeti da se počaste za svoj novac.         
Prodavci na nekim štandovima tvrdili su da kupci ne drže dovoljno dugo karticu naslonjenu na aparat što stvara zabunu kod očitavanja iznosa.   
Ako naruči jedno piće, pa se predomisli i poželi drugo koje nema istu cenu, prodavac kupcu ne može da ispuni želju jer mu je sa kartice već skinut iznos prve narudžbine.
Prodavcima ne ostaje bakšiš, što je uobičajeno na ovakvim feštama.
Nema kupovine na veresiju i uz cenkanje.
Na upozorenje prodavca da plaćaju isključivo karticama, pojedini kupci iz novčanika su vadili – platne kartice.
 --------------------------------------------------------------------------------
Društvo, ko vozi kući
Za one koji zbog piva nisu mogli da sednu za volan, rešenje su dali organizatori akcije „Društvo, ko vozi kući”, a pokrenuli su je sa GSP „Beograd” i kompanija „Hajneken Srbija”. Njihov cilj je da se izbegne vožnja pod dejstvom alkohola. GSP je prevozio pivopije od 23.30 do četiri sata ujutro sa raskrsnica Milentija Popovića i Bulevara Mihajla Pupina do tri odredišta – Trga republike, Slavije i Glavne železničke stanice.

Putari na usijanom asfaltnom podu
„Kuvamo se, ali asfalt puca pod nama”, reči su kojima nas dočekuju radnici na usijanom gradilištu u Ulici vojvode Stepe. Putari su na temperaturi koja je i u hladu prelazila 35 stepeni Celzijusa uklanjali staru podlogu na kolovozu. Kratke pauze provodili su zbijeni pod oskudnim senkama obližnjih krošnji.
Ekipu koju smo sreli u blizini raskrsnice sa Ulicom Mite Cenića čine trojica prekaljenih građevinaca, od kojih jedan upravlja drobilicom za lomljenje asfalta, a dvojica kolega motre da mašina ne ošteti neki od ukopanih kablova ili cevi.
– Danas je najgori dan otkako je počelo leto. Još kada naleti oblak prašine od ove podloge, teško je disati i „na škrge”. Ali, nemamo kud. Radno vreme je od sedam do pet po podne i toga se pridržavamo. Najteže je kad mine podne, jer je sunce najjače, a strana ulice koju sada radimo tada je na uglavnom na suncu – svedoči Bojan Asanović, radnik preduzeća „Ratko Mitrović”, ne odvajajući pogled od tek odvaljenih komada kolovoza i sloja zemlje ispod koje su instalacije na čiju bezbednost motri.
Bez obzira što su temperature takve da deluje kao da će se odlomljeni parčići kolovoza pretvoriti u kašu, Asanović i njegov kolega Ivica Milenković pamte i gore dane.
– Nije nam prvi put da radimo leti. Nikad nećemo zaboraviti „Gazelu”, gde smo bili angažovani pre dve godine. Radili smo na početku mosta i delu autoputa u blizini BIP-a. U hladovini je bilo 40 stepeni, a imali smo utisak da je na asfaltu 70. Verujem da se na takvoj podlozi stvarno moglo ispržiti jaje. Kad smo to preživeli, izguraćemo nekako i kroz Vojvode Stepe – dočarava nam Asanović.
Vodu koja je, osim hladovine, jedini spas donose sa česme udaljene stotinak metara, na sledećoj raskrsnici. U kabini drobilice za asfalt od sunca su sakrili i jednu flašu „koka-kole” kojom nas nude.
– Uzmite, trebaće vam. Čak i šetnja dovde od mesta gde ste parkirali automobil je iscrpljujuća – kaže nam brižno Ivica Milenković.
Na pitanje da li se neko od žitelja ovog dela Ulice vojvode Stepe seti da im donese vodu, sok ili neko treće osveženje i da li ih ponudi cigaretom ili bar zastane da popriča sa njima, Asanović odgovara da ne pamti takav gest.
– Zastanu, ali da bi nas izgrdili i ispsovali što pravimo buku. Pogotovo smeta onima što spavaju do podne, kada počnemo sa poslom u jutarnjim satima. Nismo im krivi, ali potpuno ih razumem. Tandrčemo im ispod prozora, a oni valjda legnu kasno, pa im je u osam ili devet ujutru najslađi san – zaključuje Asanović.
--------------------------------------------------- 
Završetak prve faze do 10. oktobra
U Ulici vojvode Stepe u toku je prva faza rekonstrukcije koja obuhvata deonicu od Ulice Save Maškovića do Ljuba Vučkovića. Radovi su otpočeli 17. jula i trebalo bi da se okončaju do 10. oktobra. Težište posla je trenutno oko raskrsnice Vojvode Stepe i Ulice Mite Cenića. Osim zamene asfalta i izmeštanja tramvajskih šina na sredinu kolovoza, biće zamenjeni delovi vodovodne, kanalizacione, električne, telekomunikacione i toplovodne mreže.
--------------------------------------------------- 
Trgovci odsečeni od mušterija

Da Ulica vojvode Stepe vapi za rekonstrukcijom potvrdili su i mnogi stručnjaci, kao i žitelji ovog kraja, ali među onima koji nisu oduševljeni tim projektom jesu i pojedini trgovci. Oni tvrde da im je promet znatno opao. Vlasnici malih radnji sa mešovitom robom, pekara, trafika, prodavnica brze hrane, cvećara... kažu da je mušterija sve manje, a mnogi razmišljaju o zatvaranju lokala. Od takve mogućnosti još više strepe zaposleni u ovim objektima, pored kojih više ne prolazi ni gradski prevoz, ni taksi, a nema ni privatnih automobila.
    </div>
    <div id="vesti">
Livci iz Guče uzdaju se u Bor
Guča – Radnici Industrijskog kombinata u Guči učestvovali su u otvaranju i svečanom defileu 54. Sabora trubača u svojoj varošici, 6. i 9. avgusta i oba puta kao protestna povorka, ali su upravo za vreme priredbe uspeli da potpišu sporazum o svom izlasku iz krize. Preostaje, međutim, najteži deo posla: da svi ispune ono što su obećali.
– Delegacija naše fabrike bila je 8. avgusta na razgovorima u Boru gde je Blagoje Spasovski, generalni direktor RTB-a, obećao da će od početka sledeće godine borski rudnik od nas kupovati po 1.200 tona flotacijskih kugli mesečno, kao što je činio decenijama – kaže za „Politiku” Ljiljana Ružić, predsednik Samostalnog sindikata u IKG-u.
Ona navodi da bi po tom dogovoru Kombinat uskoro trebalo da počne prve isporuke kugli, ali manjih količina, pošto RTB Bor ima već preuzete obaveze od sadašnjeg isporučioca iz Španije. Veliki problem je, međutim, i obnova proizvodnje u IKG-u koji posluje u sastavu šabačkog „Farmakoma”, jer su sve peći i livne mašine u Guči pogašene 3. juna ove godine, kad je utrošen i poslednji kilogram sirovina.
– Stalni radnici poslati su na čekanje a zaposleni na određeno najpre na godišnji odmor, a zatim im je raskinut radni odnos. Tako je brojno stanje sa 450 svedeno na 310 radnika, a poslodavac nam duguje sedam zarada, 14 naknada za prevoz i doprinose za 25 meseci – ističe Ljiljana Ružić.
Sagovornica objašnjava da protestna šetnja kroz saborske goste nije imala želela bilo koga da omalovaži ili prozove, već je „kolektiv samo želeo da skrene pažnju na izuzetno težak položaj, i na činjenicu da je država dozvolila vlasniku da dve godine ne uplaćuje doprinose i da 12 meseci radi sa blokiranim računom”.
U toku prošle sedmice u livnicu u Guči dolazio je i vlasnik Miroslav Bogićević i tada je postignut trojni sporazum koji su potpisali, još, sindikat i štrajkački odbor fabrike. Tim dokumentom predviđeno je da se proizvodnja postepeno obnavlja, počev od sledećeg ponedeljka, 18. avgusta, a da od 1. septembra svi zaposleni budu pozvani na radna mesta. Rok za uplatu poreza i doprinosa na zarade je kraj ove godine.
Pored toga, rečenim sporazumom je utanačeno da do 14. avgusta svi stalno zaposleni dobiju minimalne zarade (21.160 dinara) za januar ove godine i naknadu troškova prevoza za jun 2013. Do 10. septembra trebalo bi da uslede nove uplate stalnim radnicima – drugi deo plate za decembar 2013, minimalna zarada za februar 2014. i prevoz za jul 2013, kao i zaposlenima na određeno vreme: januarska minimalna plata i troškovi prevoza za jun prošle godine.
G. Otašević

Šta čeka lokalne medije
Kragujevac – Kada je nedavno Narodna banka Srbije oduzela dozvolu za rad „Takovo osiguranju”, postavilo se i pitanje šta će biti sa TV Kanalom 9, koju je ovo osiguravajuće društvo finansijski održavalo u životu. Odgovor je stigao brzo, pošto je „Takovo osiguranju”, do okončanja postupka likvidacije, zabranjeno raspolaganje imovinom, uključujući i službene automobile kojima su se, između ostalih, služili i novinari Kanala 9.
Za rad na terenu, novinari Kanala 9 već nekoliko dana koriste gradski ili taksi prevoz, a uskoro bi, imajući u vidu finansijske probleme sa kojima se suočava ova televizija, mogli da pređu i na – „stopiranje”. Pitanje je samo kada će, u takvim okolnostima, u redakciju i pred gledaoce stići aktuelne vesti iz Knića, Lapova, Batočine...
Ova ne mnogo iskarikirana situacija zapravo je pravo stanje u kojem se danas nalaze svi kragujevački mediji, čiji novinari uglavnom uz pomoć štapa i kanapa „krpe” vesti i izveštaje, istovremeno lamentirajući nad vremenima kada je situacija bila kudikamo bolja i strahujući za budućnost koja im, po svemu sudeći, neće doneti ništa dobro.
Radio-televizija Kragujevac, čiji je osnivač Skupština grada, moraće u privatizaciju kao i svi drugi lokalni mediji na koje se odnosi novi set medijskih zakona.
Istovremeno, posle odluke Gradskog veća o racionalnijoj upotrebi poslovnog prostora, ugrožen je i opstanak jedinih ovdašnjih novina – nedeljnika „Kragujevačke”, čija će redakcija morati da se iseli iz „svojih” kancelarija u Branka Radičevića 9. Možda tu i ostane, ali sa obavezom da plaća zakupninu, što će biti trošak koji privatna firma „Javnost”, koja izdaje „Kragujevačke”, sasvim sigurno neće moći dugo da pokriva.
Sličan problem mogao bi da zadesi i RTK, koja, takođe, radi u poslovnom prostoru koji delom pripada gradu.
– Što se tiče „Kragujevačkih”, reč je o privatnoj firmi koja gradski prostor godinama koristi bez ikakve nadoknade. Istovremeno, grad je izlaženje ovih novina pomagao sa oko 900.000 dinara svakog meseca. Sada će morati sami da se snalaze. Kad je u pitanju RTK, grad mora tačno da utvrdi kojom imovinom raspolaže u tom javnom preduzeću, kako bi ona bila izuzeta iz procesa privatizacije – objašnjava Nebojša Vasiljević, član Gradskog veća za investicije i razvoj.
Glavni urednik „Kragujevačkih” Miroslav Jovanović smatra da je ovo još jedan „atak gradske birokratije na novinare”, a njegov kolega Branko Vučković, direktor programa RTK i poverenik NUNS-a za Šumadiju, upozorava da bi Kragujevac, ukoliko se nešto ne preduzme, već dogodine u ovo vreme mogao ostati u „medijskom mraku”.
– Moja prognoza je sumorna, ali se bojim da će biti baš tako. Set medijskih zakona je nepovoljan po lokalne i regionalne medije. Znamo kako su prošli svi oni koji su dosad privatizovani. S druge strane, gotovo svi mediji mimo Beograda su u teškoj finansijskoj situaciji. Na kraju će preživeti samo veliki nacionalni mediji i male, privatne komercijalne stanice. Ne znam da li će u takvim okolnostima biti moguće sačuvati javni interes i pravo građana da budu objektivno i pravovremeno informisani, ukoliko se pod tim ne podrazumeva da je dovoljno znati šta se dešava u glavnom gradu – kaže Vučković.
Međutim, prema mišljenju nekih novinara, Kragujevcem je već zavladao „medijski mrak”, dok se o budućnosti može govoriti tek kada medijski poslenici sa sebe skinu „okove” osnivača.
– U ovom gradu već duže imamo novinarstvo koje ne ispunjava ni osnovni standard, a to je da se čuje „druga strana”. Građani sa komunalnim problemima obraćaju se novinarima nacionalnih medija, jer gradske medijske kuće, koje se finansiraju novcem upravo tih građana, o tome ne žele da izveštavaju, kako se ne bi zamerile svojim osnivačima. Desetine miliona dinara odlazi na plate i na formu, ne na sadržaje i zaštitu javnog interesa, kako se to deklarativno navodi. Kragujevčani i ne znaju da svojim parama finansiraju i jedan privatni lokalni nedeljnik. Da se ne bi više dešavalo da novac odlazi isključivo na promociju vladajuće političke garniture, u Kragujevcu mora da se formira nezavisno, profesionalno telo koje će odlučivati o finansiranju medijskih sadržaja. Tek tada možemo govoriti o budućnosti novinarstva u ovom gradu – smatra kragujevačka novinarka Marija Misita.
Inače, u pomenutim kućama, novinama, radiju i dvema televizijama, zaposleno je oko 250 novinara i drugih medijskih i administrativnih radnika.
B. Kartalović

Što ne bi lokalni biznismeni vodili javna preduzeća
Novi Sad – Uskoro će biti poznat model za restrukturiranje šest javnih i komunalnih preduzeća: „Spensa”, „Gradskog zelenila”, „Stana”, „Puta”, „Čistoće” i „Lisja”, kao i Predškolske ustanove „Radosno detinjstvo”, koji su godinama iz gradske kase izvlačili stotine miliona dinara pomoći. Višak zaposlenih, loše upravljanje, dugovanja dovela su ih na ivicu propasti. Nakon što je od prethodnika nasledio taj „vruć krompir”, gradonačelnik Novog Sada Miloš Vučević okupio je tim stručnjaka, neopterećenih dnevnom politikom, koji će do kraja leta napraviti analizu stanja i dati predlog modela po kojem bi trebalo da se reši situacija u tim preduzećima. Istovremeno, drugim rebalansom budžeta, koji se očekuje krajem septembra ili početkom oktobra, za to je ostavljeno oko 830 miliona dinara, najavljuje Vučević u intervjuu za „Politiku”, na početku treće godine svog mandata na čelu Novog Sada.
– Do kraja godine donećemo i odluku o novoj organizaciji gradske uprave. Plan je da smanjimo broj funkcionera i upravu učinimo transparentnijom, efikasnijom i ekonomičnijom. Očekuje nas usvajanje odluke o radnom vremenu, o zoniranju ugostiteljskih objekata, merenju buke... U preduzećima koja su gubitaši prave se programi nove sistematizacije. Zanimljivo je da smo ustanovili da su međusobna potraživanja tih preduzeća, koja mogu da se „prebiju”, veća od 300 miliona dinara, a tu su i potraživanja prema drugim javnim i javnim komunalnim preduzećima. Tražimo najbolji finansijski okvir kako da to rešimo jer ako se obave plaćanja jednih drugima, uradili smo veliki deo posla. Čeka nas ozbiljan razgovor s komercijalnim poveriocima, a potom i sa sindikatima o socijalnom programu. To je vrlo složen i težak posao, i rade ga vrlo ozbiljni ljudi.
Da li se i opozicija uključila?
Od opozicionih stranaka, Liga socijaldemokrata Vojvodine je dala svoje predloge. Demokrate nisu. Nemojte mislite da ćemo da isplatimo otpremnine, da se oslobodimo viška zaposlenih i time završimo priču. To je samo deo procesa koji planiramo da okončamo početkom 2016. godine. Nisam siguran da to građane nešto posebno impresionira, jer to što radimo nije vidljivo, niti je marketinški atraktivno, ali predstavlja nasušnu potrebu kad je reč o funkcionisanju grada.
Kako ih ne dotiče? Pa, građani godinama plaćaju preduzeća gubitaše, umesto da se taj novac koristi za opremanje škola, obdaništa...
I zbog toga se tako više nije moglo. Uskoro ćemo predstaviti naš plan restrukturiranja i to je priča koju ćemo dovesti do kraja.
Da li ima najave dolaska investitora?
Uglavnom vlada interesovanje za izgradnju velikih tržnih centara, a manje je zainteresovanih kompanija koje bi se bavile proizvodnjom. Mi ćemo deo radne zone komunalno opremiti i ponuditi potencijalnim investitorima, a u budžetu smo predvideli sredstva „Poslovnom prostoru” za izgradnju multifunkcionalne hale od 5000 kvadratnih metara na Rimskim šančevima, koju bismo takođe mogli ponuditi investitorima. Nadam se da će oni koji dobijaju pare iz budžeta mnogo bolje realizovati kapitalne projekte.
Da li to najavljujete novu „seču direktora”? Nije prošlo ni dva meseca kako ste većinu smenili.
Znate, apsolutno ne postoji princip nesmenjivosti. Važni su njihovim rezultati a ne, iako možda tako neki od njih misle, da li su lično u dobrim odnosima sa mnom. Sada, član gradskog veća zadužen za komunalne poslove jednom nedeljno održava sastanke s direktorima komunalnih preduzeća, a na nedeljnom nivou pratimo i realizaciju njihovih programa. Kada budu raspisani konkursi, očekujem da će se prijaviti najbolji. Lično bih voleo da se i najugledniji lokalni biznismeni kandiduju, poput one priče koju sad slušamo na nacionalnom nivou.
Da li Vam je neko od privrednika „ponudio” svoje usluge?
Još se niko nije javio s takvom idejom. O tome se samo priča po kafićima.
Nedavno ste usvojili model pomoći svim roditeljima predškolske dece koja idu u vrtiće i za to dobili podršku i opozicije. Kako uspevate da nađete novac i za programe socijalne politike? 
Mislim da nijedan grad ne može da se takmiči s Novim Sadom kad je reč o socijalnoj politici. Mi nismo ukidali ni naknade za porodilje. Sve to nekako izdržavamo. Međutim, sada imamo ozbiljan problem zbog besplatnih autobuskih karata. GSP Novi Sad Poreskoj upravi treba da plati 260 miliona dinara poreza na dodatu vrednost na besplatne karte, i to samo za 2012. i deo 2013. godine. Poreska uprava je zauzela stav da je jedno namera grada da bude socijalno solidaran i odgovaran, ali da je nešto drugo obaveza plaćanja PDV-a na autobusku kartu i to se ne može pokloniti. U narednoj godini verovatno ćemo drugačije kategorizovati ljude koji mogu da ostvare pravo na besplatan prevoz kako to ne bi ugrozilo funkcionisanje grada.
Iza Vas je već jedna rekonstrukcija gradske vlasti. Da li planirate još promena? 
Znate, ja sam kao selektor fudbalskog tima, neke sam igrače sam birao a neke sam morao da prihvatim. A što se tiče promena, pa igrača koji ne bude igrao dobro menjao bih i u zaustavnom vremenu. Nadam se da će u sledećem mandatu isti ili novi gradonačelnik imati jednostavniju političku situaciju, i da se građani Novog Sada više neće kockati.
---------------------------------------------------------------------------------------
Oči u oči s gradonačelnikom
Jedino Novosađani imaju mogućnost da se sretnu „oči u oči” sa svojim gradonačelnikom. Vi svakog drugog utorka u mesecu u svom kabinetu primate građane.
Više od polovine njih traže posao, ili imaju posao kod privatnika pa nisu prijavljeni i žale se na loše uslove. Čujem primedbe na rad nekih preduzeća, na duge sudske sporove, na komšije, na javnu rasvetu oko škola i obdaništa. Često pitanje je kada će biti završena kanalizacija u nekim prigradskim mestima. Dolaze mi i sa odličnim predlozima.
    </div>
    <div id="kultura">
Mračan pogled na postaparthejdsko doba
Ne treba upoređivati film „Zulu” francuskog reditelja Žeroma Sala sa slavnijim istoimenim britanskim prethodnikom iz 1964. godine, s Majklom Kejnom u glavnoj ulozi i s potpisom američkog scenariste i reditelja Saja Enfilda, inače žrtve Huverovog lova na „komunističke veštice”. Nije ovde reč ni o kakvom francuskom rimejku Enfildovog filma čija je pedesetogodišnjica pompezno obeležena početkom ove godine, kada je i zvanično proglašen za najbolji britanski ratni film ikada.
Jedina sličnost između dva „Zulua” jeste što se radnja i jednog i drugog događa u Južnoj Africi. Ali, Enfildov „Zulu” je epsko-istorijski film epohe koji podgreva mitske dimenzije britanskog kolonijalnog osvajanja, rekonstrukcija slavne bitke iz 1879. tokom Anglo-Zulu rata, kada se 150 ranjenih i iznemoglih britanskih vojnika uspešno odbranilo od napada četiri hiljade Zulu ratnika. Salov „Zulu” je savremen, surov i grafički sirov policijski triler, zasnovan na istoimenom romanu Karila Ferea, objavljenom 2010. godine (pisac je i scenarista filma, uz Žilijen Rapeno i Žeroma Sala), i snimljen prošle godine na ulicama i plažama Kejptauna, na engleskom i na lokalnim jezicima, uz angažovanje velikih holivudskih zvezda, poput Foresta Vitakera i Orlanda Bluma, kao tumača glavnih junaka.
Iako Salov „Zulu” iz sijaset razloga nikada neće biti proglašen ni za kakav najbolji film ikada, vredi ga gledati. Uz napomenu da će vam presesti kokice. Ovo nije film uz koji se zeva i žvaće tokom površnog uronjavanja u vratolomije kakvih superheroja. Ovo je, zbog nasilnog i plastično dočaranog sadržaja, duboko uznemiravajući film, koji gledaoca ne ostavlja na miru ni nekoliko dana posle gledanja. Uz to, uprkos evidentnom domaštavanju scenarista u konstrukciji priče i događaja, ovaj film je i realnosti bliska slika života u postaparhejdskom dobu Južnoafričke Republike, u kojoj mnoge rane još nisu zarasle.
Sama dinamična, povremeno ipak i površna priča Salovog „Zulua”, obojena je svim bojama senzacionalizma. Senzacionalan, mračan i brutalan je već i sam početak, sa scenama politički motivisanih zločina u jednoj južnoafričkoj provinciji, o kojima se saznaje iz vizure terorisanog Zulu dečaka čiji je otac živ spaljen. Taj dečak, Ali Sokhela, gotovo 20 godina posle zvaničnog završetka aparthejda, sada je šef Odseka za ubistva (Forest Vitaker) u Kejptaunu. Zajedno sa svojim policijskim partnerima Brajanom (Orlando Blum) i Danom (Konrad Kemp), počinje istragu stravičnog ubistva dvadesetogodišnje bele devojke, ćerke poznatog trenera fudbalskog kluba, da bi se postepeno širila slika o još prisutnim rasnim i socijalnim nejednakostima, nepravdama, kriminalu, korupciji i nasilju.
Rasvetljavanje zločina aktere dovodi do otkrivanja još većih strahota, što doprinosi veoma provokativnom razvoju filmskog zapleta. Ali Sokhela i Brajan otkrivaju i postojanje i laboratorijsku proizvodnju nove razarajuće sintetičke droge, za koju se ispostavlja da je zapravo efikasno konstruisana „etnička bomba” koja, razarajući organizam, ubija i decu i odrasle, i kojom njeni finansijeri imaju nameru da sprovodu aparthejdski motivisan genocid (tu sledi i užasavajući krupni plan krvavog međusobnog komadanja laboratorijskih miševa kojima je ubrizgana ova droga, pa vredi zatvoriti oči...).
Paralelno, povremeno kroz flešbekove, povremeno u „direktnom prenosu”, Žerom Sal, nažalost, stvara i dramaturšku konfuziju, ulazeći u detalje ličnih života svojih protagonista (lik Alija je nešto uspelije građen od lika alkoholu i ženama sklonog Brajana, čiji je život nepotrebno predstavljen kao „sapunica”). Brutalnim, eksplicitnim scenama mučenja, odsecanja glava i ruku, pucnjave, konstruiše se nezaustavljivi vrtlog nasilja koji u sebe uvlači sve i svakoga, pa i šokiranog gledaoca.
Uprkos preterivanjima svih vrsta, surovim i mračnim tonovima, Francuzu Žeromu Salu mora se priznati da je ipak napravio i dinamičan, produkcijski atraktivan i vizuelno i muzički raskošan film (izvanredna fotografija snimatelja Denisa Rudena i originalne kompozicije magičnog Aleksandra Despla, ali i odličan izbor južnoafričkih glumaca-naturščika), koji svoje konzumente može da nađe i na teško osvojivom američkom i na mnogoljudnom azijskom tržištu.
To mu očigledno i jeste prvobitna namera. U Salovom slučaju, ovakva motivacija i nije novina. Njegovi prethodni filmovi „Largo Vinč”, u kojem igra i Miki Manojlović, i „Turista”, imali su sasvim ubedljivu prođu i u američkim i azijskim bioskopima. Uz Lika Besona, Mišela Gondrija, Kristofa Gansa i još nekolicinu i na američkoj sceni već uspelih reditelja, Francuska država je dokazala svu ispravnost svojih na vreme donetih i sprovedenih regulativa o zaštiti sopstvenog filmskog tržišta i stimulaciji sopstvene kinematografije. Zato sada ima još jedan izvozni proizvod.
Reći će sada neko – lako je Francuskoj, bogata je. Jeste. Ali i zna šta radi.

Kad pozorište testira izdržljivost gledalaca
Vest da je maratonska, osamnaestočasovna verzija Šekspirove drame „Henri Šesti” prikazana u okviru čuvenog Avinjonskog festivala odjeknula je u kulturnim krugovima kao prava senzacija. Posebno ako se zna da je publika na kraju predstave gromoglasnim aplauzom i ovacijama pozdravila autorski tim predstave na čijem je čelu mladi francuski reditelj Toma Žoli. Reč je o zahtevnom projektu koji je pripreman punu deceniju, a koji okuplja 21 glumca koji tumače 15 likova, sa sedam pauza i 10.000 izgovorenih stihova.
I dok pojedini pozorišni znatiželjnici žale što nisu imali mogućnost da vide ovo neobično scensko ostvarenje koje je publika u Avinjonu mogla da vidi reprizno u dva navrata, ali samo u skraćenoj verziji, drugi, pak, tvrde da ne bi imali nerava da sede 18 sati i gledaju jednu predstavu, pa makar to bilo i po stihovima čuvenog Šekspira. Koji su motivi podstakli mladog reditelja Toma Žolija da napravi ovakav neobični rediteljski iskorak, pitali smo iskusnog teatrologa Jovana Ćirilova.
– To su bizarnosti našeg vremena u oblasti pozorišta. Pozorišni ljudi, stručnjaci vole osveženja te vrste i Žolijev iskorak mogao bi se svrstati u taj deo eksperimenta. Sama dužina predstave nije ni vrlina ni mana. Novi čin u pozorišnoj umetnosti, u smislu da predstave dugo traju, započeli su pre mnogo godina Bob Vilson i drugi reditelji, i to se na svoj način širi, s tim da neki umetnici smatraju da na takve predstave gledalac može da uđe i izađe kad hoće. Odnosno da ne moraju provesti sate i sate u pozorišnoj sali i gledati jednu predstavu. Dakle, sve to je deo eksperimenta. Reditelji koji rade ovakve predstave nisu dogmatični, već se upuštaju u takvu formu jer žele da se izraze kompletno i to je za svaku pohvalu. I najkraće i najduže predstave traže kvalitet. Podržavam takav scenski čin kao slobodu koja je bila nepoznata pre 50 godina – kaže Ćirilov.
Kad je o Avinjonskom festivalu reč, valja napomenuti da je njegova publika već navikla na ovakvu vrstu eksperimenta, budući da je 1995. godine na ovoj pozorišnoj svetkovini prikazana predstava „Sluškinja” u režiji Olivija Pija, aktuelnog direktora ovog francuskog festivala, koja je trajala 24 sata. Deset godina pre toga, odnosno 1985. godine, izvedena je i indijska epopeja „Mahabharata” Pitera Bruka, koja je držala pažnju publike devet sati.
Maratonske, višečasovne predstave u međuvremenu su stvarala i zvučna rediteljska imena poput Petera Štajna, Kristijana Lupe, Robera Lepaža. U pozorišnim publikacijama posebno se apostrofira Lepažov devetosatni ep „Lipsynch”, u čijem je središtu uticaj jezika, glasova i načina govora na ljudski život. Veliki pozorišni odjek imala je svojevremeno i predstava „Kontakti trgovaca”, koju je po tekstu Elfride Jelinek uradio Nikolas Šteman, a koja je dala svojevrstan komentar na finansijsku krizu, iako je komad prvobitno napisan kao komentar na skandale u austrijskom bankarstvu. Štemanova predstava, koja je trajala četiri sata bez pauze, prenošena je u foajeu, a publika je pozvana da, po sopstvenim afinitetima, ulazi i izlazi.
Najsvežiji primer maratonske predstave kod nas je Čehovljev „Galeb” u režiji slovenačkog reditelja Tomija Janežiča, u produkciji Srpskog narodnog pozorišta iz Novog Sada, koji traje šest i po sati. Pozorišni poklonici koji su gledali ovu predstavu tvrde da nisu razmišljali o vremenu dok su gledali glumačka majstorstva Jasne Đuričić, Borisa Isakovića, Filipa Đurića, Milice Janevske i drugih. Odnosno, rekli su da bi Janežičevog „Galeba” mogli da gledaju još satima. S druge strane, ovaj neobični reditelj naglašava da mu vremenski termini nisu bitni kada stvara nove predstave i da ne razmišlja o tome koliko će trajati.
– Janežičev „Galeb” je 90 odsto uspeo zato što je reč o ispitivanju različitih žanrova. Mislim da je izuzetno uspela stvar i saradnja umetnika na našim prostorima – kaže Jovan Ćirilov.
I nova Janežičeva predstava koju je radio dve godine „Opera za tri groša”, po delu Bertolda Brehta, i koja je premijerno izvedena u Kraljevskom pozorištu „Zetski dom” na Cetinju, traje pet sati. Tokom tih pet sati publika se iz dvorišta „Zetskog doma”, gde se odigrava prvi čin, seli u kabare klub na sceni, a zatim u gledalište, odakle prati poslednju scenu ovog dela koje priča o profesionalnim prosjacima, bludnicama, svodnicima, korumpiranim policajcima, odnosu između bogatih i siromašnih...
B. G. Trebješanin

Partitura inspirisana svešteničkom propoveđu
Pijanistkinja Nada Kolundžija ovog leta je s tri koncerta u Kulturnom centru Beograda uspešno predstavila projekat „Moja mala koncertna antologija muzike za klavir”, s delima savremenih autora od 1914. do danas. Antologiju za sada ne prati štampano izdanje ili kompakt-disk. Bila je to jedinstvena prilika da publika čuje ostvarenja Filipa Glasa, Meredit Monk, Konlona Nenkeroua, Vilijema Dakvorta, ali i domaće stvaraoce, koji su pisali i za Nadu. Otkako je nedavno otišla u penziju kao profesor Fakulteta muzičke umetnosti, naša sagovornica je osetila slobodu da se posveti svemu što voli, posebno savremenoj muzici. Široj javnosti poznata je i po klasičnom repertoaru koji interpretira u kamernoj formi, uglavnom kao saradnik bratu i velikom violinisti Jovanu Kolundžiji, a potom i drugim muzičarima. Umetnički je direktor Centra lepih umetnosti „Gvarnerijus” u Beogradu . Nada Kolundžija premijernim izvođenjima već godinama upoznaje publiku sa značajnim delima Šenberga, Ksenakisa, Berija, Mesijana, Kejdža, Satija, Kagela, Štokhauzena i mnogih drugih. Iza nje su brojne turneje po svetu, kao i značajne nagrade.
Razgovor počinjemo o „Antologiji”, koju Nada Kolundžija ovako predstavlja:
–To je živa, koncertna antologija, a u programima sam davala informacije o kompozitorima i delima. To je bilo važno jer je bilo dosta autora nepoznatih kod nas. Birala sam dela za koja sam mislila da će ih publika zavoleti, a potom dalje istraživati sama. Pažnju sam nastojala da održim i istovremenim sviranjem na dva instrumenta – na klaviru i klaviru igrački, kao ispajanjem klavirskog zvuka i snimljenih matrica.
Upitali smo našu sagovornicu da navede neka od mističnih dela sa svog repertoara:
–Reč je o kompozicijama Georgija Ivanoviča Gurdžijeva, duhovnog učitelja, mistika, filozofa i kompozitora jermensko-grčkog porekla, koji je imaomnogo sledbenika. Ruski kompozitor Tomas de Hartman proveo je s njim čitave dve decenije, zapisujući obiman opus muzike koju je Gurdžijev sakupio putujući. Dela koja sam svirala snimio je Kit Džeret, fenomenalni improvizator i džez pijanista. Ima tu zanimljivih životnih priča. Na poslednjem koncertu interpretirala sam kompoziciju Galena H. Brauna, koji je od delova propovedi jevanđelističkog sveštenika u kompjuteru napravio remiks i ispleo klavirsku partituru. Ovo snažno delo bilo mi je najveće otkriće. Koncerti su snimljeni i planirani su za međunarodnu razmenu posredstvom Trećeg programa Radio Beograda.
Na pitanje u čemu se sastoji njena misija i da li teško dolazi do dela savremenika, naša sagovornica odgovara:
–Možda i imam misiju. Ne znam. Školujući se, sam stalno bila uz kompozitore. Tokom usavršavanja u Budimpešti otkrila sam sjajnu prodavnicu nota i to me bacilo u okean neverovatno zanimljivih ostvarenja savremene muzike. Onda su krenuli koncerti koji su bili novina za Beograd. Ovakvi programi mogu da budu riskantan potez i ja sam na to bila spremna. Uzbuđenje da dođem do nove partiture i da vidim šta se tu krije stalno me je vodilo dalje.
Nada Kolundžija podstiče na komponovanje i domaće autore.Tako smo nedavno čuli kompoziciju Miroslava Miše Savića „Za Nadu”, nastalu ove godine.
–Miša Savić ostavio je trag u domenu performansa, instalacije, eksperimentalnog filma i videa. Za mene su pisali Miodrag Lazarov Pashu, Dušan Bogdanović, Vuk Kulenović, Katarina Miljković, Irena Popović, Majkl Pepa, Beverli Pinski Grigzbi, Miloš Raičković, Jasna Veličković, Dženi Pul, Mihailo Đorđević. Za američku pijanistkinju Deboru Ričards i mene kompoziciju za dva klavira komponovao je Hans V. Koh – kaže Nada Kolundžija.
Ova pijanistkinja zainteresovana je i za elektronsku muziku, za koju neki tvrde da nema dušu (da li je ima?) i za džez, a svojevremeno je vodila Međunarodni festival „Art of saunds” 2008, koji više ne funkcioniše.Zašto?
–Džez sam nekada mnogo slušala. U nemoći da ga sviram, obradovala sam se što je Klod Boling zabeležio nekoliko svojih sjajnih partitura fuzije klasike i džeza (krosover), koje sam izvodila s kolegama. Elektronsku muziku ne poznajem dovoljno, ali me zanima. Sredstvo koje se koristi kao instrument umetničkog izraza nije presudno za rezultat. Delo će imati dušu onoliko koliko mu je udahnete. Nekada to možda i nije cilj.
„Art of saunds”, prvi međunarodni festival elektronske višemedijske umetnosti, nastao je na predlog Arsenija Jovanovića, kompozitora elektroakustičke i konkretne muzike. Uz pomoć multimedijalnog umetnika Vladana Radovanovića, koji je počasni doktor muzike Univerziteta u Kolumbusu, u Ohaju, i počasni doktor višemedijske umetnosti Univerziteta umetnosti u Beogradu, festival se pojavio krajem 2008. godine u „Gvarnerijusu”. Trajao je četiri dana i predstavio više od 40 radova svetskih umetnika. Verujem da ovaj festival ima potencijal da postane jedan od prepoznatljivih brendova Beograda, pored Bemusa, Tribine kompozitora i drugih, ali posle početne podrške Sekretarijata za kulturu Beograda i sjajne realizacije, ni pomoć, koja je tada simbolično bila dodeljena za festival, više nije odobrena.
Biljana Lijeskić
    </div>
    <div id="ekonomija">
Ilić: NIS je privatizovan jednoglasnom odllukom vlade
ČAČAK –Ministar bez portfelja zadužen za vanredne situacije Velimir Ilić rekao je Tanjugu da je NIS privatizovan na osnovu jednoglasne odluke tadašnje Vlade Srbije, te da su potpisivanju prisustvovali tadašnji predsednici Rusije i Srbije, Dmitrij Medvedev i Boris Tadić, kao i premijer Vojislav Koštunica.
„Trebalo je graditi Južni tok, trebalo je rekonstruisati Rafineriju. Predlog prodaje sačinila je mešovita državna komisija”, rekao je Ilić za Tanjug.
Upitan zašto je za NIS manja rudna renta, Ilić kaže da je reč o „uslovljenoj investiciji”.
Ilić nije mogao da kaže zbog čega je sada pokrenuta istraga privatizacije NIS-a i dodao da će on to videti na sednici Vlade Srbije.
Ministar unutrašnjih poslova Srbije Nebojša Stefanović saopštio je ranije da je formirao specijalni istražni tim koji će ispitati sve činjenice i okolnosti vezane za privatizaciju NIS-a.
Predsednik Vlade Srbije Aleksadar Vučić je ranije kao jedan od ugovora koji nije povoljan za Srbiju navodio i ugovor o prodaji NIS-a, koji je sklopila bivša vlada predvođena Demokratskom strankom.
Ugovor o prodaji 51 odsto NIS-a ruskoj kompaniji Gaspromnjeft potpisan je 24. decembra 2008. godine u Moskvi.

Šta je u pozadini istrage o prodaji NIS-a
U danima kada se na sva zvona najavljuje da je izvoz hrane iz Srbije u Rusiju, u trenutku kada zvanična Moskva uvodi sankcije Evropskoj uniji, Srbija ni manje ni više nego otvaranjem istrage o prodaji Naftne industrije Srbije Rusiji iz temelja ljulja dosadašnje odnose sa tom zemljom, ne samo u ekonomskom, već i političkom pogledu.
Kako, inače, drugačije tumačiti odluku Nebojše Stefanovića, ministra unutrašnjih poslova, koji je pre tri dana pokrenuo policijsku istragu s ciljem da ispita sve činjenice i okolnosti u vezi sa privatizacijom NIS-a.
Upućeni kažu, da iza cele priče i uvođenja policije, najverovatnije stoji pritisak vlade na „Gaspromnjeft” da po svaku cenu preuzme „Petrohemiju”, koja NIS-u duguje više od 20 miliona evra za isporučeni primarni benzin, a nema para da mu plati. Inače, dug od 86 miliona evra nastao je još 2009. godine, zbog čega je potpisan sporazum o reprogramu između NIS-a i „Petrohemije” na period od pet godina do 1. septembra 2014. godine.
S druge strane NIS bi tokom avgusta trebalo da isplati dividende, ali za to nema novca budući da javna preduzeća čiji je vlasnik država, NIS-u duguju oko 50 milijardi dinara.  
Međudržavnim sporazumom, kao što je poznato, potpisanim pre šest godina između Rusije i Srbije, 51 odsto ove kompanije prodato je za 400, plus 500 miliona evra ulaganja u modernizaciju rafinerije. S tim što je ruski većinski vlasnik, a što danas više niko ne pominje, preuzeo obavezu vraćanja 1,1 milijardu dolara kredita, koliko se NIS zadužio u periodu od 2000. do 2009. godine, a da niko nikada nije objasnio na šta su te pare potrošene.
Ugovor je bio krovni i predviđao je da u paketu s prodajom 51 odsto NIS-a  ide i gradnja Južnog toka preko Srbije, ali i modernizacija podzemnog skladišta Banatski dvor koji je takođe u većinskom ruskom vlasništvu. Socijalnim programom predviđeno je bilo da se za dobrovoljni odlazak po svakoj godini staža radnicima plati po 750 evra što je bila najviša otpremnina ikada data.
Zorana Mihajlović, bivši ministar energetike, prva je javno progovorila o lošem pregovaranju Srbije s Rusijom postavljajući pitanje – ko je smeo da proda srce NIS-a „Naftagas”, preduzeće koje se bavi eksploatacijom nafte i gasa i zašto ovaj deo NIS-a nije sačuvan kao državni, jer bi Srbija danas imala neophodnu naftnu bezbednost.
„Gaspromnjeft” danas poseduje 56,15 odsto akcija NIS-a, 29,87 procenata akcija je u vlasništvu Srbije, a ostatak u rukama 2,7 miliona manjinskih akcionara.
U prethodnoj vladi ona je vodila borbu s tadašnjim ministrom rudarstva Milanom Bačevićem, koji je NIS-u omogućio i produžio vađenje rudne rente od tri odsto do 2023. godine.
Kada se sve ove činjenice uzmu u obzir niko u Srbiji nema prava da se ljuti na Ruse, što je juče potvrdio i sam premijer Srbije, već na one koji su pregovarali u naše ime, ali i na sve dosadašnje i aktuelne članove Upravnog odbora pa i predsednike Skupštine akcionara sa srpske strane, koji se baš nisu pretrgli da zaštite interese Srbije u NIS-u.
Povodom formiranja radne grupe pri MUP-u koja se bavi ispitivanjem privatizacije NIS-a, juče se na telefonskoj konferenciji oglasio i Vadim Jakovljev, prvi zamenik generalnog direktora „Gaspromnjefta”, ističući da su prema NIS-u ispunjene sve obaveze i da su uložena sva potrebna sredstva u razvoj kompanije – sproveo modernizaciju, uložio potrebna sredstva u razvoj NIS-a, proširio maloprodajnu mrežu benzinskih stanica i povećao resurse.
Jakovljev je za „Interfaks” rekao da je „Gaspromnjeft” iznenađen započetom istragom u vezi sa prodajom kompanije NIS i naglasio da je NIS u međuvremenu postao najuspešnije preduzeće i najveći poreski obveznik, da je izašao na Beogradsku berzu, redovno isplaćuje dividende.
– Pratićemo pomenutu istragu i proceniti kako ona utiče na uslove za rad u zemlji. Za nas je važna investiciona klima u Srbiji – zaključio je Jakovljev.
    </div>
    <div id="vesti">
Utvrđeno: „kantrimen” proizveden krajem 2012.
„Mini kantrimen” koji je pregazio Luku Jovanovića pre 20 dana na Brankovom mostu u Beogradu proizveden je krajem 2012. godine, saznaje „Politika”. Serijski broj sa dela desnog retrovizora, koji je kobne noći nađen na mestu nesreće, pokazuje da je ovo vozilo proizvedeno najverovatnije u novembru 2012. godine.
Ovaj podatak odvešće policiju do auto-dilera kojima je isporučen „mini kantrimen” proizveden u ovom periodu. Prodavci ovog vozila imaju podatke o njegovim kupcima i vlasnicima. Na ovaj način policija bi mogla da otkrije i vlasnika „mini kantrimena”, koji je usmrtio Luku.     
Inače, policija još danas ima šansu da pregleda sve video-snimke saobraćajnih kamera u gradu u potrazi za „mini kantrimenom”, koji je 25. jula ove godine u 4.20 časova na Brankovom mostu u Beogradu pregazio Luku Jovanovića (21). Jer, takva je praksa, snimci sa svih policijskih kamera posle 20 dana automatski se brišu iz računara zbog preopterećenosti sistema.
U MUP-u navode da je policija u potrazi za vlasnikom „mini kantrimena” pregledala snimke sa svih kamera u gradu. Policijska kamera postavljena na početku Brankovog mosta, koja je to veče zabeležila nesreću, kažu, ima lošu rezoluciju. Kamera koja na Brankovom mostu u smeru ka Novom Beogradu prati prekršaje u žutoj traci, navode, uključuje se i snima samo onog trenutka kada vozač načini prekršaj u toj traci.
Ostale kamere na ovom potezu nisu policijske i one su protočne. One, kako nam objašnjavaju, ne snimaju saobraćaj. Dakle, ne postoje zabeleženi snimci na ovim kamerama, napominju u policiji.  
Tragajući za vozačem i vlasnikom „mini kantrimena”, srpska policija trenutno najviše nade polaže na saradnju sa kolegama iz Italije, Švajcarske i Nemačke.
Nebojša Stefanović, ministar unutrašnjih poslova, naveo je da je svih 86 „mini kantrimena” sa srpskim tablicama provereno i da među njima nema krivca.
Prethodno je načelnik beogradske Uprave kriminalističke policije Nebojša Marković izjavio za „Politiku“ da u glavnom gradu ima više od sto ovih registrovanih automobila.
Ministrov podatak o dimenzijama registarskih tablica na „mini kantrimenu” ukazuje na to da je reč o vozilu sa stranim tablicama, najverovatnije Švajcarske ili Italije.
Nedoumica ostaje i oko toga kako niko od očevidaca, a na snimku se vidi da ih je bilo, nije uočio ništa što bi pomoglo u istrazi.
Roditelji nastradalog mladića kažu da se na imejl i broj telefona, koji su objavili, javljaju osobe sa raznim informacijama. Kažu, sve što vide i čuju prosleđuju policiji sa kojom su svakodnevno u kontaktu. 
Nesreća se dogodila kada je Luka Jovanović sa još trojicom drugara, u povratku iz grada, pokušao da sa kolovoza na Brankovom mostu pomeri „ladu”, kojoj je, dok su se vozili, otpao točak. Dok su gurali automobil u smeru od Zelenog venca ka Novom Beogradu, naišao je „mini kantrimen” i udario u njih.
----------------------------------------------------------------------
Koje kamere su snimile begunca
Prema podacima od pre tri godine, Beograd je bio pokriven sa ukupno 90 kamera. Od toga 62 kamere i desetak radnih stanica „Simens” je dao na korišćenje MUP-u pred početak Univerzijade 2009. godine. Ostalih 28 prati Gradski sekretarijat za saobraćaj.
Radna stanica je sistem koji čine kompjuter i tri kamere i posredstvom njih se komanduje kamerama u gradu, okreću se, zumiraju...
Iz gradskog Sekretarijata za saobraćaj su nam odgovorili da za kamere na Brankovom mostu nisu nadležni oni već policija.

U udesu autobusa poginula turska državljanka, 36 putnika povređeno
BEOGRAD –Jedna turska državljanaka je poginula, a 36 osoba je povređeno kada je autobus jutros lseteo sa puta u blizini Subotice.
Povređeni putnici zbirnuti u opštoj bolnici u Subotici, rečeno je Beti u policiji.
Do nesreće je došlo kada je autobus turskih registarskih oznaka, iz za sada neutrvrđenih razloga, sleteo jutros oko pola šest sa auto-puta između Subotice i Novog Sada, kod Bačke Topole.
---------------------------------------------
Putnici iz prevrnutog autobusa misle da je vozač zaspao
SUBOTICA –Najverovatniji uzrok prevrtanja turskog autobusa na autoputu kod Bačke Topole je taj da je vozač zaspao, smatraju povređeni putnici, državljani Turske, koji su smešteni u Opštoj bolnici u Subotici.
Oko tridesetak mladih, ugavnom sa lakim povredama, nakon ukazane pomoći u toku prepodneva bilo je smešteno u holu Hitnog prijema u Opštoj bolnici.
Većina njih je vidno potresena, nisu želeli da im se snimaju lica kamerama, pošto još nisu stupili u kontakt s porodicama.
Oni koji su želeli pred kamere kažu da su krenuli turistički u zapadnu Evropu na odmor - Budimpešta, Prag, Beč i dalje ka Francuskoj i Italiji. Danas im je bio drugi dan putovanja. U momentu nesreće su spavali, a probudio ih je udar i vrištanje putnika.
„Mi smo spavali. Probudila nas je nesreća. Došla je Hitna pomoć i dovezla nas ovde. Spavali smo i mislimo da je i vozač zaspao, jer je put veoma dobar”, rekla je jedna od putnica.
I ona i njeni prijatelji potreseni su zbog gubitka prijateljice, žene stare oko 50 godina, koja je izgubila život u nesreći.
Kako je izjavio Goran Babičković, načelnik urgentnog odeljenja Opšte bolnice u Subotici, 37 pacijenata dovezeno je kolima Hitne pomoći oko sedam časova ujutro, gde su zbrinuti i pregledani.
Životno ugroženih nema, a dva pacijenta su zadržana na bolničkom lečenju.
„Jedan je zbog komocije mozga zadržan na odeljenju neuro-hirurgije. Drugi pacijent je zadržan na odeljenju reanimacije zbog povrede grudnog koša. Taj pacijent, prema mojim informacijama, biće transportovan u Institut u Sremskoj Kamenici”, rekao je Babičković.
On je dodao da je još troje pacijenata zadržano na opservaciji u subotičkoj bolnici, uglavnom zbog povreda glave, dok je većina ostalih puštena sa urgentnog odeljenja.
Što se tiče turskog vozača, Babičković je rekao da je on pregledan, da ne zna rezultate pregleda i da je sada u nadležnosti istražnih organa.
Prema njegovim rečima, povređene je kontaktirao i konzul Turske kome su i nadležni u bolnici i sami putnici pružili informacije.
U teškoj saobraćajnoj nesreći koja se dogodila jutros oko šest sati na autoputu između Bačke Topole i Subotice jedna osoba je poginula, a tridesetak je povređeno.
Do saobraćjne nesreće je došlo pošto je vozač autobusa turske registracije, iz za sada neutvrđenih razloga, „izgubio kontrolu nad vozilom i sleteo sa puta”, saopštila je subotička policija.
Saobraćajna nesreće se dogodila u 05.40 časova, na autoputu između Subotice i Novog Sada, kod Bačke Topole, navela je policija koja je potvrdila da je jedna turska državljanka podlegla povredama na licu mesta.
----------------------------------------------------
Vozač prevrnutog autobusa na posmatranju u bolnici
SUBOTICA – Vozač autobusa turskog autobusa, koji se prevrnuo jutros na auto-putu kod Bačke Topole, zbog zadobijenih povreda smešten je u Opštu bolnicu u Subotici, izjavio je javni tužilac u Osnovnom javnom tužilastvu u Subotici Branislav Rankov.
On je za subotičku Ju eko televiziju izjavio da će policija vozača spovesti u tužilaštvo kada bude zdravstveno spreman da daje izjave, a da li će biti u pritvoru ili bolnici sve zavisi od njegovog zdravstvenog stanja, pošto ima problema sa srcem i nalazi se na posmatranju.
Rankov je dodao da će putnici biti dovedeni u tužilaštvo da daju izjave.
„Tokom dana će svih 37 putnika biti dovedeno u tužilaštvo da daju izjave, a kako saznajem Turska vlada je organizovala avionski prevoz za njihov povratak u Tursku” - istakao je Rankov za Ju eko.
U teškoj saobraćajnoj nesreći koja se dogodila jutros oko šest sati na autoputu između Bačke Topole i Subotice jedna osoba je poginula, a tridesetak je povređeno.
Do saobraćajne nesreće je došlo pošto je vozač autobusa turske registracije, iz za sada neutvrđenih razloga, „izgubio kontrolu nad vozilom i sleteo sa puta”, saopštila je subotička policija.
Saobraćajna nesreće se dogodila u 05.40 časova, na autoputu između Subotice i Novog Sada, kod Bačke Topole, navela je policija koja je potvrdila da je jedna turska državljanka podlegla povredama na licu mesta.
-----------------------------------------------------
Povređeni turski državljani napustili bolnicu u Subotici
SUBOTICA –Trideset troje lakše povređenih državljana Turske, čiji se autobus prevrnuo jutros na auto-putu kod Subotice, napustili su Opštu bolnicu u Subotici i upućeni su na saslušanje kod javnog tužioca.
Nakon saslušanja, autobusom „Suboticatransa” najverovatnije će biti prebačeni u Beograd, odakle će se, u organizaciji ambasade Turske, vratiti u domovinu.
Od sedam sati ujutru, kada su doveženi u Opštu bolnicu u Subotici gde im je ukazana pomoć, pa sve do 16 časova, oni su boravili u krugu bolnice, gde ih je u toku popodneva obišla i konzulka Turske u Srbiji Barčin Kurudžu Orudž.
Za to vreme, Gradska organizacija Crvenog krsta u Subotici pripremila je hranu i vodu za putnike, sama bolnica im je obezbedila ručak, dok je Crveni krst Srbije u kontaktu sa Crvenim polumesecom i razmenjuju informacije o povređenima.
Na lečenju u Opštoj bolnici ostaju vozač autobusa N.A., koji se nalazi u koronarnoj jedinici i od čijeg zdravstvenog stanja zavisi kada će biti izveden pred javnog tužioca, pošto od ranije ima srčanih problema.
Osim njega, u bolnici je zadržana još jedna osoba, G.G, koja je na odeljenju neorulogije na opservaciji zbog zadobijenog potresa mozga.
Osim njih, još dva putnika iz ovog autobusa ostaju na lečenju u Srbiji. J.N. je prebačen na institut na Banjici zbog preloma karlične kosti, a E.T. je prebačen na institut u Sremskoj Kamenici zbog povreda grudnog koša.
    </div>
    <div id="kolumna">
Miroslav
U našoj javnosti česte su tvrdnje da savremena Srbija nema dovoljno dobrih i učenih ljudi. Odzvanjaju reči hora ogorčenih nezadovoljnika uverenih da su najbolji ostali u prošlosti ili pobegli u inostranstvo. U jednoj zemlji u kojoj se ne pita za zasluge, već za usluge. Gde je poštenje postalo obezvređena opšta priča i, zamislite, lična diskvalifikacija... U demokratiji u kojoj su državnici nestali da bi političari postali, a bogatstva nadoknadila nedostatak plemenitosti; gde naučni stepen smatraju titulom, a titulu upotrebljavaju kao nakit... Teško je govoriti o ličnom radu i vrlini.
Kod nas je politika postala marketing, biznis se sveo na špekulaciju, ekonomija se pretvorila u iluzionizam, prosveta je postala socijala, kultura se preselila u klanove ili tržišnim putem premetnula u šund. Čak i su pesme kod Srba postale projekti. Ako prvog političara nije moguće pitati za diplomu, najvažnijeg za kuma, bogataša za prvi milion... Zašto bi onda nekoga čestitog, radnog i uspešnog– a nepodobnog svetu politikantstva, proračunate podrške ili frustrirane kritike – uopšte predstavljali javnosti?
Reformator drevne Atine, mudri Solon, tvrdio je da najsrećniji čovek na svetu nije bio prebogati car Krez, već jedan običan čovek koji je doživeo ličnu sreću. Ne znam da li je moj prijatelj Miroslav Svirčević bio srećan. Sreća je lični doživljaj. Poznavao sam inteligentne, lepe, voljene, bogate ljude koje je neka čudna unutrašnja sila vodila u samouništenje... Slušao sam o čoveku koji je pre četrdesetak godina dugo živeo zarobljen ispod ogromnog aparata „veštačkih pluća” i pisao pesme, slaveći svaki tren svog života o kojem nemam pravo da iskažem sopstveno mišljenje kakav mi se čini da je bio... Miroslav je bio čestit čovek. Ovaj pravnik i istoričar posvetio je život nauci – istoriji prava, ustavnosti Balkana i srpskog naroda. Svirčevićeva monografija o istoriji lokalne samouprave u novovekovnoj Srbiji na mene je ostavila dubok utisak kao jedna od najtemeljnijih i najučenijih knjiga koje sam pročitao. Posvećen istoriji Balkana, napisao je i obimnu knjigu u kojoj poredi razvoj lokalne samouprave u Srbiji i Bugarskoj tokom 19. i prvih decenija 20. veka. Zapažena je bila i Miroslavljeva briljantna knjiga o odnosu domova britanskog parlamenta u vremenu velikih reformi između 1832. i 1911. godine. U širokom spektru zanimanja Svirčević je proučavao teme iz istorije ustavnosti jugoslovenske monarhije, ali i razvoj savremenog libertarijanstva i liberalizma.
Miroslav Svirčević bio je neumoran u jednoj od najvažnijih dužnosti intelektualca – on je neprekidno i posvećeno učestvovao u javnom životu. Svoja velika znanja neprekidno je predstavljao javnosti, nenametljivo nastojeći da pruži doprinos razvoju demokratije, širenju novih znanja i javnoj debati koja se u društvima kakvo je naše, nažalost, vodi na marginama politike. Miroslav je godinama neumorno pisao, ne prezirući nijednu priliku i ne potcenjujući nijednu temu o kojoj je znao nešto, po pravilu, sažeto, tačno i učeno da kaže ili napiše. Poslednjih godina u našim medijima, pre svega novinama, informativnim portalima, ali i na društvenim mrežama, predstavio se i afirmisao ne samo kao uzorni naučnik, već i kao uticajni i cenjeni intelektualac. Miroslav je bio i iskreni rodoljub. U izvornom smislu te sintagme, bio je posvećeni „nacionalni radnik” – onaj koji bez lične koristi, nadahnut odanošću prema svom narodu, želi da velike ideale u koje veruje podeli sa svojim sunarodnicima. Podoban idealnoj slici starih Banaćana, sin stare i junačke srpske zemlje, Miroslav je postojano i hrabro zastupao uverenja za koja je verovao da su istinita i pravedna. Zalagao se za narodna prava, čak i kada se taj rad činio uzaludnim i bio opasan.
Život Miroslava Svirčevića imao je još jednu dimenziju koja njegov predani rad i dostignuća predstavlja u donekle drugačijem svetlu. Kao dečak, Miroslav je oboleo od teške bolesti. Tokom dugih godina, mučnim lečenjem, uspeo je da prezdravi, ali su ostale teške posledice po njegovo zdravlje koje je bilo nemoguće prevazići... Lišen mnogih životnih prilika, nadanja i radosti, Svirčević je kroz život prolazio stoički, hrabro, strpljivo i uporno. Pre godinu dana izgubio je vid na jednom oku. Ipak, nastavio je da radi vredno i neumorno. Radio je i u nedelju, 10. avgusta, kad se suočio sa smrću.
Radovan Samardžić je govorio da su početkom 20. veka „malom Srbijom hodali veliki ljudi” i da je to bio razlog njenog trijumfa. Život, rad i hrabrost Miroslava Svirčevića daju nadu da velikani postoje i u dobu u kojem su zacarili zlo i prosečnost. Dužnost nas, njegovih prijatelja i kolega, jeste da negujemo spomen na njega.
Napredni klub
    </div>
    <div id="magazin">
Izbavite me odavde
Goraždevac – Već jedanaest godina u Goraždevcu 13. avgust se pretvori u dan tišine koju sa seoskih grobalja jedino remeti kukanje majki ubijenih dečaka. Sav ovaj geto od hiljadu stanovnika pretvori se u ćutanje nad sudbinom dečaka Panta Dakića i Ivana Jovovića, preokrene se u muk nad sopstvenim životom i godinama koje su prošle, a da nisu donele skoro nikakav napredak. Kakav se napredak očekivao?Šta je bio uslov da se sve ne pretvori u ovakav očaj i poniženje?
Odgovor je sadržan samo u jednoj jedinoj, do besmisla ponavljanoj i otrcanoj reči: pravda!
U samoći i tišini seoskog groblja, pored najstarije sprske crkve brvnare, iz hlada ogromnih hrastova, lice dečaka Ivana Jovovića ponavlja tu istu reč. Njegova majka Senka odlučila je pre nekoliko godina da zaćuti, nema dovoljno snage za reči, jer tim rečima izdaje svoj bol, svoju najdublju i neutešnu intimu. Za nju je priča o pravdi završena.
S druge strane, lice međunarodne pravde nema emocija, utopilo se u administraciju koja je uradila sve da, čak i na ovakvim zločinima, opravda svoj projekat pravednog i uspešnog novog Kosova. Ubistvo i ranjavanje dece dok su se kupala na reci Bistrici postalo je stvar birokratije. Ondašnji šef Unmika Hari Holkeri samo što je stigao na KiM, pokazao je izvesno saosećanje: „Prevrnućemo svaki kamen da pronađemo zločince”, rečeno je tada, a onda se sve utopilo u istrage, dokaze,procedure i ćutanje.
„Stanovište pripadnika Euleksa koji se bave ovim pitanjem jeste da im je potrebno više dokaza”, poručio je britanski amabasdor u Prištini Jan Klif.
Dragana Solomon-Nikolić ponavlja istu Euleksovu mantru kojom se apeluje na savest i građane da nove informacije, ako ih imaju, „stave na raspolaganje” tužiocu kancelarije specijalnog tužilaštva Kosova.
Lice pravde koje ima Beograd u ovom slučaju zasniva se na informacijama koje su dostavljene Unmiku, a ovaj predao Euleksu, i na pritisku koji se vrši da se nešto učini. Milisav Dakić, otac ubijenog Panta, kaže da on zna imena dvojice Albanaca koji su saslušavani, kao i da se oni sada ne nalaze na Kosovu. Tvdi da je jednog, za kog on sumnja da je ubica, sreo i da je vozio automobil sa nemačkim registarskim tablicama, kao i da je prolazio kroz Goraždevac.
Zbog nepravde Milisav želi da ode: „Ja bih zamolio nekog da me izbavi odavde, jer meni ovde više života nema.Ako se opet sretnem sa čovekom za koga sumnjam da je ubica, automatski će bezbednost moje porodice biti ugrožena”, kaže Milisav.
Pravda koju je Beograd morao da zadovolji u proteklih jedanaest godina odnosi se na porodice žrtava, kao i na ranjenu decu Draganu Srbljak, Đorđa Ugrenovića, Bogdana Bukumirića i Marka Bogićevića. Nažalost, ni ta pravda nije ispunjena. „Politika” je prošle godine pisala da ranjena devojčica Dragana Srbljak odlazi, jer za nju nema posla u Goraždevcu, a završila je srednju farmaceutsku školu i uskoro bi trebalo da završi psihologiju. Odgovornost u srpskoj administracji prebacuju godinama sa jednog nivoa na drugi, dok devojčica sa teškim posledicama traži sebi novo mesto za život.
„Naše je da sve koji su preživeli taj gnusni zločin zbrinemo na najbolji mogući način i maksimalno ćemo se potruditi da pomogmemo”, poručio je juče Dušan Kozarev odgovarajući na pitanje „Politike” zbog čega se ne pomogne ovim ljudima.
Gde je u svim ovim silama i intersima koji stoje iznad goraždevačkog geta pojedinac, gde je njegov život i budićnost i koliko on sam može da se izbavi iz nesreće u koju su ga drugi smestili? Petnaest godina čekaju se ti odgovori, dok geto atmosfera ponavlja svoju monotonu priču u kojoj nema pravde, nema slobode ni koliko da se ode do reke, na kupanje.
------------------------------------------------------------------------------
Parastos u Crkvi Uspenja Presvete Bogorodice
Parastos ubijenim dečacima u Crkvi Uspenja Presvete Bogorodice služili su goraždevački i pećki sveštenici, monasi Visokih Dečana i monahinje Pećke Patrijaršije. Od političkih predstavnika bili su prisutni zamenici direktora Kancelarije za KiM Dušan Kozarev i Željko Jović, načelnica Pećkog okruga Vinka Radosavljević, predsednik Opštine Peć Miloš Dimitijević, predsednik opštine Gračanica Branimir Stojanović i predstavnici kosovskog Ministarstva za povratak.

Ljubav prema slobodi malih jača je od nasilja velikih
Svedočanstva o Cerskoj bitki, kao i o zbivanjima u okolini bojišta dali su i stranci – novinari, članovi humanitarnih misija, istraživači, ali i vojnici koji su se borili u redovima austrougarske vojske. Svi oni su opisivali veličinu i značaj srpske pobede u Cerskoj bitki, ali i pustoš koju je rat ostavio, a naročito zločine koje su austrougarski vojnici počinili u Srbiji. Dajemo tek neka od tih važnih svedočanstava:
EGON ERVIN KIŠ, austrougarski vojnik i pisac: Slabost sile je što veruje u silu
Armija je potučena i nalazi se u bezobzirnom, divljem i paničnom bekstvu. Jedna potučena vojska – ne, razbijena rulja jurila je u bezumnom strahu prema granici. Vozari su šibali svoje konje, artiljerci su boli svoje mamuzama, oficiri i vojnici gurali su se i probijali čitave kolone komore ili gazili u rovovima pored puta u grupama u kojima su bili zastupljeni svi rodovi vojske.
Sjajni su momci ovi Srbi, oni umeju da brane svoju zemlju. Tek u Srbiji 1914. shvatio sam da je ljubav prema slobodi malih naroda jača sila od nasilja velikih i moćnih. Tek ovde sam shvatio da neumitna sila-volja savlađuje sve, a da je slabost sile u tome što veruje u silu.
HENRI BARBI, francuski novinar: Prvi i odlučujući poraz Austrougarske
Istorija Austrougarske je isprepletana impozantnim porazima, a vladavina Franca Jozefa bila je impozantna u velikim katastrofama. Ali, do danas stari monah je mogao da govori da su ga pobedile samo velike sile – Francuska 1850. i Pruska 1866. godine. Danas je to Srbija sa desetinom teritorije Austrougarske i sa desetinom njenog stanovništva nanela prvi i odjekujući poraz.
ALFRED KRAUS, austrijski general: Srbi kao valjani neprijatelji
Ovom prilikom treba napomenuti da smo upoznali Srbe kao valjane neprijatelje. Ja sam ih smatrao i smatram ih i sada kao vojnički najjače od svih naših neprijatelja. Zadovoljni sa malim, dovitljivi, lukavi, osobito pokretljivi, vešti u korišćenju zemljišta, vrlo dobro vođeni, za borbu mržnjom i oduševljenjem zagrejani, oni su našim trupama zadavali mnogo više teškoća nego Rusi, Rumuni i Italijani.
KATARINA KLARA ŠTURCENEGER, predstavnica švajcarskog Crvenog krsta: Srca ranjenika su puna ponosa
Stižu ranjenici. Donose ih u nosilima i spuštaju pored nas. Niko ne jeca – sve oči se sijaju, čak i one koje se skoro sklapaju od umora, jer sva srca su puna ponosa i zahvalnosti... Čakšire su krvave i rasečene, ali šta mari. Košulje su raskopčane i koporani skinuti, ali ko bi zbog toga zamerio? Stotine ruku spremnih da pomognu pružaju se da okrepe one što dolaze, da im pruže osvežavajuće piće.
    </div>
    <div id="zdravlje">
Rizik od ebole u Srbiji minimalan
Ebola uzima danak u zemljama zapadne Afrike – više od 1.000 ljudi u Nigeriji, Gvineji, Sijera Leoneu i Liberiji je umrlo, a zabeležena je i prva žrtva na Starom kontinentu – španski misionar koji je iz Liberije prebačen pod rigoroznim bezbednosnim merama u Španiju. Svetska zdravstvena organizacija upozorava na širenje ovog virusa.
U Srbiji se trenutno epidemiološki nadzire 14 osoba koje su doputovale iz afričkih zemalja, navode u Institutu za javno zdravlje Srbije „Dr Milan Jovanović Batut”.
– Zdravstveni nadzor je mera koja se primenjuje za sve putnike koji dolaze iz zemalja u kojima ima kolere, kuge žute groznice, virusnih hemoragijskih groznica (gde spada i ebola) i malarije, radi praćenja njihovog zdravstvenog stanja. Virus ebole ne prenosi se u periodu inkubacije (period od momenta zaražavanja do pojave simptoma bolesti), već tek posle pojave simptoma – objašnjava za „Politiku” epidemiolog dr Bojana Grgić iz Instituta „Batut”.
Osoba koja je pod zdravstvenim nadzorom u periodu od 21 dan, koliko traje inkubacija za ebolu, ukoliko razvije bilo kakve simptome, treba odmah da kontaktira epidemiologa. Time se sprečava njen odlazak u dom zdravlja ili njen izlazak iz kuće dok se ne proceni situacija i ne preduzmu dalji koraci u skladu sa tom procenom, navodi dr Grgić.
– Ebola se prenosi direktnim kontaktom sa krvlju ili drugim telesnim tečnostima zaraženih osoba, a ne kapljičnim putem, poput virusa gripa. Zato je rizik po putnike u međunarodnom saobraćaju (turisti, posetioci, osobe koje borave u zemljama zahvaćenim epidemijom ebole) nizak, kako procenjuje i Evropski centar za prevenciju i kontrolu bolesti – navodi dr Grgić.
Mere opreza odgovaraju trenutnoj epidemiološkoj situaciji, kaže za „Politiku” epidemiolog profesor dr Zoran Radovanović.
– Realni rizik da ljudi koji dolaze iz epidemijskog područja obole meri se promilima, a ukoliko bi se to zaista desilo, bili bi odmah izolovani u specijalizovanoj ustanovi. Istovremeno, svi koji su s njima bili u kontaktu proveli bi narede tri sedmice u karantinu, što znači da u trenutku eventualne pojave bolesti ne bi mogli da je dalje prenose – objašnjava Radovanović.
On ističe da je verovatnoća da se ebola unese u Srbiju izuzetno mala, ali nije isključena.
– Bili bismo zabrinutiji da se takva bolest javila na Bliskom ili Srednjem istoku, odakle nam dolaze ilegalni imigranti. Ali, i u tom slučaju opasnost bi bila minimalna. Valja se usredsrediti na avionski saobraćaj. Putnike iz Afrike na beogradskom aerodromu sačekuju sanitarni inspektori, ali je teoretski moguće da promakne građanin koji je bio u Africi, a zatim se zadržao dan-dva negde u Evropi – ističe Radovanović.
Epidemiološki je podjednako značajno što je izvor zaraze samo bolesnik i to kada ispolji kliničku sliku koja je po pravilu od samog početka ozbiljna. U Africi se takvi bolesnici skrivaju od zdravstvenih vlasti i to je važna razlika između nas i tog dela sveta. Imajući sve to u vidu, naša epidemiološka i infektološka služba u potpunosti je spremna da se nosi s rizicima – kaže dr Radovanović.
 -------------------------------------------------------------------
Eksperimentalni lek i etičke dileme
Eksperimentalni lek protiv ebole trebalo bi uskoro da počne da se daje obolelima u Liberiji. „Reč je o preparatu koji je do sada primenjen samo na majmunima i postavilo se etičko pitanje da li sme da se daje bolesnicima bez uobičajene provere. Zaključeno je da je, u postojećim okolnostima, to potpuno opravdano. Otkriće leka bi smanjilo smrtnost, ali okolnost da postoje rezervoari bolesti u prirodi, među životinjama, čini da ebola još dugo bude pretnja”, ističe Zoran Radovanović.
 -------------------------------------------------------------------
Ključno otkrivanje nultog pacijenta
Stručnjaci veruju da je nulti pacijent, od koga je počela epidemija ebole u zapadnoj Africi, dvogodišnje dete iz Gvineje koje se razbolelo 2. decembra 2013. i umrlo posle četiri dana. Pretpostavlja se da se dečak razboleo posle kontakta sa zaraženim životinjama. Zatim su umrli njegova majka, sestra i baka, a bolest se proširila van sela nakon sahrane na kojoj su okupljeni imali kontakt sa telima. „Nulti pacijent je termin koji je ušao u širu upotrebu kada su Amerikanci, tragajući kako im je uneta sida, tako nazvali stjuarda „Er Kanade”, izvesnog Gaetana D., koji je seksualno opštio sa oko 2.500 muškaraca. On, međutim, nije bio takozvani indeksni slučaj od koga je tamo sve počelo. Mi smo se 1972. godine opekli kada nam je promakao povratnik s hadžiluka Ibrahim H., prvi naš građanin oboleo od velikih boginja. Postali smo svesni epidemije tek kada su počeli da umiru ljudi koje je on zarazio i koji su u međuvremenu zarazu rasejali na ogromnom području. Srećom, ta epidemija i sadašnja opasnost od ebole su neuporedive. U suzbijanju bolesti je ključno otkriti prvi slučaj (nultog ili indeksnog pacijenta) i preduzeti mere. To se sada i radi”, kaže dr Radovanović.
 -------------------------------------------------------------------
Spremni kapaciteti za eventualne obolele
Ukoliko bi se u Srbiji pojavila ebola, bolesnici bi bili smešteni u infektivnim klinikama u Novom Sadu, Beogradu ili Nišu, objašnjava za „Politiku” profesor dr Mijomir Pelemiš, direktor Klinike za infektivne i tropske bolesti Kliničkog centra Srbije. „Zdravstveni sistem Srbije se intenzivno priprema već duži period za bilo koju karantinsku bolest, a ne samo ebolu. Mi imamo spremne raspoložive kapacitete za prihvat pacijenata koji se eventualno razbole od ebole, ali i bilo kojeg drugog karantinskog oboljenja”, kaže dr Pelemiš. U slučaju da se kod nas registruju oboleli od ebole, predviđeno je da u klinikama koje su određene za lečenje ovih bolesnika svaki pacijent bude smešten u posebnoj sobi sa svim uslovima za normalan život obolelog uz zdravstvenu negu i neophodnu terapiju, navodi naš sagovornik.
    </div>
    <div id="ekonomija">
Antić: Nema razloga za brigu tokom zime
LAZAREVAC –Država Srbija priprema sistemski odgovor za svaki mogući scenario koji može da se desi tokom zime u snabdevanju energentima i građani nemaju razloga za brigu, izjavio je danas ministar energetike i rudarstva Aleksandar Antić.
Na stolu premijera, ministra energetike i direktora EPS-a postoje scenariji i različite opcije kako bi građani imali dovoljno energenata tokom predstojeće zime, rekao je Antić novinarima prilikom obilaska rudarskog bazena Kolubara i ponovio da nema razloga ni za „trunku brige”.
„Restrikcije struje nisu opcija”, rekao je Antić.
Vlada i Ministarstvo energetike izuzetno odgovorno pristupaju ovom osetljivom i izazovnom pitanju, rekao je Antić i dodao da se radi i na tome da, ako zatreba, pribavimo dodatne količine gasa iz Evrope.
Odgvarajući na pitanja novinara da li se može očekivati prekid tranzita gasa preko Ukrajine tokom zime, Antić je rekao da smatra da nije u interesu naroda Ukrajine da se cevovod zatvori jer je to veliki izvor prihoda za tu zemlju, ali da Srbija razmatra i taj scenario i da ima određene odgovore kako da obezbedi stabilnost i sigurnost snabedevanja potrošača energentima.
Antić je naveo da Srbija trenutno ima 1,2 miliona tona uglja na deponijama u termoelektrani u Obrenovcu i oko 200.000 tona u Kolubari, što je više od plana za ovaj period godine.
Antić je podsetio i da je Banatski Dvor popunjen sa oko 450 miliona kubika gasa i najavio da će do kraja avgusta to skladište biti popunjeno sa 460 ili 470 miliona kubika, što je istorijski maksimum jer Banatski Dvor nikada do sada nije bio tako pun.
V. D. direkota EPS-a Aleksandar Obradović potvrdio je takođe da EPS priprema različite scenarije za zimu koji uključuju i mogućnost gasne krize i dodao da se te opcije razmatraju sa partnerim iz EU i nadležnim kancelarijama iz Brisela.
    </div>
    <div id="politika">
Opozicija za oštriji kurs prema Moskvi
Predstavnici parlamentarnih opozicionih stranaka uglavnom su saglasni u oceni da se Srbija opredelivši se za put u Evropsku uniju automatski i svrstala uz Brisel kada je u pitanju ukrajinska kriza te da nema mnogo prostora za balansiranje. Funkcioner Demokratske stranke Vladimir Todorić smatra da je kasno da se predstavnici vlasti u Beogradu pozivaju na princip teritorijalnog integriteta kad ga na odgovarajući način nisu zaštitili ni na Kosovu.
„Ne mislim tu na potpisivanje Briselskog sporazuma već na to što nije primenjen. Nije formirana Zajednica srpskih opština, lideri Srba su u zatvoru ili će uskoro biti i zato je licemerno pozivati se na teritorijalni integritet”, kaže Todorić za „Politiku”.
On takođe ocenjuje da je pozivanje na ekonomske razloge neuvođenja sankcija Rusiji vrlo opasno jer se može desiti da neko iz Rusije pita koliko košta odustajanje Srbije od EU, a time bismo, kako ističe, više izgubili nego što bismo dobili.
„Postavlja se takođe i pitanje zašto bi EU i SAD dozvolile Vučiću da se ne pridruži sankcijama protiv Rusije i koliku bi cenu Srbija onda morala da plati na nekoj drugoj strani, odnosno koji bi ustupak morala da napravi po nekom nacionalno važnom pitanju. Od ’Južnog toka’ nema ništa sa sadašnjim sankcijama EU prema Rusiji i ukoliko Srbija pristupi sankcijama izgledi za ’Južni tok’ neće biti ništa manji ili veći”, kaže Todorić.
Na pitanje kako bi se njegova stranka postavila u ovoj situaciji da je u poziciji vlasti, Todorić odgovara da je pozicija Beograda slabija nego što je bila, posebno u regionu.
„Spoljna politika zemlje čijeg ministra diplomatije saslušava sopstvena policija nije baš najuvaženija. Situacija nije laka i pitanje je da li se mogu izbalansirati interesi. Ako vi spoljnu politiku bazirate samo na osnovu interesa onda ona može postati vrlo lako oportunistička, kalkulantska. Vama mora biti jasno zašto ste u određenoj grupi zemalja. Ako ste balanser nećete imati kontakte ni sa jednima ni sa drugima. Teško da bi se ova situacija mogla vrlo grubo kritikovati osim sa argumentom da malo cinično deluje pozivanje na teritorijalni integritet”, ističe Todorić.
Kada je reč o daljem razvoju situacije u vezi sa Ukrajinom, on ocenjuje da sankcije ne koštaju samo Rusiju nego i mnoge zemlje EU tako da svaka strana gleda da se što pre završi ova situacija. Naravno, kako kaže, moguća je i i eskalacija ukoliko predsednik Rusije bude sateran uza zid.
„Više niko i ne pominje mogućnost da se Krim vrati Ukrajini već samo šta će biti sa istočnom Ukrajinom. A, kako sada stvari stoje, tu je situacija na pragu još većeg oružanog sukoba”, smatra Todorić.
Da Srbija nema mnogo izbora pri opredeljivanju smatra i Zoran Živković, predsednik Nove stranke.
„Srbija mora da brani naš nacionalni interes kada je ukrajinska kriza u pitanju, a naš nacionalni interes je utvrđen i proklamovan i praktično skoro da je ustavna kategorija, a to je naše približavanje EU. U tom smeru treba kreirati i našu spoljnu politiku. Bratstvo, povrće, voće i ostali argumenti koji se sada potežu kao razlog da poštujemo očigledno oružano mešanje Rusije u unutrašnje stvari Ukrajine ne stoje kao argument”, kategoričan je Živković i dodaje da to ne znači da Srbija treba da bude najglasnija u sankcijama, ali mora da zauzme stav u odnosu na svoje osnovne magistralne političke ciljeve, odnosno EU.
Na pitanje da li to znači da bi on bez dileme uveo sankcije Rusiji kada bi bio u poziciji vlasti, Živković kaže da je to pitanje šta bi bilo kad bi bilo.
„Ne vidim da postoji neki veliki pritisak na Srbiju u ovom trenutku  da uvede sankcije, ali ja lično mislim da pored stava koji ima sadašnja vlast da mi poštujemo ukrajinsku nezavisnost i teritorijalni integritet mora da se ide i korak dalje. Za početak bi mogli da se zahlade diplomatski odnosi sa Rusijom, da se ambasador  pozove na konsultacije, da se pokaže da se ne slažete sa politikom jedne države”, objašnjava Živković koji veruje da Ukrajina definitivno ide ka podeli te da ona odgovara svima i Briselu i SAD i Rusiji.
U Novoj demokratskoj stranci samo kratko kažu da je to pitanje isuviše kompleksno.
„Ono zavisi od velikog broja faktora da bi bilo ko osim donosilaca odluka o sankcijama mogao da odgovorno iznosi procenu”, kaže Konstantin Samofalov, portparol partije.
    </div>
    <div id="vesti">
Fidel Kastro slavi 88. rođendan
Bez dvojice najboljih latinoameričkih prijatelja, ali obodren  snažnom podrškom koju Kuba dobija iz Rusije i Pekinga, Fidel Kastro proslavio je juče svoj osamdeset osmi rođendan. Figura kolumbijskog nobelovca Gabrijela Garsije Markesa, preminulog pre nekoliko meseci, juče je razotkrivena u kubanskom muzeju voštanih figura. Kastro je tužan i zbog smrti venecuelanskog lidera bolivarskog socijalizma Uga Čavesa iako je njegov naslednik Nikolas Maduro nastavio blisku saradnju sa Kubom, koja podrazumeva i dnevne isporuke nafte po subvencionisanim cenama u zamenu za desetine hiljada lekara koji pomažu da zdravstvo Venecuele postane dostupno u najzabačenijim delovima ove zemlje.
Fidel Kastro je preživeo obojicu svojih mlađih prijatelja i mnoge istorijske događaje za koje se verovalo da će ga sahraniti. Na pomolu je novi hladni rat, a vođa revolucije bio je u epicentru prvog, kada je kubanska raketna kriza sa nuklearnim raketama SSSR-a i SAD pretila da uništi čovečanstvo. Kada je pao Berlinski zid i Rusija prestala da šalje pomoć, verovalo se da ni Kuba ni njen vođa neće preživeti izolaciju. A evo pre mesec dana Fidel Kastro se sreo sa predsednicima Rusije i Kine, koji su na Kubu došli obećavajući preusmeravanje svojih investicija na Latinsku Ameriku.
Sankcije SAD uvedene su 1960. kako bi Kubanci brzo srušili Kastra, što je preporučivao tadašnji američki ambasador na karipskom ostrvu udaljenom svega stotinak kilometara od američke obale. One su još na snazi, a u međuvremenu je,zbog sve zategnutijih odnosa između Rusije i SAD, Moskva krenula u osvajanje latinoameričkog tržišta. Putin je na sankcije zapadnih zemalja odgovorio kontrasankcijama i zabranio uvoz hrane iz EU, SAD, Kanade i Norveške. Si Đinping na istom prostoru osigurava isporuku strateških energenata i namirnica, neophodnih za razvoj najmnogoljudnije zemlje na svetu. I jedan i drugi obavezno posećuju Kubu i uz razgovore sa sadašnjim predsednikom sreću se i sa Fidelom Kastrom.
I dan-danas je uloga ostarelog lidera presudna za dalji tok revolucije, tvrdi za madridski dnevni list „Mundo” Rikardo Alarkon, bivši predsednik Narodne skupštine, koga smatraju trećim najjačim čovekom na Kubi. Po njegovim rečima, Raul i Fidel se poštuju i vole. O svemu što od reformi Raul nameri da otpočne, on se prethodno se dogovori sa vrhovnim komandantom, kako i dalje nazivaju Fidela Kastra. Da Fidel nije dao zeleno svetlo za otvaranje Kube po kineskom modelu i za delimičnu smenu generacija u vrhovnim institucijama, ništa od toga ne bi bilo danas moguće. Isto tako, kada su krajem osamdesetih, sa početkom raspada SSSR-a, neki ministri od njega tražili da i na Kubi otpočnu glasnost i perestrojku, Fidel je to odbio i zemlja je nastavila po starom. Kao da Berlinski zid nije pao.
Posle ekonomske krize 1993, koja je gotovo uništila zemlju, Fidel Kastro je dozvolio otvaranje pod geslom „reforme bez kapitalizma”. Oslanjao se na model Vijetnama i Kine, gde je komunistička partija na vlasti, ali slobodno tržište funkcioniše.
Mnogobrojna kubanska emigracija na susednoj Floridi sa ogorčenjem obeležava 88. rođendan Fidela Kastra. Njih naročito iritira to što je dugovečni Kastro ponovo vrlo atraktivan i Putinu i Si Đinpingu, koji mu svojim srdačnim posetama podižu rejting. Uz to mediji kubanskih Amerikanaca konstatuju da svetske sile, kao i uvek, „igraju partiju šaha i pokreću svoje pione, prave rokade, a spremne su da žrtvuju i konja ako je neophodno” („Dijario de Kuba”).
Fidel Kastro, okaljeni borac u hladnom ratu, novo svetsko prestrojavanje odlično razume. Nedavno je u svojoj redovnoj kolumni napisao da su malezijski avion sigurno srušili Ukrajinci, a ne proruski pobunjenici, potpisao je peticiju protiv „genocida nad Palestincima” a za Vladimira Putina i Si Đinpinga rekao je da su među najjačim i najsposobnijim revolucionarima koje je ikad sreo.
U čast rođendana bivšeg kubanskog predsednika renovirana je njegova rodna kuća u gradiću Biran, na istoku Kube, osam stotina kilometara daleko od Havane. U istoj kući rođen je i pet godina mlađi Raul i još petoro braće i sestara. „Fidel je Fidel”, naslov je velike izložbe fotografija koja u Berlinu i Havani traje do polovine septembra. Prikazane su detaljno njegove aktivnosti poslednjih godina. I sa tim naslovom se slažu i oni koji ga obožavaju i oni koji bi da ga se reše po svaku cenu: Fidel je Fidel, neumoran i nezamenljiv.
Zorana Šuvaković

Putin: Rusija će činiti sve da se prekine bratoubilački rat
JALTA –Rusija će činiti sve da bi se okončao „krvavi haos” i „bratoubilački rat” u Ukrajini, izjavio je danas ruski predsednik Vladimir Putin, naglašavajući i da Rusija ne želi da se izoluje od spoljnog sveta, ali ni da se prema njoj ponašaju prezrivo ili mentorski.
Pritom je ocenio da bi poluostrvo Krim moglo za Rusiju da ima ujedinjujuću ulogu.
„Činićemo sve što od nas zavisi da bi taj konflikt bio što pre prekinut, kako bi u Ukrajini prestala da se lije krv”, rekao je Putin obraćajući se poslanicima Dume (donjeg doma parlamenta) i članovima vlade u krimskom letovalištu Jalti.
Nazivajući događaje u Ukrajini „krvavim haosom” i „bratoubilačkim konfliktom”, Putin je rekao da je situacija iz dana u dan sve dramatičnija i da je na jugoistoku Ukrajine izbila je „obimna humanitarna katastrofa”, preneo je Itar-Tas s.
Ruski predsednik je, pritom, istakao da Rusija ne namerava da se izoluje od spoljnjeg sveta.
„Treba mirno, dostojanstveno i efikasno da gradimo svoju zemlju, ne ograđujući se od spoljnjeg sveta, ne kidajući veze sa partnerima, ali i ne dajući da se sa nama prezrivo ili mentorski ponašaju”, rekao je Putin.
Prema njegovim rečima, uspešan razvoj Rusije treba da bude zasnovan na unutrašnjim resursima, uključujući dodatne stimulacije industrijskoj i poljoprivrednoj proizvodnji.
Putin je rekao da rusko društvo treba da se konsoliduje i mobilizuje ali „ne za ratove ili neke konflikte”, već „za uporan rad za Rusiju i u ime Rusije”.
Rusiju u oslanjanju na tradicionalne vrednosti, kako je kazao, podržavaju i stanovnici drugih, čak i zapadnih zemalja, gde se te vrednosti zbog aktuelne politike ruše.
Putin je rekao da „ruske sankcije” nisu samo kontramere na embargo, već način da se podrže domaći proizvođači i otvori tržište za nove partnere „koji žele da sarađuju s Rusijom i spremni su na takvu saradnju”.
Prema njegovim rečima, Moskva je uvela sankcije zemljama koje su prethodno Rusiji uvele „potpuno neosnovane i nelegalne sankcije”.
„Za nas su sada najvažnija unutrašnja pitanja, naši ciljevi i zadaci, koje pred nama postavlja narod i građani Rusije”, rekao je Putin i dodao da vlast treba da se usredsredi na rešavanje nacionalnih pitanja.
„Naša budućnost je samo u našim rukama”, kazao je on.
Putin je rekao da bi Krim, koji je pristupio Ruskoj Federaciji, mogao da igra ujedinjujuću ulogu za Rusiju, da bude „svoje vrste istorijski i duhovni izvor, još jedna linija pomirenja crvenih i belih”.
Ukazujući da je za to crnomorsko poluostrvo vezano sećanje i na pobede, ali i na tragediju bratoubilačkog građanskog rata početkom 20. veka.
Na Krimu se, rekao je Putin, mnogi problemi „nisu rešavali decenijama”, vlasti Ukrajine bile su prinuđene da rešavaju probleme na drugim teritorijama, a sa Krima su „uzimali mnogo a davali malo”.
„Sada u okviru prelaznog perioda, mi donosimo najneodložnije prioritetne mere, kako bismo popravili stanje”, rekao je ruski predsednik.
Putin je rekao da na Krimu treba da bude osigurana ravnopravnost tri jezika - ruskog, ukrajinskog i krimsko-tatarskog.
Prema njegovim rečima, pripremljen je program za dugoročan razvoj Krima a ukupan obim finansiranja do 2020. godine premašuje 700 milijardi rubalja (oko 14,6 milijardi evra).
Putin je zahvalio poslanicima i političkim snagama Rusije koji su „u sudbonosnim danima za Sevastopolj, Krima i celu Rusiju” pokazali jedinstvo i solidardnost, navela je ruska agencija.
-----------------------------------------------------------
Artiljerijska paljba na Donjeck
KIJEV – Artiljerijskom paljbom ukrajinske vojske danas je zasut Donjeck.
O granatiranju izveštava agencija Rojters na osnovu izjava svedoka sa lica mesta.
Agencija navodi da su ljudi koji rade u administrativnim institucijama, u trenutku granatiranja istrčali iz kancelarija jer je snažna paljba aktivirala sirene koje upozoravaju na evakuaciju.
Nakon nprvog udara, usledile su još najmanje dve eksplozije u blizini centra grada.
Sukobi na istoku Ukrajine traju od aprila ove godine i prema informaciji UN, od tada do 26. jula u Ukrajini je poginulo više od 1.100 civila, a više od 3.400 je ranjeno.

Rogozin: Sankcijama se ne nazire kraj
MOSKVA – Potpredsednik ruske vlade Dmitrij Rogozin ocenio je danas da ne postoje šanse da politički motivisane zapadne sankcije protiv Rusije budu ukinute u kratkom vremenskom roku.
Govoreći na vojnoj izložbi u Žukovskom kraj Moskve, Rogozin je istakao da su sankcije koje su usledile povodom ukrajinske krize dobrim delom pokušaj da se zaustavi tehnološki razvoj, pre svega industrijskih kompleksa visoke tehnologije, prenela je agencija Itar tas s.
„Nažalost, opseg sankcija se proširuje. Prvi paket, drugi paket, treći paket…Mi znamo da brojimo barem do 10. Koliko daleko će ići ove sankcije protiv ruske odbrane, industrije, finansija i investicija, možemo samo da nagađamo”, rekao je Rogozin.
On je naveo da je nova strategija privrednog razvoja na bazi sopstvenih resursa pitanje dana, kao i da bi tako trebalo raditi i da nema sankcija. Rogozin je naglasio da Rusija nipošto ne želi da podiže gvozdenu zavesu prema zapadnim partnerima niti da se kreće u smeru samoizolacije, već želi saradnju sa svetom.
On je pozdravio strane partnere koji su uprkos nepovoljnoj političkoj klimi bili prisutni na današnjoj izložbi i najavio da će mnoge velike kompanije nastaviti partnerstvo u proizvodnji naoružanja.
Rogozin je jedan od nekoliko desetina pojedinaca iz Rusije koji se našao na meti sankcija SAD i EU zbog pripadnosti uskom krugu saradnika ruskog predsednika Vladimira Putina.
Pre nego što je 2012. godine ušao u vladu sa zadatkom da modernizuje vojnu industriju, proveo je četiri godine na funkciji ruskog ambasadora u sedištu NATO u Briselu.

Amerika dovozi teško naoružanje u Norvešku
Specijalno za „Politiku”
Oslo – U pristanište Namdalsajd, u centralnom delu Norveške, 10. avgusta uplovio je američki vojni brod „PFC Divejn T. Vilijams” pun naoružanja i vojne opreme. Lokalni mediji javljaju da je na usidrenom brodu, dugom 205, a širokom 32 metra, dopremljena određena, ali nepoznata, količina najmodernijeg oružja kojim raspolaže mornarički korpus američke armije – tenkovi  tipa „abrams A1-M1”, transporteri, oklopne amfibije (AAV-7) i oklopna borbena vozila (LAV-25).
Narednih dana oružje će u specijalnim konvojima sa oko 600 kamiona biti prebačeno u američku vojnu bazu koja pokriva pet norveških planina. Lokalni mediji prenose da američki mornarički korpus u utrobama norveških brda, na oko 32.000 kvadratnih metara, odnosno veličine pet fudbalskih igrališta, raspolaže skladištima i skloništima za municiju, ratnom bolnicom, smeštajem za teško naoružanje, oklopna borbena vozila, avione, helikoptere.
Zvaničnici norveške armije saopštili su da je reč o „klasičnoj i rutinskoj operaciji zamene starog američkog oružja novim naoružanjem, opremom i municijom”. Do kraja meseca Amerikanci će u svoju bazu, skladišta i hangare u norveškim brdima dopremiti još ratnog materijala i municije koje će, pretpostavljaju ovdašnji analitičari, biti dovoljne da se „osveži” oprema za 13.000 vojnika.
To je najobimnija operacija obnavljanja i zamene vojnog arsenala američkih snaga na tlu Norveške još od početka osamdesetih godina kada je posebnim sporazumom u doba hladnog rata i opasnosti od širenja  Sovjetskog Saveza (januar 1981) potpisan „dvojni pakt” SAD i Norveške o formiranju američke baze na području norveškog okruga Trondelag. U početku su skloništa služila za odlaganje municije, logističkog i sanitetskog materijala, a planirano je dopremanje letelica i određene količine topova kalibra 155 milimetara. Ugovorom je bilo predviđeno da se vojna oprema koristi i za gašenje velikih požara, čak i u Rusiji, kao i za pomoć u humanitarnim katastrofama van granica Norveške. Sporazum je proširen 2006, čime su američki saveznici dobili „blanko kartu” i slobodu da znatno prošire vojni arsenal.
„Reč je o redovnoj zameni i dopuni modernijeg ratnog materijala i naoružanja i tu nema ništa dramatično, za Norvešku je vrlo važno da je njen veliki saveznik prisutan”, kaže pukovnik Ebe Deros, komandant norveške armije za oblast srednje Norveške, ističući da, iako su prvi put dopremljeni američki tenkovi, oružje se može koristiti i u humanitarnim operacijama, kako u Norveškoj, tako i u okruženju.
Masovni transport najsavremenije ratne opreme i neskriveno „zveckanje oružjem” nije ostavilo ravnodušnim lokalno stanovništvo, pa i neke ovdašnje medije i analitičare. Norveška „sedma sila” zatražila je od armije pojašnjenje da li rutinska zamena stare opreme novim, ali znatno većim arsenalom od postojećeg, ima bilo kakve veze sa zbivanjima u Ukrajini i novim napetostima između Zapada i Rusije.
Član odbora za odbranu i bezbednost norveškog parlamenta Per Sandberg kaže da na prvi pogled izgleda da Amerikanci dodatno naoružavaju svoju bazu, ali da se to „slučajno poklopilo sa ukrajinskom krizom jer je obnova i dopuna magacina i skladišta planirana znatno ranije, da je neko oružje zastarelo, a i da je delu opreme istekao rok”.
Na pitanje kako reaguju Rusi na američko popunjavanje rezervi u blizini granice, Sandberg je podvukao da će norveški političari uskoro razgovarati sa ruskim novinarima da objasne da se ništa nije desilo iznenada i da „osveženje magacina i lagera nema nikakve veze sa sukobom Rusije i Ukrajine”.
Stole Ulriksen, istraživač pri Institutu za spoljnu politiku, tvrdi da američko dodatno naoružavanje pokazuje da oni imaju „mračne slutnje o razvoju i raspletu situacije u Evropi”.
„Prisustvo američkih tenkova u srcu Norveške u tesnoj je vezi sa zbivanjima u Ukrajini, to pokazuje da nisu zaboravili na Evropu, iako su bili fokusirani na Aziju”, izjavio je Ulriksen.
Lider antiratnog pokreta „Mirovna inicijativa” Frude Ersfjord tvrdi da samo naivni veruju da američka armija rutinski obnavlja i dopunjuje vojne zalihe.
„To je klasično i ofanzivno naoružavanje. Ovo teško naoružanje planirano je za invaziju, a ne za odbranu Norveške. Ministar odbrane mora da objasni zašto je to neophodno Norveškoj, zašto je i dalje na snazi sporazum kojem je cilj zaštita Norveške od invazije Sovjetskog Saveza”, zaključuje Ersfjord.

Klintonova jedva čeka da zagrli Obamu
Bivša državna sekretarka SAD Hilari Klinton pozvala je u utorak predsednika Baraka Obamu i kazala mu da nijednom rečju u intervjuu koji je nedavno dala za magazin „Atlantik” nije želela da „napadne njega, njegovu politiku ili njegovo vođstvo”, saopštio je njen medijski tim.
Nekadašnja prva dama ocenila je u tom tekstu da je Obamina politika prema Siriji bila „promašaj”, kao i da se spoljna politika jedne „velike nacije” ne može svesti na predsednikov moto „ne radi glupe stvari”. Američki mediji protumačili su ove reči upravo kao otvoreni napad i pokušaj distanciranja od nepopularnog predsednika, a onda je stiglo saopštenje portparola Hilari Klinton – Nika Merila. On je kazao da je nekadašnja sekretarka lično objasnila Obami šta je htela da kaže kao i da se ona „raduje tome što će se izgrliti sa Obamom kada se budu videli”, prenosi „Politiko”.
Posle teksta u „Atlantiku” malo je sumnje da će se Klintonova kandidovati na izborima za Belu kuću 2016. Kako je bila šefica diplomatije za vreme prvog Obaminog mandata, sada mora da se udalji od predsednika čiji je rejting na najnižim granama otkako je došao na vlast. Bila je to odlična prilika za nju da se predstavi kao neko ko bi bio vodio „čvršću” spoljnu politiku, to jest kao „jastreb” među demokratama.
U intervjuu je kazala da je predsednik pogrešio kada je odustao od vojne intervencije protiv Bašara el Asada i naoružavanja ustanika. Zato što SAD nisu naoružale umerene sirijske pobunjenike, ojačali su islamski džihadisti koji su konflikt preneli i na Irak, smatra Klintonova.
Razgovor za istaknuti američki magazin objavljen je u trenutku kada se Obama suočava sa nekoliko kriza u svetu. On je odlučio da u Irak vrati jedan deo vojnika i odobri vazdušne udare na ekstremiste Islamske države Iraka i Levanta, ali je istovremeno kazao da SAD ne mogu da deluju u svakom sukobu na planeti. Mnogi američki desničari ocenili su njegovo oklevanje da bombarduje Siriju ili da vrati trupe u Irak kao kolebanje nedostojno jedne velike svetske sile.
Obama je pre nekoliko dana u intervjuu za „Njujork tajms” istakao da je pogrešio kada je dao zeleno svetlo za intervenciju protiv Muamera el Gadafija u Libiji jer je tamo zavladao haos – razne frakcije i milicije drže pod kontrolom osvojene delove teritorije. Obamini saradnici opisuju njegovu politiku suzdržavanja od uloge svetskog policajca kao politiku „ne radi glupe stvari”, za koju je Klintonova kazala da ne može biti „princip organizovanja” i da tako nešto ne treba „velikim nacijama”.
Za nju je važno da se politički udalji od Obame i pokaže da njen povratak u Belu kuću (već je živela tamo kao supruga predsednika Bila Klintona) neće biti „treći Obamin mandat”.
Amerikanci su u poslednjim anketama izrazili veliko nezadovoljstvo Obamom, posebno njegovom spoljnom politikom. „Jastrebovi” smatraju da bombarderi i 430 vojnika, koliko je Obama odobrio za povratak u Irak, nisu dovoljni. „Golubovi” ističu da predsednik nije smeo da uvuče Ameriku u još jedan rat u Iraku, jer je avantura Džordža Buša za Amerikance bila skupa, a za Iračane katastrofalna – zemlja je u haosu i pred raspadom.
Hilari Klinton je bila Obamina šefica diplomatije, ali njih dvoje nikada nisu imali identične stavove o američkoj ulozi u svetu. To je bilo jasno još kada su oboje bili senatori i kada je Klintonova, za razliku od Obame, glasala za američku invaziju na Irak. Na to podseća nekadašnji Obamin saradnik Dejvid Akselroud kada, komentarišući pomenuti intervju, napiše na „Tviteru”:„’Ne radite glupe stvari’ odnosi se na stvari poput okupiranja Iraka koji je bio tragično loša odluka.”
Tekst u „Atlantiku” dobio je ogroman publicitet, ali se Klintonova ponavlja kada kritikuje Obamu na polju spoljne politike zarad unapređivanja sopstvene karijere. Kada su se 2008. borili za nominaciju Demokratske stranke, Klintonova je ocenila Obamu kao senatora iz Ilinoisa koji nema nikakvo iskustvo sa izazovima iz inostranstva, dok je sebe, nekadašnju prvu damu, predstavljala kao stručnjaka za spoljnu politiku. Kao dokaz za to navela je i izmišljeni događaj o bežanju pod snajperskom vatrom u Bosni i Hercegovini.
    </div>
  </body>
 </text>
</TEI>