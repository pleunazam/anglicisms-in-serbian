<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-7-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/7/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Skrining na hipertenziju u trudnoći
Ginekološko-akušerska klinika „Narodni front” pokrenula je skrining na preeklampsiju, težak oblik visokog krvnog pritiska u trudnoći koji je jedan od vodećih uzroka obolevanja i umiranja trudnica i ploda. Prema rečima dr Barbare Damnjanović Pažin, specijaliste ginekologije i akušerstva iz GAK „Narodni front”, skrining je pregled koji uzima u obzir veći broj faktora, na osnovu kojih se proračunava individualni rizik svakog pojedinačnog pacijenta da tokom trudnoće ispolji povišen krvni pritisak. Vreme za skrining na preeklampsiju je između 11. i 14. nedelje trudnoće, računajući od prvog dana poslednje menstruacije. On uzima u obzir podatke iz anamneze pacijenta, parametre ultrazvučnog pregleda, srednji arterijski pritisak meren na specifičan način i parametre iz krvi trudnice. To omogućava da se veoma rano, krajem trećeg meseca trudnoće kada se ovaj skrining program sprovodi, dođe do informacija o tome koje trudnice imaju povećan rizik da se kod njih ispolji preeklampsija. Time se stiču uslovi da se odgovarajućim nadzorom nad trudnicom, blagovremeno započne lečenje, čime se komplikacije mogu odložiti, a u značajnom procentu i sprečiti.
Dr Damnjanović Pažin ukazuje na to da trudnoća može da dovede do pojave hipertenzije ili da pogorša već postojeći povišen krvni pritisak. Uz krvarenja i infekcije, povišen krvni pritisak, a posebno preeklampsija, najčešći je faktor rizika za život i zdravlje trudnice i ploda. Ukoliko se na vreme ne prepozna i ne leči, mogu da se jave ozbiljne komplikacije u trudnoći, ali i teški hronični poremećaji zdravlja, kako kod žene, tako i kod deteta.
– Najčešće komplikacije koje nastaju kao posledica visokog krvnog pritiska jesu slabo napredovanje ploda, potreba za prevremenim porođajem zbog ugroženosti ploda ili trudnice, komplikacije usled nezrelosti novorođenčeta uzrokovane prevremenim rađanjem, prevremeno odvajanje posteljice i smrt ploda u materici. U najtežem obliku, poznatom kao eklampsija, može da dovede i do smrtnog ishoda trudnice – ističe dr Damnjanović Pažin.
U faktore visokog rizika za preeklampsiju spadaju hipertenzivna bolest tokom prethodnih trudnoća, hronična hipertenzija, hronične bubrežne bolesti, šećerna bolest, autoimune bolesti (antifosfolipidni sindrom i sistemski lupus eritematodes). Umereno povećan rizik imaju žene koje imaju više od 40 godina, one kojima je to prva trudnoća, trudnice kod kojih je interval od prethodne trudnoće veći od 10 godina, gojazne osobe kod kojih je indeks telesne mase (BMI) veći od 30, one kojima su majka ili rođena sestra imale preeklampsiju u trudnoći.
Zdrav životni stil, koji podrazumeva redovno bavljenje fizičkom aktivnošću, uz adekvatnu ishranu, kontrolu telesne težine i njenu optimizaciju, izbegavanje pušenja, redovne kontrole i pridržavanje preporučene terapije kod hroničnih bolesnika, jesu mere koje svaka trudnica može da preduzme pre nego što planira trudnoću i time doprinese smanjenju svog individualnog rizika da u trudnoći ispolji povišen krvni pritisak.
U samoj trudnoći redovne kontrole krvnog pritiska najbolji su način da se na vreme otkrije hipertenzija. Takođe, veoma je važno da trudnice vode računa o ishrani, i to u smislu adekvatnog kalorijskog unosa, koji u trudnoći nije značajno povećan, i time spreče prekomerni porast telesne težine u trudnoći. Preporučuje se i bavljenje umerenom fizičkom aktivnošću ukoliko za to nema medicinskih kontraindikacija.

Previše sna loše za zdravlje
Poznato je da premalo sna negativno utiče na zdravlje, ali nova istraživanja pokazuju da i preterano spavanje može da izazove pojavu mnogih bolesti, gde spadaju dijabetes i srčani problemi. Studija sprovedena u Americi na uzorku od 72.000 žena pokazala je da one koje spavaju između devet i 11 sati dnevno imaju za 38 odsto veći rizik od dobijanja kardiovaskularnih bolesti, u odnosu na žene koje u proseku to čine osam sati. Mogući uzroci preteranog spavanja jesu depresija, uzimanje nekih lekova i alkohola, hipersomnija (poremećaj zbog koga osoba konstantno oseća pospanost), apnea (poremećaj kada osoba za vreme spavanja naglo prestaje da diše na nekoliko sekundi)… Stručnjak za san dr Džim Horn objašnjava da se preporučuje noćno spavanje između sedam i devet sati.
    </div>
    <div id="kolumna">
Varljivo leto 2019.
Drhtavica Angele Merkel, kao metafora anksioznosti Evropske unije, širi se kao groznica kontinentom, iako je izbor novih komesara glomazne briselske mašinerije pokazao da nemačka kancelarka i dalje čuva zlatnu, dojč akciju. Hoće li je, na odlasku, predati svojoj naslednici ili će je ipak podeliti s Emanuelom Makronom, nekadašnjim investicionim bankarom, iznenada prekomandovanim u svet visoke politike i projektovanim za budućeg gospodara kontinenta?
I šta će reći predsednik Francuske Aleksandru Vučiću u ponedeljak i utorak, a da se neće čuti u njihovim kurtoaznim obraćanjima? To će znati samo njih dvojica, ali poseta Francuza Beogradu kao da je simboličan čin primopredaje dužnosti između mama Angele i novog pariskog tate. Šta će Beogradu doneti Emanuel, osim folklornog, nostalgičnog podsećanja na srpsko-francusko prijateljstvo i da li će ugovor o nabavci protivvazdušnih sistema „mistral”, posle koncesionog ulaska „Vansija” na beogradski aerodrom, poslati još jedan signal da je Vučić prepoznao ko će vući konce drhtave Unije? Hoćemo li, na još jednoj od istorijskih aukcija, konačno dobro istrgovati i izvući zlatnu polugu ili ćemo dobiti samo još jednu ciglu koju ćemo ugraditi u zid viševekovnih zabluda?
Da li ćemo pronaći sigurno sklonište u geopolitičkom zemljotresu i apokaliptičnim vremenskim nepogodama koje su stigle čak do Grčke, svega nekoliko dana pošto je nekadašnji ekstremni levičar Aleksis Cipras, izdavši Marksa i preodenuvši se u liberala, doživeo krah na izborima i predao vlast dinastičkom princu Kirijakosu Micotakisu? Politički prevrat u Grčkoj gotovo da se poklopio se samitom G20 u Japanu, gde je Vladimir Putin izjavio da je liberalizam prevaziđen. Kao da je želeo da i zvanično objavi „početak istorije”, iako je prošlo desetak godina od kada je postalo jasno da je Fukujamina teorija o „kraju istorije”, kao konačnoj pobedi ideja liberalne demokratije, doživela sunovrat. Dvojica lidera su likovala. Si Đinping i Donald Tramp, šefovi vodećih supersila, svaki na svoj način, nežno su gledali u Vladimira Vladimiroviča, ma kako je ovaj drugi pokazivao ljutnju posle vesti da su ruski sistemi S400 sleteli u Tursku, vodeću zemlju južnog krila NATO.
Sultan Erdogan je ušao u kremaljsko gravitaciono polje, a zatim nastavio ka Kini, što izaziva košmar u Severnoatlantskoj alijansi. Ali, ako su S400 već kod Erdogana, kako objasniti da je ponos nemačke industrije „Folksvagen”, dok je transportni ruski avion gasio motore, odlučio da novi pogon preseli u Erdoganovo carstvo? Nije li to još jedna osveta Angele Merkel Donaldu Trampu i dokaz da u lavirintima zakulisnih političkih igara velikih ništa nije onako kako na prvi pogled izgleda. Optuživan da krši ljudska prava, dakle, ključnu mantru liberalizma, i uzdrman gubitkom izbora u Istanbulu, sultan iznenada dobija dva poklona čiji su darodavci, Putin i Merkelova, samo retorički protivnici. U dubini duše, spajaju ih gasne cevi.
I u Srbiji se osećaju ćudi varljivog leta 2019. Ne samo zbog toga što je „Folskvagen” zaobišao Srbiju, iako su ovdašnji provladini mediji dolazak „golfa” najavljivali kao novu spektakularnu investiciju. Ne sme čovek ni da se javi kad zazvoni nepoznati broj telefona, jer je sasvim moguće da će čuti glas severnomakedonskog premijera Zorana Zaeva koji veruje da upravo razgovara s Aleksandrom Vučićem. Ako je naseo na šalu ruskih komičara, misleći da su oni bivši predsednik Ukrajine Petro Porošenko i generalni sekretar NATO-a Jens Stoltenberg, ne bi me začudilo da za bilo kod Aleksandra pomisli da je predsednik Srbije.
Bolje je, dakle, da isključim mobilni. Ne zato što što ne bih voleo da čujem Zaeva. Naprotiv, rado bih ćaskao s političarem koji je primer za ugled u Briselu i Vašingtonu, kao lider koji rešava sporna i bolna balkanska pitanja, a pri tom veruje da je Porošenko potomak Aleksandra Makedonskog. Ali, leto je toliko varljivo da ujutru prži sunce, a posle podne sevaju munje i gromovi, tako da se godišnja doba menjaju od sumraka do svitanja.
Smračilo mi se, recimo, kada sam čuo da Miloš Teodosić ipak neće doći u Zvezdu. Za razliku od dežurnih patriota, obradovao sam se kada sam čuo da je trener svih trenera, Ćiro Blažević, podržao Milorada Pupovca u trci za Evropski parlament. Lider Srba u Hrvatskoj nije uspeo, ali jeste Ćiro. Još jednim neobičnim gestom vratio je sebe tamo gde oduvek želi da bude. Nije to centar fudbalskog terena, već centar pažnje koji toliko nedostaje nekadašnjoj Jugoslovenčini prvog stepena, pa tuđmanovcu i evo, na kraju, prijatelju Srba. U poznim godinama nedostaju mu intervjui, aplauzi i kontroverza. I dobio je, pa čak i hvali čoveka koji mu je ispisao umrlicu zbog iznenadne koalicije sa Srbima. Taj mrzitelj je, hvali se Ćiro, objavio lažnu vest.
Nažalost, nije lažna vest o bolesti Siniše Mihajlovića. Sudbina jednog od glavnih likova drame u jugoslovenskom fudbalu nadilazi igru i postaje mnogo više od nje: postaje simbol raspada jedne zemlje, sistema i razuma. Siniša je jedan od najvećih i najtragičnijih igrača koje je porodio fudbal. Zapravo je rat odredio njegovu sudbinu. Rođen je nadomak Vukovara. Otac Srbin, a majka Hrvatica. Dakle, tipičan jugoslovenski mešanac, nikome drag, nikome potreban, postao je jedan od najvećih igrača koje smo imali. Kad god kroči na stadion ne vidim samo trenera koji je nekada bio svetski igrač. Vidim esenciju bola i gneva u ljudskom obliku, sa šalom vezanim oko vrata, kao omčom. Forca, Siniša…


Lolita u dečijem programu
Kad se otkrije da je britanski ambasador u Vašingtonu nazvao američku administraciju „nenormalnom i nesposobnom”, to je podjednako nezgodno kao i kad se otkrije da je prijatelj sadašnjeg i bivšeg šefa Bele kuće pedofil.
Ove nedelje se ponovo potvrdilo da ono što se stvarno dešava nema nikakve veze sa onim što se prikazuje u javnosti. Političari i drugi moćnici objašnjavaju svet uz pomoć „pričica o cveću i insektima”, prikrivajući to da se iza kulisa snima teška „pornografija”. U predstavama za narod, nema problema u odnosima između Britanije i Amerike, a Džefri Epstin je uvaženi filantrop.
Kako se saznalo da je privatni avion u kojem je Epstin prevozio Bila Klintona bio poznat kao „Lolita ekspres” zbog putnica od samo 14 godina, teško je odupreti se utisku da je zahvaljujući poslednjim otkrićima Lolita uskočila i u pažljivo režirani dečiji program.
DRŽAVNI I LIČNI INTERES: Tereza Mej se čak i ne trudi da demantuje široko rasprostranjeno uverenje da su podržavaoci Borisa Džonsona u njenoj vladi krivi za obelodanjivanje depeša britanskog ambasadora u Vašingtonu. Na partijskim izborima u Konzervativnoj stranci, koji će odrediti i novog britanskog premijera, Džonsonov takmac je ministar spoljnih poslova Džeremi Hant, upravo diskreditovan činjenicom da su njegovom ambasadoru Kimu Deroku zbog afere sa depešama zatvorena sva vrata u Trampovoj vladi.
Svestan toga da više nema šta da traži u Vašingtonu kad ga američki predsednik na „Tviteru” naziva „veoma glupim čovekom i pompeznom budalom”, a budući šef Dauning strita ne staje u njegovu odbranu, Derok je u sredu podneo ostavku. I dok su obelodanjene Derokove procene o Trampu ugrozile britanske odnose s Amerikom, to se, za razliku od slučaja „Vikiliks”, ne tumači kao ugrožavanje državne bezbednosti i nacionalnih interesa.
Ne postoji ni najmanja mogućnost da krivac koji je materijal doturio medijima ode u zatvor. Niko ne pominje ni da bi novinarka koja je objavila depeše u „Mejl on sandej” trebalo da odgovara iako je London spreman da Americi isporuči Džulijana Asanža zbog toga što je američke vojne i diplomatske depeše objavio na „Vikiliksu”.

Boris Džonson u poseti baru u Londonu tokom unutarstranačke kampanje (Foto EPA/Henry Nicholls)
ČOVEK KOJI VOLI DECU: Epstin je stvorio sliku o sebi kao o milijarderu koji pomaže nauci i bolesnoj deci u Africi, a u tajnosti je organizovao podvođenje maloletnica, uživajući u njihovim seksualnim uslugama. Njujorški tužioci su početkom ove nedelje podigli optužnicu protiv američkog finansijera, koji se družio sa političarima i holivudskim zvezdama.
Epstinovo ime se vezivalo za univerzitete jer je uplaćivao novac za naučna istraživanja pa se zaboravljalo da je njegova glavna spona sa ajvi ligom bila ta što ga je isto tako uvaženi profesor Harvarda branio kad je prvi put bio optužen za trgovinu maloletnicama i kad se izvukao. Prema onome što su Epstinovi uticajni prijatelji poput Bila Klintona govorili pred kamerama, finansijer sa Menhetna bio je „posvećeni dobrotvor”.
U ovoj verziji događaja, Epstin i Klinton su leteli privatnim avionom tog milijardera u Afriku da bi donirali novac za borbu protiv side. U dokaznom materijalu tužilaštva, milijarder je u toj letelici imao seks i sa devojčicama od 14 godina.
ŠUT SA ROGATIM: Naravno da niko ne veruje da svet izgleda onako kako ga opisuju saopštenja za javnost, ali je značaj britanskih depeša, „Vikiliksa” i materijala Edvarda Snoudena u tome što su dali dokaze za tvrdnje o zakulisnim radnjama. Ranije je moglo da se kaže da se veruje da Vašington špijunira i najbliže saveznike, a posle objavljivanja uzbunjivačkog materijala o Nacionalnoj bezbednosnoj agenciji (poznatijoj kao NSA), ljudi su mogli da kažu da znaju da je Amerika špijunirala čak i Angelu Merkel.
Moglo je da se pretpostavi da Hilari Klinton nikad ne bi krenula protiv Volstrita, ali je ipak bilo drugačije kad su pred izbore 2016. objavljeni transkripti njenih razgovora sa bankarima gde kaže da razume njihov biznis i da ih kritikuje samo zato što je u kampanji.
Mnogi su podozrevali da demokrate čine sve da na partijskim izborima pobedi Hilari Klinton, ali su dobili potvrdu za svoje sumnje tek kad su objavljeni mejlovi Demokratske stranke iz kojih se videlo da partija suzbija šanse Bernija Sandersa.
Uzbunjivači ruše iluziju spremljenu za javnost i zato su najomraženiji među vladajućom klasom, koja je učinila sve da Čelsi Mening završi u zatvoru, a Edvard Snouden u egzilu. Progonjeni su i ocrnjeni kao izdajnici iako nisu prodali klasifikovani materijal stranim vladama već su podelili svoja otkrića sa novinarima zbog prava javnosti da zna šta se dešava.
Ako su podržavaoci Borisa Džonsona medijima doturili dokumenta sa oznakom tajnosti, to je bilo samo  zarad unutarstranačkog rata i borbe za vlast, ali će proći bez posledica. Ne morate da brinete za to što ste „krtica” ako ste budući šef Vajthola. Alkatraz ekspres je rezervisan za autsajdere poput Asanža.

Normalizacije neće biti
Stegnimo svoja pristrasna srca i pogledajmo istini u oči. Opoziciona stvar u Srbiji trenutno stoji dosta loše. Moglo bi se čak reći, otprilike onoliko loše koliko, generalno, srpska nacionalna stvar stoji loše u međunarodnim relacijama. S tim da u oba slučaja postoji faktor „objektivnih okolnosti” (odnosno, objektivne nemoći), ali i element subjektivne odgovornosti i krivice.
Realno, kao što smo već govorili na ovim stranicama, zimski protesti su opoziciju digli iz mrtvih i zaustavili tendenciju pretvaranja Srbije u jednopartijsko i jednoumno društvo. Pokazalo se da postoji nemali kritički potencijal i ozbiljno nezadovoljstvo aktuelnom vlašću. Ali onda su neki previše uzleteli, pogrešno procenili situaciju, pomislili da su već pobedili i već videli sebe u ministarskim i drugim foteljama. Drugim rečima i sportskim žargonom rečeno, opozicija je zimskim protestima uspela samo da se „vrati u meč”, a daleko od toga da je bila u poziciji da „servira za pobedu”.
Iako to, naravno, neće javno priznati, u Savezu za Srbiju su smatrali da masovnost i energija protesta, direktno ili indirektno, idu na njihov konto. Kao najveća i najorganizovanija opoziciona formacija s razlogom su računali da će fluidna opoziciona masa koja se zimus valjala ulicama Beograda i stotinak srpskih gradova pre ili kasnije da se ulije u najveći opozicioni tok. Ali to se nije dogodilo.
S druge strane, neki važni ljudi („javne ličnosti”) koji su dali impuls protestu smatrali su da im političari, generalno, samo smetaju i da bi bez tog „balasta” narodni bunt mnogo bolje procvetao i doveo do toliko željene „revolucije”.
Neposredno nakon vrhunca protesta, odnosno u trenutku kada su se tek počeli pojavljivati prvi nagoveštaji zamora, krize i koncepcijskog lutanja, neki opozicioni aktivisti su postali nepodnošljivo arogantni („Šetaj! Ne zanovetaj!”) i agresivni prema neistomišljenicima, skoro ništa manje od režimskih „botova” i tabloida – što je izazvalo dodatno nezadovoljstvo u redovima stranački neorganizovanih „šetača”. A kada je konačno postalo očigledno da je protest u dubokoj krizi, predugo je trajala faza negiranja, a potom – očekivano – uzajamno prebacivanje odgovornosti s jedne na drugu stranu.
Vučić se početkom ovog leta ponovo našao u poziciji u kojoj je bio nakon predsedničkih izbora 2017. Odnosno, u prilici da okrene novu stranicu. Spoljni pritisak je, sticajem okolnosti, nešto slabiji, opozicija u relativnom daunu, protesti usahnuli... Ali će, po svemu sudeći, i ova prilika za kakvu-takvu normalizaciju i društveni kompromis ostati neiskorišćena. I to je, očito, više stvar karaktera nego političke prinude i okolnosti.
Vlast (čitaj, Aleksandar Vučić) u ovom trenutku uživa aktivnu podršku oko trećine (ukupnog) biračkog tela, odnosno punoletnih građana s pravom glasa, dok opozicija (čitaj, oni koji su protiv Vučića) ima podršku nešto više od četvrtine. (Drugo je pak pitanje ko će od njih izaći na izbore, a ko razočaran ostati kod kuće – i tu je režim u znatnoj prednosti.)
Opasna je zabluda dobrog dela opozicionih aktivista da „SNS ne podržava niko” i da su procenti koje ta stranka dobija na izborima samo rezultat „manipulacije, straha i krađe”. Ali još je netačnije i po vlast potencijalno još opasnije uverenje koje se kao droga širi po režimskim redovima i medijima o tome kako se aktuelnoj vlasti (čitaj, Vučiću) protivi samo „šačica” zavedenih ili potkupljenih „izdajnika, lopova i tajkuna”.
„Mi – ili oni!” („Dobro ili zlo.”) SNS je na toj polarizaciji jahao i na njoj je – izuzmemo li određeno „namigivanje” prema spoljnim centrima moći da će biti „konstruktivni” i da neće previše zatezati oko Kosova – i došao na vlast. Ali kada si na vlasti, logično je da se teži stabilizaciji i normalizaciji političkih prilika. A Vučić kao da upravo to ne želi ili ne ume da stvori. Ili se možda plaši da bi u tom slučaju, ukoliko nestane te polarizacije i atmosfere vanrednog stanja, rejting počeo da mu se urušava?
Šta hoću da kažem? Vučić i SNS bi verovatno pobedili (samo sa znatno manjom razlikom i, možda, Ivicom Dačićem ponovo kao „jezičkom na vagi”) i na nekim relativno poštenim izborima. Ali, upornim ignorisanjem procedure, fer-pleja i činjenice da ih veliki broj građana ne podržava i ne podnosi, jednoga dana će doći u poziciju da neće moći da pobede čak ni na nepoštenim. Demokratske i apsolutističke vlasti se, pored ostalog, razlikuju i po tome što ove druge ne misle o „danu posle”, to jest o tome šta će biti onda kada jednom više ne budu na vlasti. A taj dan, pre ili kasnije, uvek dođe.
Osim ako se ne zoveš Milo.
Urednik sajta NSPM i narodni poslanik

Vreme arogancije moći
Ruski PVO sistem stigao je u Tursku. To je propagandno veliki udarac za SAD, jer i pored ozbiljnih upozorenja Ankari da odustane od te kupovine Turska je odlučila da ide do kraja.
Naravno, SAD sada mogu lišiti Tursku isporuka već plaćenih aviona F-35, mogu tursku vazduhoplovnu industriju isključiti iz proizvodnje komponenti za avione F-35, mogu Tursku podvrgnuti ekonomskim sankcijama, ali i Turci mogu odgovoriti.
Mogu tražiti da američka vojska napusti bazu Indžirlik, mogu, uostalom, tužiti Vašington međunarodnim sudovima zbog kršenja ugovora o proizvodnji i isporukama aviona F-35. Jer, za to Ankara ima važeće ugovore, a ne postoji nijedan ugovor koji bi zabranjivao tursku kupovinu ruskog oružja.
Dakle, ako bi SAD uvele sankcije Turskoj, ako bi obustavile isporuke aviona F-35 Ankari, onda bi SAD vrlo jasno i direktno prekršile postojeće ugovore. Da li bi Turska spor mogla da dobije na sudu, nešto je drugačija priča, jer živimo u vremenu nepostojanja međunarodnog prava, živimo u vremenu arogancije moći.
Upravo nam se to iz komšiluka, iz Bugarske, saopštava vrlo brutalno: nema vam ulaska u EU dok ne uđete u NATO. A oni su ušli u NATO jer su dali svoj vazdušni prostor za izvođenje agresije protiv SRJ, odnosno Srbije.
Bili su tada u funkciji pomoćnika NATO-a, a po međunarodnom pravu, kada ustupite svoju teritoriju, akvatoriju ili vazdušni prostor, drugoj zemlji ili paktu, za izvođenje ratnih operacija protiv treće države, vi ste učesnik u ratu, odnosno u agresiji. Tako kaže međunarodno pravo. Koje je u aroganciji moći suspendovano...
Neki drugi, čija država i narod ni posle ubijenih šest miliona Jevreja nisu označeni kao genocidni, sada nama lestvicu za ulazak u EU podižu na nivo priznanja da su Srbi genocidna nacija.
Treba da analiziramo koje će nam sve nove uslove za ulazak u EU u vremenima koja dolaze isporučiti. Jer, nekada je bilo: isporučite samo Miloševića i ulazite u EU, pa posle Karadžića, pa onda Mladića, pa Kosovo je demokratsko pitanje, samo vi uvedite demokratiju i onda ulazite u EU, a Kosovo ostaje u Srbiji.

Uveli smo demokratiju i isporučili sve što se moglo, ali izgleda da to nije dovoljno. Možda jednog dana i uđemo u EU, a možda i ne uđemo, ali i ako ne uđemo, sunce će i dalje sijati, a deca će se igrati u zemlji Srbiji, neće biti smak sveta.
A do tada možemo se vladati u kontekstu strategije „sačekaj i vidi”, ili „sačekaj i priključi se”. Pošto EU sada sve više liči na biciklistički „Tur d’Frans”, jer se članice EU dele na posebne grupe, ekonomski i politički stabilne i one u finansijskoj i političkoj krizi.
A sve bi do istog cilja različitim brzinama, pri čemu je diskutabilno šta je uopšte zajednički cilj: federalna Evropa ili konfederalna Evropa? Francuzi nagoveštavaju Evropu nejednakih brzina, što nije ideal, ali jeste cena brzog proširenja EU.
Pariz smatra da ako svi marširaju istim tempom, onda EU tapka u mestu. Drugi spominju brodske konvoje koji su u Drugom svetskom ratu spasili Veliku Britaniju: brzinu konvoja određivao je najsporiji brod u konvoju.
Ako je Grčka taj najsporiji brod, posle nje Italija, Nemačka i Francuska, kao predvodnice konvoja, ne žele da plove brzinom Grčke. Ako Grčka ne poveća brzinu isključiće je iz konvoja i poslednji brod će morati da plovi sam bez zaštite. Cenu te dvobrzinske Evrope još niko nije izračunao.
Formula budućnosti EU zapravo je jednostavna: nema novog proširenja bez reformi, nema proširenja bez produbljenja. EU sme da se dalje širi tek kada postane efikasnija, a njen rad pregledniji.
Nema proširenja bez produbljenja, znači da prvo mora da dođe do čvršće integracije sadašnjih članica EU. Sada je EU pred fatalnom alternativom: da dozvoli da je velike protivrečnosti između članica raznesu, ili da se sroza na nivo nešto jače zone slobodne trgovine.
Čarobna reč za ovu dilemu jeste fleksibilnost koja sprečava paralizu, da se EU ne pretvori u gomilu podsaveza: svojevrsnu EU „a la carte”. Pa da se jede samo ono što je na stolu, odnosno da se ne ide ispod dosadašnjeg nivoa integracije.
Druga je opcija da Brisel ne nudi jela po želji, već samo izbor između dva jela: prvo je savezna država sa zajedničkom valutom, vojskom i privrednom politikom, a druga opcija je savez država i u njemu bi bili današnji sastojci EU. To je Evropa koncentričnih krugova, ili EU promenljive geometrije, što zagovaraju Francuzi.
Evropa je danas u dilemi kojim putem dalje: ustavna kriza EU, budžetska kriza, dugogodišnja kriza oko Turske, grčka i italijanska kriza, sklerotične nacionalne ekonomije, sve je to blaženstvo za evroskeptike. Nemačko-francuski motor sve teže vuče sve težu karoseriju, sa sve većim brojem blaženo-bezbrižnih putnika.
Dok se Nemci i Francuzi upinju da spasu što se spasti može, u te dve zemlje sve je veća kriza poverenja u institucije, kriza političkih stranaka koje tradicionalno vladaju. I Nemci i Francuzi zbog EU kasne sa domaćim reformama, dok populističke stranke koriste strahove i osvajaju teren. EU kao da stari, dobija bore i pre nego što je uspela da odraste.
Jedno je sigurno, Srbija treba da se spremi na duže čekanje za punopravni ulazak u EU. Zavisi od toga imamo li „mišiće”  za ulazak u EU ili nemamo. Ako se čekanje Srbije za ulazak u EU oduži samo zbog toga što EU još ne može da dovede svoju kuću u red, onda je to greška Brisela, jer savršeni model EU nikada i neće biti izgrađen.
    </div>
<div id="magazin">
Trošimo do zadnjeg dinara
Brojna letovališta smeštena na prekrasnoj obali Egejskog, Jonskog i Sredozemnog mora i gostoljubivost grčkog naroda dovoljan su razlog što je upravo ta destinacija među našim ljudima i ove godine najatraktivnija i najpopularnija za opuštanje i odmor u letnjem periodu.
Ko hoće da troši, ima gde i na šta. Ali i oni sa plićim džepom moći će da uživaju u blagodetima koje pruža ova mediteranska zemlja. Mada cene hrane i pića (neznatno) variraju od mesta do mesta, a na ostrvima je uglavnom sve malo skuplje, kako tvrde oni koji su se ovih dana vratili iz Grčke, drastičnih poskupljenja u odnosu na prošlu godinu nema, tako da turisti koji tek pakuju kofere mogu da odahnu. U Grčkoj se zaista može letovati vrlo pristojno i sa manje para.
Oni koji su obezbedili smeštaj sa dobro opremljenom kuhinjom proći će daleko jeftinije ako sami sebi pripremaju hranu. Supermarketi su povoljniji, a i snabdeveniji od malih, lokalnih prodavnica. I sama nabavka u prostranim klimatizovanim radnjama predstavlja prijatan doživljaj, a bogat asortiman podstiče kulinarsku maštovitost. Na ponudi su sve vrste mesa, ribe, voća i povrća, a nije greška ako se uzme i neka od svežih gotovih, izuzetno ukusnih salata (caciki, tiro, malidžano...). I grčka feta od kravljeg, ovčjeg ili kozjeg mleka neizostavno bi trebalo da se nađe na trpezi. Za kilogram treba platiti od šest do osam evra.
Oni kojima se ne kuva, obrok mogu zameniti omiljenom brzom hranom na grčki način – girosom u tortilji, takozvanom giropitom za koji će izdvojiti dva do tri evra, dok će ih porcija girosa sa prilogom u restoranu koštati od pet do osam evra. Na kraju se „s nogu” mogu zasladiti palačinkom po ceni od 2,5 do četiri evra. Svima prija, a deci naročito, da pojedu i sladoled, kolač, voće ili da popiju sok.
Trebalo bi se častiti i jednim ručkom ili romantičnom večerom u nekom od ljupkih restorana ili taverni uz šum morskih talasa. To zadovoljstvo za dvoje treba platiti od tridesetak evra pa naviše, u zavisnosti od toga šta se naruči za jelo i piće. Pica se kreće od pet do 12 evra, meso na roštilju od pet do 14 evra, riba od šest do 60 evra, grčka salata oko 4,5 evra, pivo između četiri i pet evra, čaša vina od dva do šest evra... U ceh treba uračunati i bakšiš koji se, kao i ovde kod nas, procenjuje na deset odsto od iznosa računa.
Ko odluči da se na plaži izležava na udobnoj ležaljci ispod suncobrana ovog leta uobičajeno će platiti od pet ili sedam, do 12 evra. Negde je u tu cenu uračunato jedno piće ili flaša hladne vode. Ako se dodatno naruči nes kafa treba platiti još četiri, a za pivo pet evra. Treba imati na umu da što je pogled bolji to su piće i ležaljke skuplji. U pojedinim bič barovima, recimo na Sitoniji, za prvi red, kako kažu, vip ležaljki treba izdvojiti 30 evra, a zauzvrat se dobije jedno piće i sendvič ili neka druga hladna zakuska, dok je svaki sledeći red sve jeftiniji. Ekskluzivna letovališta na nekim ostrvima, na primer Mikonosu, iznajmljivanje ležaljki naplaćuju čak i do 120 evra.
Da biste imali što bolju uvid u planiranje izdatka koji vam sledi na putovanju pogledajte listu prosečnih cena namirnica, pa „grubo” preračunajte koliko bi para trebalo da ponesete. Plaća se kešom ili karticom.
Ipak, daćemo vam i jedan dobronameran savet. Ne dozvolite da vam se odmor pretvori u potragu za najjeftinijim namirnicama. Bar dok ste na moru pokušajte da se previše ne opterećujete cenama. Ako malo i prekoračite planirane troškove, kad se vratite kući već ćete i taj izdatak nadoknaditi kad „legne” plata. Umesto da upoređujete cene kako biste nešto platili dva ili tri evra manje, provedite to vreme kvalitetno i maksimalno posvećeni svojoj deci, partneru ili prijateljima sa kojima ste krenuli na putovanje. Plivajte, sunčajte se i uživajte. Osmeh i sreća koja će vas ispuniti nemaju cenu! Srbi većinom tako i razmišljaju. Grci kažu da smo mi najbolji turisti. Nemamo mnogo para, ali sav novac koji ponesemo do zadnje pare i potrošimo.
Iznajmljivanje vozila
Ko ne ide sopstvenim prevozom, a želi da obiđe okolinu, za šest evra može da rentira bicikl, dok će skuter na dan platiti od 10 do 40 evra, kvad (ATV) od 30 do 60, a automobil od 25 do 60 evra. Cena je povoljnija ako se vozilo iznajmljuje na više dana. Start taksija je 3,20 evra, a kilometar u dnevnoj tarifi 0,70 evra. Ko letuje na ostrvu treba da računa i na karte za trajekt. Od Igumenice do Lefkimija na Krfu, recimo, po osobi treba platiti sedam evra, a za automobil 26 evra.
Osnovne namirnice u marketima
hleb 0,7 – 1,2 evra
1, 5 l flaširane vode 0,8 evra
1 l mleka 1,1–2,5 evra
6 komada jaja 1,2–1,5 evra
1 l maslinovog ulja 5–10 evra
1 kg feta sira 5–8 evra
testenine 1–2 evra
Cene mesa
1 kg svinjskih kotleta 4,2–5,5 evra
1 celo pile 6–6,5 evra
1 kg mlevene junetine oko 8 evra
Voće i povrće na pijaci
1 kg paradajza 1,2–1,5 evra
krastavac na komad 0,5–0,8 evra
1 kg crnog luka 0,8 evra
1 kg tikvica 0,8–0,9 evra
1 kg breskvi 1,8 evra
1 kg kajsija 2,6 evra
1 kg lubenice 0,8 evra
1 kg limuna 1–1,1 evra
Kolači i osvežavajući napici u restoranima
kolač 2 evra
nes kafa 2–4 evra
grčka kafa 2–3 evra
negazirani sokovi 3–3,5 evra
kokteli 7–10 evra
koka kola 2–3 evra
pivo 3–5 evra
žestoka pića 2–6 evra
</div>
<div id="sport">
Hamilton ponosan na šestu pobedu u Velikoj Britaniji
Vozač Mercedesa Luis Hamilton rekao je da je ponosan na rekordnu šestu pobedu u trci Formule 1 za Veliku nagradu Velike Britanije.
„Ne mogu opisati koliko sam ponosan što sam ovde danas pred domaćom publikom. Mnogo je britanskih zastava, svake godine to vidite i mislite da ćete se navići, ali svaki put je kao prvi i zauvek sam zahvalan svima, nadam se da ste danas uživali”, rekao je Hamilton posle trke.
On je šesti put pobedio na Silverstonu i ostvario 80. pobedu u karijeri.
„Nisam ovo mogao da ostvarim bez ovih ljudi i bez ove ekipe, svih u fabrici i njihovih porodica koje ih podržavaju kada često odu od kuće, oni naporno rade na svojim poslovima. Skoro 2.000 ljudi ovo čini mogućim i veoma sam ponosan što sam deo ovoga”, naveo je petostruki svetski prvak.
Hamilton je pobedio nakon što je za vreme sigurnosnog vozila otišao u boks i vratio se na stazu ispred timskog kolege Valterija Botasa. Botas, koji je krenuo sa pol pozicije, zauzeo je drugo mesto.
„Ne znam šta da kažem, čestitam Luisu, dobio je 'besplatan' odlazak u boks i pretekao me. Ovo baš nije bio moj dan, ali tempo je bio dobar. Ima mnogo pozitivnih stvari iz jučerašnjeg dana, kada sam bio najbrži u kvalifikacijama. Nastaviću da se borim, sezona još nije gotova”, rekao je on.
Treće mesto zauzeo je vozač Ferarija Šarl Lekler.
„U ovoj trci sam najviše uživao u dosadašnjoj karijeri u Formuli 1. Sjajno je osvojiti treće mesto, ali danas je bilo vrlo teško. Ovde smo želeli da osvojimo prva dva mesta, ali zbog 'sejfti kara' smo izgubili nekoliko pozicija i izuzetno sam ponosan na borbe na stazi”, rekao je on.
„Ova trka mi je otvorila oči i pokazala mi gde mogu da idem. Sjajno je za Formulu 1 što se igrači bore do krajnjih granica i srećan sam što je i ova trka bila takva”, dodao je Lekler.
Naredna trka u šampionatu vozi se za dve nedelje u Nemačkoj, prenosi Beta.
Poredak vozača i konstruktora
Poredak vozača i konstruktora u šampionatu Formule 1 posle današnje trke za Veliku nagradu Velike Britanije:
Vozači:
1. Luis Hamilton (Velika Britanija) 223
2. Valteri Botas (Finska) 184
3. Maks Verstapen (Holandija) 136
4. Sebastijan Fetel (Nemačka) 123
5. Šarl Lekler (Monako) 120
6. Pjer Gasli (Francuska) 55
7. Karlos Sainc (Španija) 38
8. Kimi Raikonen (Finska) 25
9. Lando Noris (Velika Britanija) 22
10. Danijel Rikardo (Australija) 22
11. Niko Hulkenberg (Nemačka) 17
12. Kevin Magnusen (Danska) 14
13. Serhio Peres (Meksiko) 13
14. Danil Kvjat (Rusija) 12 15. Aleksandar Albon (Tajland) 7 16. Lens Strol (Kanada) 6 17. Roman Grožan (Francuska) 2 18. Antonio Đovinaci (Italija) 1
Konstruktori:
1. Mercedes 407
2. Ferari 243
3. Red Bul 191
4. Meklaren 60
5. Reno 39
6. Alfa Romeo 26
7. Rejsing Point 19
8. Toro Roso 19
9. Has 16

Dostanić i Relić šampionke Evrope u kajaku
Račice - Srpske kajakašice Marija Dostanić i Biljana Relić postale su u Račicama šampionke Evrope u kajaku dvosedu na 500 metara u konkurenciji seniorki do 23 godine. Dostanić i Relić su do zlatne medalje stigle odličnom vožnjom, a trku su izveslale za 1:45.508.
„Trka je bila jaka i odlično smo izveslale. Jako sam zadovoljna kako smo finiširale trku i mislim da nam je to i donelo zlatnu medalju. Veoma sam ponosna i na moju partnerku Biljanu Relić i presrećna sam što smo uzele zlato”, rekla je Dostanić za sajt Kajakaškog savez Srbije posle dodele medalja.
Srebro je pripalo posadi Mađarske Biben i Bako (1:45.532), dok su se bronzom okitile Ruskinje Dolgova i Odincova (1:46.798), prenosi Tanjug.

Čelični Đoković do petog trofeja
Od izveštača „Sportskog žurnala”
Sve je bilo protiv njega, a on je opet najbolji. S druge strane mreže rekorder Vimbldona u broju titula, dve meč lopte, publika u navijačkom delirijumu za protivnika, skoro svaki odeljak statistike gotovo potpuno na strani suparnika, on bez svog najboljeg udarca više od pola finala…
Ali, u tenisu nije reket najvažnije oružje, nego srce u junaka. To je juče Novaku Đokoviću donelo petu vimbldonsku titulu. U jednom od svojih najdramatičnijih finala bio je briljantan samo u jednoj kategoriji – najbolji kada je najteže. Samo jedan udarac je bio na izuzetnom nivou, kada je srcem trebalo pobediti.
Đoković je tako i peti put gricnuo vimbldonsku travu, ovog puta teže nego ikada – 7:6 (7:5), 1:6, 7:6 (7:4), 4:6, 13:12 (7:3). Kada se ovome doda da je Federer u sva tri seta koja je izgubio bio bliži pobedi, onda je Đokovićev uspeh još veći. Da se meč završio sa 3:0 za Švajcarca niko ne bi mogao ništa da prigovori, ali Novak se nikada ne sme otpisivati. Čak ni kada ne igra dobro, čak ni kada je njegov protivnik bliži trijumfu.
Jednostavno, njegova odlučnost da ne izgubi meč je neverovatna i graniči se s epskim junaštvima. Jedno je sigurno, svet nije video ovakvog tenisera i ovo je veliki Novakov korak ka statusu najboljeg svih vremena. Jer sada ne samo da je smanjio zaostatak za Federerom na četiri grend slem titule, nego ima i tri manje u vimbldonskom saldu. Dodajte tome da je šest godina mlađi i jasno je kakve su njegove šanse da ga pretekne u oba ova segmenta.
U petom setu Centralni teren Vimbldona dostigao je tačku usijanja. Delirijum domaće publike kada je Federer osvajao poene, dostizao je neverovatnu klimaks, ali Đokovića sve do samog kraja ništa nije moglo da poremeti. Njegovi nervi su bili od čelika. Federer noćima neće moći da spava posle ovog finala. Najveću šansu je ispustio na 8:7 u petom setu, kada je posle brejka dva puta servirao za trijumf (40:15). U prvom delu je vodio sa 5:3 u taj-brejku, a u trećem imao set poen na 5:4 i Đokovićev servis.
Nije ovo prvi put da se Đoković na ovakav način izvuče iz Federerovih ruku, slično je bilo u polufinalu Ju-Es opena početkom decenije. Švajcarac je bio sušta suprotnost pobedniku. Stalno je bio bolji, ali kada god je trebalo materijalizovati kvalitet pobedom, nešto mu je nedostajalo. Ili je sam grešio ili ga je Novak nadigrao.
– Ako nije bilo najuzbudljivije finale u kome sam igrao, onda je sigurno jedno od tri najbolja, pogotovo jer sam igrao protiv jednog od najvećih tenisera svih vremena koga mnogo poštujem – istakao je Đoković posle pobede. – Nažalost, neko mora da izgubi. Obojica smo imali svoje šanse, deluje nerealno da sam spasao dve meč lopte. Dobio sam sva tri taj-brejka, trudio sam se da dođem do njih – nasmejao se Đoković.
Novak je sada stigao Borga po broju titula u Vimbldonu.
– Već sam to rekao, ali kad sam bio dečak i maštao da budem teniser, ovo je uvek bio turnir na kome sam hteo da jednog dana pobedim. Pravio sam pehare od različitih materijala i nadao se da ću ovde biti s mojim sinom i porodicom – pokazao je na Stefana, koji se kao i prošle godine pojavio posle meča u loži. – Moja supruga i ćerka su ovde, u Londonu.
Takvo finale nikad nije viđeno, spektakl nerava, fantastičnih poteza, preokreta, Federer je bio bolji u većem delu meča, ali je Đoković odbijao da izgubi. Takvu čeličnu volju niko nema.
Federer: Pokušaću ovo da zaboravim
Federer je posle meča bio slika i prilika velikog razočarenja.
– Pokušaću ovo da zaboravim. Bio je veliki meč, dugačak, dramatičan. Zadovoljan sam zbog svog tenisa, ali Novaku čestitke. Ovo je bilo ludo finale.
Našalio se Švajcarac na račun svojih godina.
– Dao sam šansu ljudima da veruju da ni sa 37 godina nije kasno za najveće uspehe. Dao sve od sebe, još stojim tako da se dobro osećam za moje godine.
Porodica i deca su bili na dodeli trofeja.
– Neće biti zadovoljni mojim peharom, ali imali smo sjajno vreme ovde.
Jonas Bjorkman: Senzacionalno
Jonas Bjorkman, bivši broj 5 svetske liste, nije krio koliko je impresioniran igrom u finalu.
– Senzacionalno! Dva velika šampiona koji su se borili skoro pet sati. Gotovo da želite obojica da pobede, jer ne želite da neko pati posle ovakve igre. Ali neko mora da izgubi. Iako je Novak imao brejk u petom setu, Rodžer je imao meč lopte i njega će to boleti više.
Šveđanin je istakao:
– Taj-brejkovi su odlučili, Federer je bio nešto bolji, ali je Novak u njima bio fantastičan. Federer je previše grešio u u sva tri taj-brejka.
Može li Đoković da nadmaši Rodžera u broju grend slemova pa čak i vimbldonskih pehara?
– Moguće je, ovi momci su tako dobri, tako dominantni. Tri momka koji su favoriti na svakom slemu. Nole je najmlađi od njih i imaće priliku da igra duže i to će mu dati šansu da ih pretekne obojicu
Sebastijan Grožan: Istorijski
Sebastijan Grožan, nekada 4. na svetu a sada selektor Francuske u Dejvis kupu, ovako je ocenio finale:
– Istorijsko! Neverovatno, prvo 13:12 na Vimbldonu. Nivo igre neverovatan od obojice, igrali su najbolje što mogu. Novak je bio bolji u taj-brejkovima. U ključnim poenima je bio bolji, malo sam bio iznenađen kako je odigrao drugi set. Ali trebalo je boriti se s fenomenalnim Federerom, navijačima. Bilo je veoma uzbudljivo finale koje je imalo sve što se može zamisliti.
Može li Novak da pretekne Federera u broju najvećih pehara?
– Sve je bliže i bliže. Sada je dva iza Rafe i četiri iza Rodžera. On to želi, baš kako i rekao. Želi i rekord u broju nedelja na broju 1. Mlađi je od njih. Svaki put kada oni igraju sve je bolje iako je to gotovo nemoguće zamisliti.
Najduže finale
Vimbldonski rekord finala od četiri časa i 48 minuta iz 2008, kada je Nadal savladao Federera, juče je oboren. Novak i Rodžer su na terenu proveli pet sati i dva minuta. Iako završeno sa 13:12 u petom setu, ovo nije najduže finale Vimbldona u broju gemova. Ta čast pripada duelu Federer–Rodik iz 2009, kada je Švajcarac pobedio sa 5:7, 7:6, 7:6, 3:6, 16:14. To je ujedno najduže grend slem finale.
Najduže grend slem finale po vremenu je duel Đokovića i Nadala u Melburnu 2012, koje je trajalo pet časova i 53 minuta.
Peške na trening
Đoković je na zagrevanje za finale došao peške, jer živi u kući udaljenoj nekoliko minuta hoda. Redari su mu, naravno, proverili propusnicu, pozdravivši ga i poželevši mu uspeh. Ponudili su mu i da mu pomognu oko torbe s opremom, ali je naš as to ljubazno odbio.
Zagrevanje s Ančićem
Novak je za zagrevanje pred finale pozvao Marija Ančića, bivšeg polufinalistu Vimbldona iz Hrvatske. Njih dvojica su ovde igrali 2006. i Ančić je pobedio u osmini finala.
Grend slem trofeji
20 – Federer
18 – Nadal
16 – Đoković
14 – Sampras
12 – Emerson
11 – Borg i Lejver
10 – Tilden
Titule na Vimbldonu 
8 – Federer  
7 – Sampras i Renšo
5 – Đoković, Borg i L. Doerti
4 – Lejver, R. Doerti, Vajlding  
3 – Beker, Mekinro
Ostala finala
Muški dubl: Kabal, Fara (2, Kolumbija) – Mau, Vazlen (11, Francuska) 6:7 (5:7), 7:6 (7:5), 7:6 (8:6), 6:7 (5:7), 6:3.
Ženski dubl: Hsije (3, Tajvan), Štricova (Češka) – Dabrovski (4, Kanada), Ksu (Kina) 6:2, 6:4
Miks: Dodig (8, Hrvatska), Čan (Tajvan) - Lindštet (Švedska), Ostapenko (Letonija) 6:2, 6:3
Juniorke: Snigur (Ukrajina) – Noel (10, SAD) 6:4, 6:4,
Juniori: Močizuki (8, Japan) – Himeno (Španija) 6:3, 6:2

Đoković osvojio Vimbldon (FOTO)
London - Srpski teniser Novak Đoković osvojio je Vimbldon, pobedom u finalu nad Rodžerom Federerom iz Švajcarske.
Najbolji teniser sveta je pobedio trećeg na ATP listi sa 3:2 u setovima (7:6, 1:6, 7:6, 4:6, 13:12).

Meč je trajao pet sati i jedan minut, što je najduže finale u istoriji Vimbldona. Đoković nije igrao najbolje što može, ali je uprkos tome došao do velike pobede.

U odlučujućem setu je spasao dve meč lopte koje je imao Federer na svoj servis i potom ostvario veliku pobedu u prvom meču Vimbldona koji je rešen u taj-brejku petog seta.

Tako je odbranio trofej na Vimbldonu i ukupno peti put u karijeri osvojio taj prestižni turnir. Sada ima ukupno 75. ATP trofeja, a 16. na grend slem turnirima.
Ovo je bilo treće finale Vimbldona u kom su se sastali Đoković i Federer i srpski teniser ima sve tri pobede, prenosi Beta.

Đoković: Federer me inspiriše
Najbolji teniser sveta Novak Đoković je posle osvajanja pete titule na Vimbldonu rekao da je ovogodišnje finale protiv Švajcaraca Rodžera Federera jedno od najuzbudljivijih u njegovoj karijeri.

„Ovo je verovatno najuzbudljivije finale koje sam ikada igrao. Sigurno među dva, tri u karijeri, protiv jednog od najvećih tenisera svih vremena Rodžera Federera, koga veoma postujem”, rekao je Đoković na ceremonijii dodele pehara.
Đoković je istakao i da su u najdužem finalu Vimbldona u istoriji Feder i on imali svoje šanse.

„Neko iz ovakvih mečeva mora da izađe kao poražen. Obojica smo imali šanse, a nestvarno mi je da sam morao da spasem dve meč lopte. Čudno je bilo i u taj-brejku na 12:12. U suštini, nadao sam se da ću doci do taj-brejkova”, rekao je prvi teniser sveta i dodao da mu je Švjacarac inspiracija.

„Ja sam jedan od onih koje Federer ispiriše. Rekao sam i ranije, kada sam bio klinac, dok sam rastao i sanjao da budem teniser, Vimbldon je uvek bio turnir na kom sam želeo da se pojavim, da igram, da uspem. Sanjao sam da ću biti ovde. Imam razne trofeje u svojoj sobi, a sada na ovom mestu delim specijalna osećanja sa sinom i roditeljima. Supruga i ćerka su kod kuće, šaljem im zagrljaje”, zaključio je Đoković.

Osvajanjem Vimbldona, Đoković je došao do 16. trofeja na Gren slemovima, a ispred njega su Rafael Nadal sa 18 i Rodžer Federer sa 20 titula, prenosi Tanjug.
Federer: Pokušaću ovo da zaboravim
Švajcarski teniser Rodžer Federer rekao je da će pokušati da zaboravi današnje finale Vimbldona i čestitao je pobedniku Novaku Đokoviću. „Pokušaću ovo da zaboravim”, rekao je Federer uz osmeh na terenu posle finala Vimbldona.

„Novače, čestitam čoveče, bilo je ludo. Svaka čast”, dodao je Federer. „Nisam mogao da dam više, dao sam sve što sam mogao. Sjajan meč. Imao sam svoje šanse, imao je i on. Igrali smo odličan tenis. Veoma sam srećan svojim nastupom”, kazao je Federer.

Dodao je da će mu biti potrebno vreme da se fizički oporavi posle ovakvog meča. Rodžer Federer je tri puta igrao finale Vimbldona protiv Novaka Đokovića i svaki put je izgubio. On ima 37 godina, a naveo je da se nada da time inspiriše ostale tenisere.
Na tu konstataciju se nadovezao Đoković, koji je rekao: „Ja sam jedan od njih. On me inspiriše svakako”, prenosi Beta.

Svetski mediji: Đoković je teniski dominator
Trijumf Novaka Đokovića protiv Rodžera Federera u finalu Vimbldona sportska je vest dana, a svi najugledniji svetski mediji u prvi plan stavljaju istorijski trenutak jer je srpski as do pete titule u Londonu stigao u prvom taj-brejku petog seta ikad i najdužem finalu.
„Đoković dobio triler protiv Federera, na neverovatan način, spasivši dve meč lopte kod 8:7 u petom setu, navodi britanski Bi-Bi-Si (BBC). Španski list „AS” ističe da je Đoković u neverovatnom finalu potvrdio da je teniski „dominator”.
„Đoković je ponovo zatvorio vrata Federeru na Vimbldonu, treći put ga dobio u finalu i 38-godišnjeg Švajcarca ostavio sa osećajem da možda nikad više neće osvojiti gren slem trofej”, piše „AS”.
List „Marka” podseća da je Đoković osvajanjem 16. gren slem titule prišao Federeru na samo četiri i ostao veliki kandidat za najboljeg u istoriji.
„Između njih je Nadal sa 18 titula, ali ono što je posebno kod Đokovića jeste njegova sposobnost da se izvuče i vrati”, konstatuje list i ističe da sigurno nije lako kad je publika protiv vas, a vi ste već dugo najbolji na svetu. Nemački „Bild” ističe da je Federer izgubio još jednu epsku bitku od Đokovića.
„Federer još ima 20 titula, četiri više od Đokovića, ali ovo je treći poraz od Đokovića u finalima Vimbldona. Da li će uspeti da sa 38 godina prevaziđe traumu”, pita se novinar Bilda.
Italijanska Gazeta delo Sport navodi da je „Đoković i dalje na svetskom teniskom tronu, ali koristi priliku i da čestita, kako navodi magičnom Federeru, na sjajnoj borbi. I mediji u regionu opširno izveštavaju o trijumfu Đokovića. Indeks.hr donosi naslov: Đoković osvojio Vimbldon u „najluđem finalu u istoriji”.
„Gledali smo jedan od najvećih, najboljih, najdramatičnijih teniskih mečeva svih vremena. Čudesan meč. Hvala Federeru, hvala Đokoviću. Bio je ovo užitak, meč dvojice velikana koji ćemo prepričavati godinama. Ovo nije bio samo epski trenutak za istoriju tenisa, bio je to meč koji će postati deo sportske istorije”, navodi hrvatski sajt.
Portal Kliks.ba ističe istorijski trijumf Đokovića, podseća na činjenicu da je spasio dve meč lopte i na kraju slavio u prvom taj-brejku petog seta koji je ikad odigran na Vimbldonu, prenosi Tanjug.
Vučić čestitao Đokoviću
Predsednik Aleksandar Vučić čestitao je Novaku Đokoviću osvajanje titule na Vimbldonu, navodeći da on već godinama ostvaruje rezultate dostojne najboljeg među nama.
„Što je izazov veći, to je Vaša igra odvažnija. Što je protivnik jači, to je Vaša želja da pobedite impresivnija. Vaša igra oduvek je bila, i sa svakom novom pobedom jeste sve veća inspiracija svim građanima Srbije.
Svaka čast za borbenost, istrajnost i doslednost, kojima već godinama ostvarujete rezultate dostojne vrhunskog sportiste i najboljeg među najboljima”, navodi se u čestitki predsednika Vučića, prenosi Tanjug.

Čan i Dodig osvojili Vimbldon u mešovitim parovima
London - Tajvanska teniserka Latiša Čan i Ivan Dodig iz Hrvatske osvojili su Vimbldon u konkurenciji mešovitih parova. Oni su sa 2:0 u setovima (6:2, 6:3), posle sat i 11 minuta igre, u finalu pobedili Roberta Lindšteta i Jelenu Ostapenko.
Čan i Dodig sada imaju po četiri grend slem trofeja. Oboje imaju po jednu titulu u dublu i tri u meštovitim parovima, a ovo im je bila prva na Vimbldonu.
Njih dvoje su zajedno dva puta osvajali Otvoreno prvenstvo Francuske, prenosi Beta.

Srbija – Crna Gora u „cik zore”
Od našeg izveštača
Kvangdžu – Čudi se juče u sportskom selu jedna predstavnica Bugarske u sinhronom plivanju. Razgovara sa našim stručnjakom Svetlanom Kontić i kaže:
– Ne mogu da razumem da se utakmica dana kakav je susret Srbije i Crne Gore igra u pola devet. Zar nije mogao bolji termin u interesu vaterpola, publike?
Odgovora nije bilo osim da se striktno poštuje davno napravljen kostur programa u kojem je Srbiji i Crnoj Gori pripala čast da otvore veliko takmičenje, što je u neku ruku i počast sa jedne strane, ali sa druge stvara ekipama problem na koji nisu navikle. Da igraju, žargonski rečeno u cik zore.
– O tome uopšte ne treba da razmišljamo. Ne možemo da promenimo, za termin smo znali odmah posle žrebanja u aprilu tako da ostaje da igramo, – kaže bez ikakvog uzbuđenja i nervoze Miloš Ćuk.
Na ovom takmičenju 29-godišnji Novosađanin je kapiten. Pripadnik generacije koja je osvojila sve se na tu činjenicu smeje:
– Došlo vreme i za mene.
Kada zagrebemo po arhivi Ćuk je morao da „sluša” Vanju Udovičića, pa Živka Gocića i sada aktuelnog Filipa Filipovića.
– Jeste to nova uloga za mene, ali neće biti problema. U Japanu smo se uhodali, bilo je sjajno. Dočekali su nas kao najrođenije uz fantastične uslove i gostoprimstvo. Sve smo iskoristili na pravi način.
Sada počinje ono pravo.
– Tačno tako. Naš model igranja se zna. Ovoga puta u svaki meč moramo da uđemo kao da nam je poslednji.
Ćuk se slaže da razlike u odnosu na takmičenja postoje:
– Sada nismo kvalitetom ispred drugih i to moramo da nadomestimo željom, motivom za dokazivanje. Mislim da nam je u celoj priči to plus. Na kraju ovo jesu mlađi igrači, ali su u jakim klubovima, gde imaju zapažene uloge. Nismo pali s Marsa. Neko iskustvo je tu, nećemo izgoreti nema razloga da se tako nešto dogodi.
U razgovorima u Beogradu, posebni sa igračima koji su na odmoru, rečeno je da i suđenje može da bude problem, jer će sada Srbiji bez igračkih kvaliteta biti lako da se sudi.
– Na sve smo spremni i sve mogu da očekujem. Uostalom i selektor nas na to stalno upozorava i nećemo sigurno da reagujemo negativno na neke odluke.
Mirni Novosađanin, član Mladosti, na kraju kaže:
– Idemo da igramo. To što je Crna Gora jeste izazov, to što je pola devet ujutru ne znači ništa. Kako nama tako i njima.
Videlo se juče kakvu levicu ima Dušan Mandić. Posle jednog udarca, lopta se od prečke odbila u visinu i stradao je prozor koji deli dva bazena. Odmah je usledilo čišćenje. Njegov drugar iz Pro Reka Aleksandar Ivović se posle treninga smejao:
– Moramo posebnu pažnju da obratimo na Mandića. Kakav razbijač ode staklo.
Zatim su se slikali. Mandić kaže:
– Ovo je tradicija, na svakom svetskom prvenstvu se slikamo.
O Crnogorcima je sjajni šuter rekao:
– Zna se kakva su ekipa. Mi smo se posle svega vratili u normalu. Spremni smo za start. Jasno je da nismo favoriti, ali to može da bude naša prednost. Najvažnije je da, bez obzira kako se rezultat bude odvijao, zadržimo mirnoću i igramo do kraja. Motivisani smo, kvalitet nije sporan.
Ivović, najbolji igrač Crne Gore, je komentarisao:
– Tačno je da nema u Srbiji sedmorice igrača koji su ostvarili nezapamćene rezultate, ali nisam siguran da smo favoriti. I mi smo podmlađeni i videćemo kako će to da izgleda. Sudeći po pričama o našem mentalitetu jutarnji termin može samo nama da škodi. Uz to imamo neka loša iskustva sa prvim utakmicama i pokušaćemo da to sada izbegnemo.
Pouzdani bek Sava Ranđelović pripada onim iskusnijim članovima selekcije. S velikim brojem trofeja malo ljutito kaže:
– Ne obazirem se šta drugi pričaju, ali ne mogu da ne čujem. Vidim da osim selektora, stručnog štaba i nas samih niko ne veruje u nas. Otpisali su nas pre vremena. Dobro smo radili, imamo kvalitet i možemo da napravimo iznenađenje ako bi to uopšte bilo iznenađenje. U Crnoj Gori se već smatraju pobednicima. Igraćemo najbolje što možemo i ne zaboravite da rezultati u grupi ništa ne znače.
Radomir Drašović će takođe voditi veliku bitku sa crnogorskim centrima:
– Veći motiv od igranja za Srbiju na Svetskom prvenstvu nije potreban. Oni imaju igrače koji prave razliku. Ivović i Janović su velika imena, a s golmanom Lazovićem sam igrao i znam koliko je kvalitetan. Verujem da znamo šta treba i da ćemo to uspeti da primenimo.
Đorđe Đorđević na čelu naše delegacije

U Kvangdžuu će za Srbiju igrati: 1. Dimitrije Rističević (Novi Beograd, 28 utakmica), 2. Dušan Mandić (Pro Reko, 175 utakmica – 252 gola), 3. Viktor Rašović (Solnok, 90 – 58), 4. Sava Ranđelović (OSC, 145 – 45), 5. Miloš Ćuk  (Mladost, 183 – 170, kapiten), 6. Đorđe Lazić (Solnok, 27 – 22), 7. Nemanja Vico (Trijestina, 26 – 18), 8. Radomir Drašović (Solnok, 41 – 24), 9. Nikola Jakšić (Ferencvaroš, 108 – 85), 10. Strahinja Rašović (Eger, 72 – 114), 11. Ognjen Stojanović (Miškolc, 21 – 25), 12. Nikola Dedović (Špandau 04, 8 – 5) i 13. Lazar Dobožanov (Radnički, 12).
U stručnom štabu su: Dejan Savić (selektor), Vladimir Vujasinović, Stefan Ćirić, Žarko Petrović (treneri), Radoje Avramović (rad u teretani i na suvom), Vladimir Radović (fizioterapeut) i dr Nikola Repac (lekar).
U ime VSS na Svetskom prvenstvu je izvršni direktor Đorđe Đorđević, a sudija je Vojin Putniković.

Vučić razgovarao sa Mihajlovićem, pružio mu podršku
Predsednik Srbije Aleksandar Vučić pozvao je telefonom srpskog fudbalskog trenera Sinišu Mihajlovića po saznanju da je oboleo od leukemije i uputio mu reči podrške za ozdravljenje, potvrđeno je Tanjugu u kabinetu predsednika.
Predsednik je Mihi preneo da zna da je on veliki borac i da se ne bori samo za svoje zdravlje, sebe i svoju porodicu, već, kako je istakao Vučić, i za celu našu zemlju koja ga voli i poštuje.
Vučić je Mihajloviću u telefonskom razgovoru poželeo da što pre pobedi i da se vide i razgovaraju.
Mihajlović je preneo da već od utorka kreće na terapiju i da će se, čim se izbori sa bolešću, odazvati na poziv predsednika i doći u Beograd, prenosi Tanjug
</div>
<div id="vesti">
Milošević: Nastavljamo borbu za prava srpske zajednice
ZAGREB - Novi predsednik Srpskog narodnog veća u Hrvatskoj, Boris Milošević, izjavio je da će nastaviti da se bori za ostvarenje svih prava srpske zajednice u Hrvatskoj, ali i za to da hrvatsko društvo bude društvo bez diskriminacije.
„Sigurno se nastavljamo boriti za ostvarenje svih prava srpske zajednice u Hrvatskoj, za svakog pojedinca u našoj zajednici, ali i za celo društvo u kojem živimo, da bude bolje, da bude društvo bez diskriminacije, da bude društvo jednakih”, najavio je Milošević u izjavi za Tanjug, prvoj nakon što je, u subotu, izabran za novog predsednika Srpskog nacionalnog veća.
„Naša uloga u hrvatskom društvu je da gradi i spaja, a to može samo ako sačuvamo vlastito dostojanstvo i ostvarimo iskren dijalog, 'bez fige u džepu', s većinskim narodom”, istakao je Milošević.
Želja mu je, ističe, da svoj mandat iskoristi da unapredi rad te institucije, što, kako ističe, neće biti lako.
„I to, uz očuvanje i nastavak onih programa i aktivnosti koji su pokazali dobre rezultate, uz moguća programska osveženja, reorganizaciju organizacije kako bi bolje iskoristili postojeće ljudske kapacitete i privukli mlade na angažman”, rekao je Milošević.
Posebno važnim smatra jačanje saradnje s ljudima na terenu, ali i bolju saradnju sa bratskim, srpskim i drugim manjinskim organizacijama, kao i organizacijama koje nisu nužno manjinske, ali su bliske SNV u gledištima.
Milošević je kazao da preuzimanje vođenja Srpskog narodnog veća, kao vodeće i krovne organizacije Srba u Hrvatskoj, za njega predstavlja veliku čast i ogromnu odgovornost.
„Pogotovo što nastavljam rad Milorada Pupovca, koji je tu instituciju vodio pune 22 godine, od samog njenog osnivanja. On više nije predsednik, ali nastavlja biti važan deo tima kao predsednik Saveta SNV-a, gđe će pomagati svojim znanjem i iskustvom”, rekao je on, prenosi Tanjug.
U naredne četiri godine, kako navodi, ima vremena da ostvari neke svoje ideje i vizije razvoja u saradnji sa ostalim novoizabranim članovima rukovodstva, njegovim zamenicama Draganom Jeckov i Anetom Vladimirov.

Različite karte za noćni prevoz nisu falsifikat
Jedne večeri na noćnoj liniji vozač mi je izdao kartu koja mi je bila sumnjiva. Odmah sam primetila da nema hologram, a učinilo mi se i da je veća i deblja od standardne. Kada sam stigla kući, uporedila sam je sa sačuvanom od nekih ranijih večeri i utvrdila sam da su zaista drugačije. Da li je moguće da nam kondukteri noću prodaju falsifikate i te pare sebi stavljaju u džep?, zapitala se Beograđanka Aneta koja se javila našem listu.
Slično pitanje imalo je još nekoliko žitelja prestonice koji su nam se zbog iste nedoumice javljali minule nedelje.
Na osnovu odgovora koje smo dobili od nadležnih u gradu, poruka putnicima koji redovno koriste noćne linije je da ne moraju da brinu jer su sve karte koje dobijaju od konduktera ispravne, originalne i regularne. Razlika je u tome što se karte koje su trenutno u opticaju štampaju u različitim štamparijama.
– Zavod za izradu novčanica i kovanog novca obavestio je Sekretarijat za javni prevoz da neće biti u mogućnosti da u narednom periodu ispuni zahteve po pitanju štampanja karata za minibus ekspres linije i linije noćnog prevoza putnika u Beogradu. S obzirom na novonastale okolnosti, a kako bi se neometano nastavila prodaja karata na ovim linijama, sekretarijat je obavestio sve prevoznike angažovane za rad na minibus ekspres i noćnim linijama da je neophodno da samostalno izaberu štampariju u kojoj će ubuduće štampati karte – navode u Gradskoj upravi.
Zbog svega ovoga, prevoznicima je naloženo da novoodštampane karte moraju da sadrže elemente karata koje je štampao Zavod za izradu novčanica – da moraju biti iste boje, oblika i odštampane na kvalitetnom papiru. Pre svakog štampanja karata, prevoznik mora da se obrati Sekretarijatu za javni prevoz da bi se odredili serijski brojevi pod kojim karte mogu biti odštampane za količine po izboru prevoznika.
– Karte moraju biti u blokovima perforirane i štampane tako da posle izdavanja karte sa serijskim brojem korisniku prevoza u bloku ostane isti serijski broj karte koja je izdata. Prevoznik je dužan da karte prodaje po redosledu serijskog broja – ukazuju nadležni u gradu.
Kako dodaju u Gradskoj upravi, prema informacijama dobijenim od prevoznika, prilikom odabira štamparija njima je pojašnjeno da na osnovu zakonskih regulativa nijednoj štampariji, izuzev Zavodu za izradu novčanica, nije dozvoljena upotreba holograma kod štampe karata.
– Zato su prihvaćena dostupna rešenja za štampanje karata bez holograma, ali sa najvećim mogućim stepenom zaštite koji u ovom trenutku može da se obezbedi. Na minibus ekspres linijama, za koje je završen postupak javno-privatnog partnerstva sa elementima koncesije, od 1. septembra startovaće prodaja karata u vozilu kod vozača koje će biti štampane na uređaju za prodaju karata povezanim sa vozačkim kompjuterom. U toku je i priprema postupka javno-privatnog partnerstva sa koncesijom za linije noćnog prevoza. Posle njegovog okončanja i izbora privatnog partnera na isti način obavljaće se prodaja karata i na linijama noćnog prevoza – najavljuju u gradu.
Trenutno je za rad na linijama noćnog prevoza angažovano pet privatnih prevoznika. To su „Ariva litas”, „Lasta”, „Presto”, „Ćurdić” i „Lui travel”.
Većina polazaka sa Trga republike
Prema zvaničnom popisu, trenutno postoji 25 noćnih linija. Sve linije noćnog saobraćaja privatni prevoznici su preuzeli od aprila 2006. godine, na osnovu rešenja Sekretarijata za saobraćaj, odnosno tadašnje Direkcije za javni prevoz.
U redovnim okolnostima, kada nisu izmenjene trase, većina ovih autobusa polazi sa Trga republike, a deo njih sa Dorćola, Slavije, Savskog i Studentskog trga. Noćne linije veza su centra i Medakovića, Braće Jerković, Rušnja, Resnika, Kneževca, Batajnice, Zemun-polja, Ugrinovaca, Padinske Skele, Pinosave, Bežanijske kose, Sremčice…
Ovi autobusi, koji saobraćaju od ponoći do četiri ujutru, idu uglavnom na pola sata ili sat, ali putnici se žale da povremeno bez ikakvog objašnjenja znaju da izostanu pojedini polasci. Za one koji nemaju za taksi to znači da su u pojedinim noćima, u zavisnosti od linije, osuđeni na čekanje autobusa sat, pa i dva sata.

Lido još nespreman za letnju sezonu (FOTO)
Prošlo je više od nedelju dana otkako je postavljen vojni pontonski most do Velikog ratnog ostrva, ali Lido i dalje ne radi punom parom. Nestabilni vremenski uslovi svakako su doprineli manjoj poseti, ali utisak je i da čuvena zemunska plaža još nije potpuno spremna za ono što sledi kad upeče zvezda.
Šućmurasto vreme, a i radni dan uticali su na to da je u petak u ranim popodnevnim satima na ostrvu bilo tek stotinak posetilaca. Neki od njih nisu skrivali nezadovoljstvo što mnogi od obećanih sadržaja još ne funkcionišu.

Tereni za fudbal i odbojku nisu potpuno spremni za okršaje na pesku, a i sama plaža ne deluje baš impresivno. Doduše, još nema ni pravih kupača jer je Dunav leden. Osoblje instaliranog kafe-restorana se uigrava za predstojeće gužve, a cene pića ne razlikuju se mnogo od onih na kopnu.
Što se tiče „Zelenila”, ovo preduzeće je odlično obavilo svoj posao kada je reč o košenju trave, međutim utisak je da su omanuli kod parkovskog mobilijara – drveni stolovi i klupe koji su preživeli zimu u očajnom su stanju, a i čini se da ih nema dovoljno.

Ako se nešto ne promeni u narednim nedeljama, može se očekivati pravi „rat” posetilaca za mesto u dubokoj hladovini iznad plaže. Lekarska ekipa Doma zdravlja „Zemun” smeštena je u ruiniranoj drvenoj kolibi i prosto je za ne verovati da će tu ostati do kraja sezone.
Tuševi sa tehničkom vodom su postavljeni, ali im pristup zbog džombastog terena nimalo nije lak i bezbedan. Opšti utisak je da se jedna od najlepših dunavskih plaža još priprema za takozvani špic sezone i čini se da je jedino što je potpuno spremno – most.

A taj most već godinama izaziva suprotstavljena osećanja kod dve grupe sugrađana – one većinske, u koju spadaju svi oni zadovoljni što im je omiljena plaža postala lako dostupna, i one malobrojnije, sastavljene od čamdžija parkiranih nizvodno od pontona jer ih sada put do Lida vodi skroz oko Ratnog ostrva.

Izmene saobraćaja zbog posete Makrona
Ministarstvo unutrašnjih poslova saopštilo je danas da će preduzeti maksimalne mere obezbeđenja povodom predstojeće posete predsednika Republike Francuske Emanuela Makrona, koje će dovesti do izmene režima saobraćaja u određenim delovima Beograda.
Saobraćaj će sutra u popodnevnim satima u Beogradu biti povremeno obustavljan na auto-putu, u pravcu ka Beogradu, i svim pristupnim saobraćajnicama, kao i u Ulici kneza Miloša i u centralnim gradskim ulicama, naveo je MUP.
Pripadnici Jedinice za obezbeđenje određenih ličnosti i objekata primenjivaće posebne mere fizičkog i tehničkog obezbeđenja na trasama kretanja štićene ličnosti, a pripadnici Uprave saobraćajne policije preduzimaće intenzivne mere u cilju normalizacije saobraćaja nakon prolaska kolone sa štićenom ličnošću.
„Molimo građane da imaju razumevanja za aktivnosti koje će pripadnici Ministarstva unutrašnjih poslova preduzimati tokom predstojeće posete francuskog predsednika”, navedeno je u saopštenju MUP-a, prenosi Tanjug.

General Mondezir dobija ulicu u Beogradu
Skupština grada Beograda će na sednici 25. jula doneti odluku da jedna ulica u glavnom gradu dobije ime generala Pijarona de Mondezira, u znak zahvalnosti za sve što je učinio za Srbiju, najavio je danas zamenik gradonačelnika Beograda Goran Vesić.
„General de Mondezir vodio je proces evakuacije iscrpljene srpske vojske sa obala Albanije na Krf, a potom i njene reorganizacije. Prvi marš srpske vojske preko Albanije nazvao je 'albanskom golgotom', organizovao je slanje preko 4.000 srpske dece na lečenje, oporavak i školovanje u Francusku kao i 1.000 srpskih regruta na studije na Sorboni. Tako je osigurana budućnost srpskog naroda posle albanske golgote i Prvog Svetskog rata u kome je stradala većina obrazovanih Srba”, naveo je Vesić na svom Fejsbuk profilu.
On je naglasio da je general de Mondezir, nosilac Ordena belog Orla prvog stepena, komandirskog krsta Karađorđeve zvezde i Ordena jugoslovenske krune, 11. novembra 1930. godine prisustvovao otkrivanju spomenika Francuskoj, koji će sutra obići predsednici Srbije i Francuske, Aleksandar Vučić i Emanuel Makron.
„Predsednici Aleksandar Vučić i Emanuel Makron obratiće se sutra građanima na Beogradskoj tvrđavi i obići obnovljeni Spomenik zahvalnosti Francuskoj, večni simbol srpsko-francuskog prijateljstva, jedinstven u modernoj istoriji sveta”, ističe Vesić.
On podseća da je spomenik zahvalnosti Francuskoj, delo Ivana Meštrovića, otkriven 11. novembra 1930. godine na proslavi Dana primirja, odnosno obeležavanju 12. godina od pobede Saveznika u Prvom svetskom ratu.
„U znak zahvalnosti za sve što je general Mondezir učinio za Srbiju Skupština grada Beograda će na sednici koja će biti održana 25. jula, na predlog književnika Milovana Vitezovića i Udruženja književnika Srbije, doneti odluku da jedna ulica u našem gradu dobije ime - Ulica generala Pijarona de Mondezira”, naveo je Vesić, prenosi Tanjug.

Novom ulicom do Kliničkog centra Srbije
Potpredsednik Vlade Srbije Nebojša Stefanović i ministar zdravlja Zlatibor Lončar obišli su danas novoizgrađenu saobraćajnicu pri Kliničkom centru Srbije, koja povezuje tu zdravstvenu ustanovu sa saobraćajnom petljom pri isključenju sa auto-puta kod Hitne pomoći.
Dužina saobraćajnice iznosi 350 metara, a njen najveći značaj je što će pacijenti u najkraćem roku moći da dobiju neophodnu pomoć lekara, bilo da je reč, na primer o Urgentnom centru ili Klinici za ginekologiju i akušerstvo.
Ministar Lončar kaže da će do porodilišta, zahvaljući novoj saobraćajnici, pacijenti stizati za pola minuta, odnosno za minut do Urgentnog centra, jer će se, kako kaže, izbeći gužve u ulici Kneza Miloša.
On je dodao da saoobraćajnica već funkcioniše, kako za kola Hitne pomoći, tako i za sve građane.
Inače, put čija je izgradnja počela u martu obeležen je horizontalnom i vertikalnom signalizacijom, a za javno osvetljenje je postavljeno 14 stubova.
Ministar Stefanović podseća da je MUP nabavio novi helikopter sa najsavremenijom medicinskom opremom, navodeći da je brzina, kada je reč o spašavanju života, značajan faktor.
„Sve što se dešavalo u prethodnom periodu, uključujući nabavku iks noža, gama noža, pokazuje da razmišljamo da stvorimo uslove da se pacijenti u Srbiji leče kao bilo gde drugde u svetu. Za pripadnike policije je to takođe značajno, zbog specifičnosti posla. Skraćivanje vremena do lekara znači veća šansa da se nekom spasi život”, rekao je Stefanović.
On je zahvalio Ministarstvu zdravlja, ali i lekarima zbog brige koju pokazuju prema policijskim službencima, ali i svim građanima Srbije, prenosi Tanjug.
</div>
<div id="kultura">
Kad imate dobar instrument, to je kao da vozite „ferari”
Go­di­na­ma na Me­ćav­ni­ku u okvi­ru Fe­sti­va­la ru­ske mu­zi­ke Sr­bo­ljub Di­nić sa svo­jim or­ke­strom do­bi­ja ova­ci­je pu­bli­ke. Di­nić je šef di­ri­gent i umet­nič­ki di­rek­tor Or­ke­stra Po­zo­ri­šta le­pih umet­no­sti iz Si­ju­dad Mek­si­ka, a na po­ziv ma­e­stra Mi­ge­la Go­me­za Mar­ti­ne­za, 2001. go­di­ne do­la­zi na me­sto pr­vog di­ri­gen­ta ope­re u Ber­nu. Tri go­di­ne ka­sni­je una­pre­đen je u glav­nog di­ri­gen­ta ope­re u Ber­nu, da bi 2007. po­stao umet­nič­ki di­rek­tor ove ku­će. U se­zo­na­ma 2006–2008. di­ri­go­vao je „To­sku”, „Ma­dam Ba­ter­flaj” i „Nor­mu” u Štac te­a­tru. Di­ri­go­vao je ga­la kon­cer­ti­ma s Ag­nes Bal­com, te­no­rom Sal­va­to­re­om Li­či­trom i Ra­mo­nom Var­ga­som. Na­stu­pao je i kao pi­ja­ni­sta s Ni­škim sim­fo­nij­skim or­ke­strom, go­sto­vao je u Ita­li­ji, Nor­ve­škoj, Šved­skoj, Hr­vat­skoj i dru­gim ze­mlja­ma. Do­bit­nik je na­gra­de Mi­ni­star­stva kul­tu­re Re­pu­bli­ke Sr­bi­je za ši­re­nje i pro­mo­ci­ju srp­ske kul­tu­re u sve­tu. 
Da li je pr­vo Bolj­šoj, a sa­da Ku­sten­dorf or­ke­star, stal­nog sa­sta­va? 
Ve­li­ki deo or­ke­stra je sta­lan i za­vi­si od to­ga da li mu­zi­ča­ri že­le da svi­ra­ju na go­di­šnjem od­mo­ru, ali glav­ni nje­gov deo či­ne pro­fe­si­o­nal­ci ko­ji svi­ra­ju u Be­o­grad­skoj fil­har­mo­ni­ji, uz mla­de umet­ni­ke ko­ji još uvek stu­di­ra­ju ili su tek za­vr­ši­li stu­di­je. To je spoj mla­dih lju­di ko­ji že­le da na­stu­pa­ju uz ime­na po­put Ju­ri­ja Ba­šme­ta ili Alek­san­dra Ma­dža­ra, kao i ve­li­ke gru­pe is­ku­snih mu­zi­ča­ra ko­ji već po­zna­ju taj re­per­to­ar. 
Ka­kav je vaš do­ži­vljaj od­no­sa pre­ma kla­si­ci, kao de­lu elit­ne kul­tu­re, u na­šoj ze­mlji, u po­re­đe­nju sa sve­tom? 
Upra­vo je to pro­blem kla­sič­ne mu­zi­ke, taj ta­ko­zva­ni eli­ti­zam. Sma­tram pak da bi kla­sič­na mu­zi­ka tre­ba­lo da bu­de do­stup­na svi­ma. Mi­slim da ka­da bi na ra­di­ju bi­la pu­šta­na Pe­ta Be­to­ve­no­va sim­fo­ni­ja sva­ko­ga da­na, svi bi je po­zna­va­li. Tre­ba­lo bi ot­klo­ni­ti strah od kla­si­ke kao elit­ne. Ona se do­ži­vlja­va kao bi­lo ko­ja dru­ga vr­sta mu­zi­ke, in­ten­zi­te­tom ose­ća­nja, ima­gi­na­ci­jom, bo­ja­ma… A po­treb­no je ma­lo i ra­do­zna­lo­sti. Na­rav­no, i me­di­ji igra­ju ve­li­ku ulo­gu. Ono što nam se pla­si­ra stvar­no sa­dr­ži vr­lo ma­lo kla­sič­ne mu­zi­ke i zbog to­ga slu­ša­o­ci pre­ma njoj ima­ju dru­ga­či­ji od­nos. A ipak, ka­da ne­ko kao Ne­ma­nja Ra­du­lo­vić svi­ra, sve je pre­pu­no, upr­kos ri­ja­li­ti kul­tu­ri ko­ja vla­da. Za­što je to ta­ko? Da li mi­sli­te da ri­ja­li­ti mo­že da ugro­zi kul­tu­ru ko­ja je ve­ko­vi­ma op­sta­ja­la? Ja ne gle­dam ta­kve pro­gra­me, ali pri­me­ću­jem da to či­ni ve­li­ki deo po­pu­la­ci­je u Sr­bi­ji. To ne mo­gu da raz­u­mem. Ro­dom sam iz Ni­ša, ta­mo po­sto­ji Sim­fo­nij­ski or­ke­star i Na­rod­no po­zo­ri­šte, Film­ski su­sre­ti, Ni­švil i Hor­ske sve­ča­no­sti, ali kul­tu­ra mo­ra da iza­đe iz okvi­ra in­sti­tu­ci­ja i da kre­ne po Sr­bi­ji, kao što či­ni­mo u Mek­si­ku, iz­la­ze­ći iz ope­re u for­mi go­sto­va­nja i kon­ce­ra­ta. To bi bio ne­ki moj ide­al. 
Ka­kav je od­nos pre­ma kla­sič­noj mu­zi­ci u Mek­si­ku? 
Lju­di je vo­le. Mek­si­kan­ci su nam slič­ni, i ina­če ce­ne mu­zi­ku. Div­no igra­ju i pe­va­ju, mi­slim da de­ve­de­set od­sto mu­ške po­pu­la­ci­je či­ne te­no­ri. To je ne­ve­ro­va­tan fe­no­men. Ka­da tra­ži­te ba­sa za ope­ru, mo­ra­te ga zva­ti iz ino­stran­stva, ali te­no­ra ima mi­li­on. Si­ju­dad Mek­si­ko ima šest pro­fe­si­o­nal­nih or­ke­sta­ra, na vi­so­kom ni­vou. Ja sam sa­da u Ne­mač­koj, kao ge­ne­ral­mu­zik di­rek­tor u Bra­un­švaj­gu, sve­dok to­ga da je ta­mo sve pot­pu­no dru­ga­či­je s osam­de­set oper­skih ku­ća i 150 pro­fe­si­o­nal­nih or­ke­sta­ra ko­ji su pla­će­ni od vla­de, po­kra­ji­na i gra­do­va. Za me­ne je to pri­mer i uzor za sve dru­ge ze­mlje. 
Na ko­ji na­čin je obra­zo­va­nje umet­ni­ka u Sr­bi­ji kon­ku­rent­no u sve­tu? 
Na­še obra­zo­va­nje, ka­da je reč o mu­zi­ci, od­lič­no je. Po­seb­no ako go­vo­ri­mo o ću­prij­skoj ško­li ta­le­na­ta ili dru­gim mu­zič­kim ško­la­ma gde se još uvek ra­di po tom ru­skom prin­ci­pu, s ne­ko­li­ko ča­so­va ne­delj­no. Mo­ja de­ca u Švaj­car­skoj ima­ju je­dan čas ne­delj­no i s tim se ni­šta ne de­ša­va. Ne do­bi­ja­ju ni­ka­kvu sti­mu­la­ci­ju da se da­lje ba­ve ti­me. Kod nas je dru­ga­či­je. Po­sto­ji audi­ci­ja, naj­ta­len­to­va­ni­ji pro­đu. Na­ši umet­ni­ci su vr­lo ce­nje­ni u sve­tu upra­vo zbog to­ga što do­đu s ve­li­kim pred­zna­njem i ta­mo stek­nu ogrom­no is­ku­stvo s or­ke­stri­ma i di­ri­gen­ti­ma. Taj spoj na­še ško­le i is­ku­stva na vi­so­kom ni­vou za me­ne je do­bit­na kom­bi­na­ci­ja. 
Šta naj­vi­še vo­li­te da iz­vo­di­te? 
Po­čeo sam u ope­ri, ali vre­me­nom sve vi­še di­ri­gu­jem sim­fo­nij­sku mu­zi­ku. Me­đu mo­jim omi­lje­nim kom­po­zi­to­ri­ma je Čaj­kov­ski, pre svih. Vo­lim i Be­to­ve­na, ali sa­da se taj re­per­to­ar kre­će pre­ma ve­li­kim de­li­ma 19. i po­čet­ka 20. ve­ka. 
Ko­li­ko kod nas po­sto­ji pra­vih aku­stič­nih sa­la za iz­vo­đe­nje? 
Pre­ma­lo ih je. Ima­te Ko­la­rac, ko­ji ima div­nu sa­lu, ali to je me­sto za kon­cer­te ka­mer­ne mu­zi­ke ili so­li­stič­ka iz­vo­đe­nja. Ka­da do­đe ve­li­ki sim­fo­nij­ski or­ke­star i ka­da iz­vo­di ne­ko zah­tev­no de­lo, na pri­mer Gu­sta­va Ma­le­ra, on­da je to pre­a­ku­stič­no. S dru­ge stra­ne, ima­te Sa­va cen­tar ko­ji ne­ma ni­ka­kvu aku­sti­ku i sve mo­ra da bu­de ozvu­če­no. Po mom mi­šlje­nju, Be­o­grad­ska fil­har­mo­ni­ja tre­ba­lo bi da do­bi­je jed­nu no­vu kon­cert­nu sa­lu, top kon­cert­nu sa­lu. Be­o­grad je in­ter­na­ci­o­nal­ni grad. Ne­dav­no sam imao pri­li­ke da go­stu­jem u no­voj Sa­li Fil­har­mo­ni­je u Ham­bur­gu. To je im­pre­siv­no. Di­sku­ta­bil­no je da li je mo­gla da bu­de aku­stič­ni­ja, ali kad uđe­te u sa­lu ko­ja je ko­šta­la 800 mi­li­o­na evra, to je fa­sci­nant­no. Tu se pu­bli­ka pre­pli­će na če­ti­ri spra­ta. Pa i sa­la Ni­škog sim­fo­nij­skog or­ke­stra je ma­la, tu ne­ma aku­sti­ke. 
Ka­da je reč o zvu­ku, u če­mu je spe­ci­fič­nost sta­rih in­stru­me­na­ta, ka­kva je vi­o­la Ju­ri­ja Ba­šme­ta iz 18. ve­ka? 
Ka­da je reč o gu­dač­kim in­stru­men­ti­ma, još uvek su ne­pre­va­zi­đe­ni oni iz 18. ve­ka. Stra­di­va­ri, Ama­ti i Gvar­ne­ri, kao pred­stav­ni­ci ško­le iz Kre­mo­ne. Pre me­sec da­na svi­rao sam s Ro­ma­nom Si­mo­vi­ćem, ko­ji na­stu­pa na Stra­di­va­ri­ju od de­set mi­li­o­na do­la­ra. Ni­je va­žno ko­li­ko ko­šta, već je iz­u­zet­nost upra­vo u nje­nom zvu­ku. Ta­kva je i Ba­šme­to­va vi­o­la. To je ve­li­ka pred­nost, kao da vo­zi­te „fe­ra­ri”. Umet­ni­ci ne po­se­du­ju sa­mi ta­kve in­stru­men­te, već im ih ban­ke ili osi­gu­ra­va­ju­će ku­će da­ju na slu­že­nje.

Kuns drži rekord među živim umetnicima
Pi­ta­njem „Šta bi­ste ku­pi­li da ima­te 100 mi­li­o­na do­la­ra?” po­či­nje za­ni­mljiv do­ku­men­ta­rac iz 2011, na­stao u pro­duk­ci­ji Bi-Bi-Si­ja, u ko­jem je Ali­ster So­uk, po­zna­ti bri­tan­ski umet­nič­ki kri­ti­čar i no­vi­nar, od mno­štva mo­gu­ćih od­go­vo­ra po­nu­dio je­dan, ne ta­ko re­dak – po­tro­šio bih no­vac na ku­po­vi­nu umet­nič­kih de­la.
Ni­je, me­đu­tim, reč ni o nje­mu lič­no, ni o nje­go­vom nov­cu, već o ne­ki­ma od sli­ka ko­je su ušle u isto­ri­ju po ce­na­ma za ko­je su pro­da­te na auk­ci­ja­ma u re­no­mi­ra­nim ku­ća­ma, na šta nas je ne­dav­no pod­se­tio Džef Kuns. Nje­go­va skulp­tu­ra „Zec” do­sti­gla je svo­tu od 91,1 mi­li­on do­la­ra zbog če­ga je ovaj umet­nik po­no­vo na vr­hu li­ste kad je reč o naj­sku­pljim ra­do­vi­ma ži­vih umet­ni­ka, s ko­je ga je, po­ka­za­lo se sa­mo na­krat­ko, bio is­ti­snuo Dej­vid Hok­ni pre šest me­se­ci. 
U So­u­ko­vom fil­mu „Naj­sku­plje sli­ke na sve­tu”, gle­da­lac je, vo­đen kroz sce­no­gra­fi­je Nju­jor­ka, Las Ve­ga­sa, Lon­do­na i Ve­ne­ci­je, mo­gao da se bli­že upo­zna s iz­u­zet­nim umet­nič­kim do­me­ti­ma de­set re­mek-de­la ve­li­kih stva­ra­la­ca ko­ja se na­la­ze u raz­li­či­tim okru­že­nji­ma i mi­lje­i­ma. Od pri­vat­nih ko­lek­ci­ja či­ji pri­mer­ci, na­ža­lost, ni­su ni­ka­da bi­li, ni­ti će bi­ti, na uvi­du jav­no­sti, pre­ko mu­ze­ja ko­ji­ma su u po­hval­nim i ši­rem dru­štve­nom uti­ca­ju vo­đe­nim slu­ča­je­vi­ma ova de­la po­zajm­lji­va­na za­rad iz­la­ga­nja, pa do re­sto­ra­na u koc­kar­ni­ca­ma gde ih ma­hom mo­gu vi­de­ti oni ko­ji­ma ni­je bit­no u či­jem „zid­nom dru­štvu” obe­du­ju.
So­u­ko­va ana­li­za se, ta­ko, kre­će od Mar­ka Rot­ka i nje­go­ve sli­ke „Be­li cen­tar”, pro­da­te za 72,8 mi­li­o­na do­la­ra, pre­ko pr­ve ver­zi­je „Por­tre­ta dok­to­ra Ga­šea” Vin­sen­ta van Go­ga, ku­plje­ne za 82,5 mi­li­o­na do­la­ra, i „Por­tre­ta Ade­le Bloh-Ba­u­er I” Gu­sta­va Klim­ta, ko­ji je do­sti­gao ce­nu od 87,9 mi­li­o­na do­la­ra (ka­sni­je pre­pro­dat za 150 mi­li­o­na do­la­ra), pa do de­la Pa­bla Pi­ka­sa „Akt, ze­le­no li­šće i bi­sta”, ko­je je pla­će­no 106,5 mi­li­o­na do­la­ra. 
Mi­mo po­da­ta­ka iz ovog ostva­re­nja de­si­le su se po­tom, u do­me­nu zva­nič­ne, jav­ne auk­cij­ske pro­da­je, ka­ko pre­ci­zno be­le­že „Bi­znis in­saj­der” i Ju­ro­njuz, akvi­zi­ci­je ko­je nad­ma­šu­ju po­sled­nju na­ve­de­nu su­mu. „Pla­sto­vi” Klo­da Mo­nea pro­da­ti su ne­dav­no za 110,7 mi­li­o­na do­la­ra i sli­ka je po­sta­la, ujed­no, ka­ko tvr­di „Sa­de­bi”, i naj­sku­plje de­lo me­đu im­pre­si­o­ni­sti­ma, dok je sklptura Alberta Đakometija „Čovek koji pokazuje prstom” prodata za 141,3 miliona dolara. Rad Fren­si­sa Bej­ko­na „Tri stu­di­je Lu­si­ja­na Froj­da” ko­štao je 142,4 mi­li­o­na do­la­ra, „Le­že­ći akt” Ama­dea Mo­di­lja­ni­ja pla­ćen je 170,4 mi­li­o­na do­la­ra, a za „Že­ne iz Al­ži­ra” Pa­bla Pi­ka­sa iz­dvo­je­no je 179,4 mi­li­o­na do­la­ra. U pri­vat­nim tran­sak­ci­ja­ma ko­je su zabeležene do­stig­nu­ti kraj­nji iz­no­si bi­li su i ve­ći, pa se ta­ko u op­se­gu od 200 pa do 300 mi­li­o­na do­la­ra na­la­ze Džek­son Po­lok i nje­go­va sli­ka „Broj 17A”, rad Po­la Go­ge­na „Ka­da ćeš se uda­ti”, „Kar­ta­ši” Po­la Se­za­na i de­lo „Raz­me­na” Vilema de Kuniga. 


Klod Mone, „Plastovi”, 1890.


A on­da je do­šla 2017. i svi do ta­da po­stig­nu­ti re­kor­di su pre­va­zi­đe­ni – za „Sal­va­to­ra Mun­di­ja”, ko­ji je pri­pi­san ni­kom dru­gom do Le­o­nar­du da Vin­či­ju, oko če­ga se i dan-da­nas još ro­je sum­nje u struč­nim kru­go­vi­ma, ku­pac či­je je ime bi­lo skri­ve­no, ma­da se po­tom spe­ku­li­sa­lo da se ra­di o jed­nom od arap­skih prin­če­va, odvo­jio je 450 mi­li­o­na do­la­ra. Za­i­sta je to bi­la sen­za­ci­ja. 
Svi ve­li­ka­ni ko­ji su po­bro­ja­ni ni­su me­đu ži­vi­ma, ali su se na po­čet­ku tek­sta po­me­nu­ti Kuns i re­no­mi­ra­ni Dej­vid Hok­ni po­bri­nu­li da me­đu umet­ni­ci­ma ko­ji su još ak­tiv­ni de­ša­va­nja ta­ko­đe ne bu­du ma­nje za­pa­že­na. Njih dvo­ji­ca sme­nju­ju se na me­stu naj­pla­će­ni­jeg auto­ra u ovoj ka­te­go­ri­ji, po­što je pre pro­da­je Kun­so­vog „Ze­ca” Hok­ni­je­vo de­lo „Por­tret umet­ni­ka (ba­zen s dve fi­gu­re)” bi­lo do­sti­glo ce­nu od 90,3 mi­li­o­na do­la­ra, pri če­mu je bit­no re­ći da je Kuns od 2013. go­di­ne pa do ta­da bio na pr­vom me­stu jer je nje­gov „Pas od ba­lo­na (na­ran­dža­sti)” bio ku­pljen za 58,4 mi­li­o­na do­la­ra, dok se iza nje­ga na­la­zio Ger­hard Rih­ter, či­ji je rad „Ap­strakt­na sli­ka” za­vre­deo 46,3 mi­li­o­na do­la­ra. 
– I na­ši umet­ni­ci ima­ju svo­je me­sto u ovoj pri­či, a po­seb­nu po­zi­ci­ju za­u­zi­ma Pa­ja Jo­va­no­vić, či­je je de­lo „Dva ba­ši­bo­zu­ka is­pred ka­pi­je”, a reč je o iz­ra­zu ko­ji se od­no­si na do­bro­vo­ljač­ku gar­du osman­ske voj­ske, pro­da­to pro­šle go­di­ne za po­za­ma­šnu su­mu od tač­no 531.375 evra, što je bi­la tri pu­ta ve­ća svo­ta od pred­vi­đe­ne (pro­ce­na se kre­ta­la iz­me­đu 114.000 i 171.000 evra) – is­ti­če Dra­go Ra­ko­če­vić, isto­ri­čar umet­no­sti iz be­o­grad­ske Ar­te ga­le­ri­je, naš po­moć­nik u na­me­ri da u ovom kon­tek­stu po­zi­ci­o­ni­ra­mo srp­ske auto­re. 
Ovo ne­ve­li­ko ulje na dr­ve­noj plo­či (46 pu­ta 35 san­ti­me­ta­ra) po­nu­đe­no je bi­lo u „Sa­de­bi­ju” u ka­te­go­ri­ji ori­jen­ta­li­sta, a po iz­no­su je pla­će­ni­je od nje­go­vog „Ukro­ti­te­lja zmi­ja”, ko­ji je pre oko dve de­ce­ni­je ku­pljen za 169.580 evra. Tre­ba­lo bi po­me­nu­ti Ma­ri­nu Abra­mo­vić, či­ja je fo­to­gra­fi­ja per­for­man­sa „Umet­nost mo­ra bi­ti le­pa, umet­nik mo­ra bi­ti lep” pro­da­ta 2015. za 327.040 evra, pre me­sec da­na „Po­lja­ci” Mi­o­dra­ga Da­da Đu­ri­ća pla­će­ni su 112.500 evra, a tu je i Vla­da Ve­lič­ko­vić, či­je je ulje na plat­nu pod na­zi­vom „Ro­đe­nje” u mar­tu ove go­di­ne po­sti­glo svo­tu od 46.800 evra. Go­di­na­ma una­zad po za­vid­nim ce­na­ma pro­da­va­na su i dela Sa­ve Šu­ma­no­vića, Pe­tara Do­bro­vića, Na­de­žde Pe­tro­vić…


Paja Jovanović,„Dva bašibozuka ispred kapije”, 1887/1888.


A ko su kup­ci ra­do­va na­ših stva­ra­la­ca?
– Ra­di se o auk­ci­ja­ma van gra­ni­ca na­še ze­mlje i kup­ci su uglav­nom, na na­šu ža­lost, stran­ci. Sva­ka­ko su to lju­di ko­ji su pro­fi­li­sa­ni u sve­tu ko­lek­ci­o­nar­stva i zna­ju tač­no šta tra­že. To su, če­sto, i po­je­din­ci ko­ji su vla­sni­ci ve­li­kih kom­pa­ni­ja i ko­ji pra­ve svo­je zbir­ke, one su vr­lo bo­ga­te i ra­zno­li­ke po iz­bo­ru umet­ni­ka. Po­sto­je i na­ši ko­lek­ci­o­na­ri ko­ji se bo­re na tr­ži­štu i uče­stvu­ju u nad­me­ta­nji­ma, ali je naj­ve­ro­vat­ni­je da u jed­nom tre­nut­ku mo­ra­ju da od­u­sta­nu jer ne mo­gu da is­pra­te tak­mi­če­nje do kra­ja – ka­že naš sa­go­vor­nik, a mi ga pi­ta­mo još i to da li bi bio pra­vi po­tez da se u bor­bu za Jo­va­no­vi­će­vo de­lo uklju­či­la i ne­ka do­ma­ća mu­zej­ska in­sti­tu­ci­ja.
– Ta­kva re­ak­ci­ja, da se do­go­di­la, sva­ka­ko bi spa­da­la u do­men po­želj­nog, po­seb­no bi bi­lo od ko­ri­sti da se kre­ta­nja na auk­ci­ja­ma pra­te i da se re­a­gu­je, a bi­lo bi od iz­u­zet­nog zna­ča­ja ka­da bi se do­šlo do to­ga da je na go­di­šnjem ni­vou mo­gu­će pla­ni­ra­ti i bu­dže­te ko­ji mo­gu da obez­be­de bar uče­šće u tr­ci za ne­ko od de­la srp­skih ce­nje­nih umet­ni­ka. Na taj na­čin i sa­ma in­sti­tu­ci­ja na se­be bi pri­vu­kla pa­žnju, to bi bio i do­bar mar­ke­tin­ški po­tez, a bio bi i znak da je na­ša dr­ža­va uči­ni­la na­por da osvo­ji ne­ko od de­la lju­di ko­ji nas na naj­bo­lji na­čin pred­sta­vlja­ju u sve­tu – do­da­je Ra­ko­če­vić i na kra­ju na­gla­ša­va da po­sve­će­no ko­lek­ci­o­nar­stvo naj­pre po­či­va na zna­nju i upu­će­no­sti u svet umet­no­sti, a po­tom i na ose­ća­ju za le­po ko­ji se, na­rav­no, raz­li­ku­je od po­je­din­ca do po­je­din­ca. 
Za­to ko­lek­ci­je i je­su je­din­stve­ne i go­vo­re mno­go o sa­mom vla­sni­ku, či­ja vi­zu­ra mo­že bi­ti pod­sti­caj za de­la­nje onih ko­ji do­bi­ju pri­li­ku da u sa­ku­plje­nim pri­mer­ci­ma bar na­krat­ko uži­va­ju.

Prekinuta predstava „Ateljea 212”, glumica pala sa scene
BAR - Predstava „Homo Faber” srpskog pozorišta „Atelje 212” u režiji Ane Tomović koja je noćas igrana u okviru Barskog ljetopisa u Domu kulture Bar prekinuta je nakon što je glumica Radmila Tomović pred kraj predstave pala sa scene.
Navodi se da je scena je bila u polumraku kada se nesrećni slučaj dogodio i da su ostali akteri na bini bili „skamenjeni”, pa je par minuta publika mislila da je to deo predstave.
Kako navodi crnogorski sajt, očigledno su tome doprineli glumci koji su bili šokirani u tim trenucima, pa je jauk povređene tek nakon par minuta shvaćen kao pravi nesrećni slučaj, a ne deo predstave, navodi „jedro.bar”, a prenosi Tanjug.
Navodi se da je Hitna pomoć ubrzo stigla, imobilizovala povređenu i prevezla je u medicinsku ustanovu radi pružanja pomoći.
</div>
<div id="ekonomija">
Sa Francuzima i potpisivanje sporazuma o metrou u Beogradu
Sa predsednikom Francuske Emanuelom Makronom u Beograd stiže i delegacija privrednika, što će biti prilika za unapređenje ekonomske saradnje, a biće potpisano više od 20 ugovora i sporazuma, najbitniji među njima je onaj koji se tiče metroa, izjavila je Sanja Ivanić iz Francusko-srpske privredne komore.
Francuska je u poslednjih devet godina u Srbiju investirala blizu 1,5 milijardi evra, a francuske kompanije u Srbiji zapošljavaju oko 11 hiljada radnika.
Polovina tih kompanija bavi se proizvodnjom, a Francuzi su uključeni i u dve velike investicione koncesije - beogradski aerodrom Nikola Tesla i deponiju u Vinči. Očekuje se da tokom dvodnevne posete budu dogovoreni novi poslovi i potpisani brojni ugovori.
„Nama najbitniji u Komori su oni koji se tiču ekonomije. Da spomenem taj čuveni metro, pošto o njemu pričamo toliko godina. Ja se nadam da ćemo ovog puta konačno da finalizujemo i da potpišemo taj međudržavni sporazum”, rekla je Ivanić za N1.
Prema njenim rečima, francuski model metroa je po mišljenju stručnjaka u Komori, najbolji model za Srbiju. „I mi verujemo da će taj model itekako ovde moći da se primeni i da donese satisfakciju građanima Srbije”, istakla je ona.
Kako je dodala, biće potpisano još različitih sporazuma iz oblasti održivih energija, pošto je to jedan od prioriteta za pristupanje u EU, a i nešto u čemu Francuzi imaju veliku ekspertizu.
„Uglavnom, Francuzi se interesuju za veliki broj sektora, tako da - biće od svega pomalo”, rekla je Ivanić, a prenosi Beta.

Na stopu nezaposlenosti najviše utiče migracija radne snage
U Srbiji se, sudeći prema statistici i sve učestalijim izjavama zvaničnika, i dalje nastavljaju pozitivni trendovi na tržištu rada što potvrđuje i stopa nezaposlenosti od svega 12,1 odsto u prvom kvartalu ove godine.
U poređenju sa istim periodom prošle godine ova stopa niža je 2,7 procenata, pokazuju podaci iz Ankete o radnoj snazi, a i kako je nedavno istakao Zoran Martinović, direktor Nacionalne službe za zapošljavanje, broj ljudi na evidenciji NSZ-a takođe pada u kontinuitetu.
Trenutno je registrovano oko 527.000 nezaposlenih, što je 9.000 manje nego prošlog meseca, a devet odsto manje u odnosu na prošlu godinu. Stopa aktivnosti i stopa zaposlenosti rastu, podsetio je Martinović, pa se očekuje da će se taj trend nastaviti do kraja godine kada bi stopa nezaposlenosti trebalo da bude oko 10 odsto.
Kako se uopšte izračunava stopa nezaposlenosti i da li je realno da ona bude ispod 10 procenata?
U Centru za ekonomska istraživanja Beograd podsećaju da se stopa nezaposlenosti izračunava tako što se broj nezaposlenih radnika podeli sa ukupnim brojem radno sposobnog stanovništva, starosti od 16 do 65 godina.
– U periodu od 2015. do 2018. godine 150.629 osoba napustilo je Srbiju, a broj radnih mesta u istom periodu povećao se za 135.196, ne računajući prvi kvartal 2019. To znači da ljudi napuštaju zemlju u većem broju nego što se otvaraju nova radna mesta, pa je konkretna razlika 15.433, i to u korist emigracije. Matematički posmatrano, stopa nezaposlenosti se povećava, ali je stopa emigracije ipak veća od stope nezaposlenosti. Ovim tempom, čak i ako broj zaposlenih ostane isti, stopa nezaposlenosti će se smanjivati jer svake godine iz Srbije odlazi približno oko 37.500 stanovnika – objašnjava Nikola Korbar, direktor centra, ukazujući na to da iz priloženih podatka matematički ipak jeste moguće da se stopa nezaposlenih smanji na nivo koji je nedavno najavio direktor NSZ-a.
– Ipak, mnogo veću zaslugu za to imaće stopa emigracije, nego povećanje broja radnih mesta – uveren je Korbar.
Da li je realno da Srbija do kraja godine zabeleži stopu nezaposlenosti ispod deset odsto nije najvažnije pitanje za Ivana Nikolića, saradnika Ekonomskog instituta, jer on smatra da taj procenat ipak predstavlja relevantnu činjenicu.
– Da biste izračunala stopu nezaposlenosti potreban vam je podatak o radno aktivnom stanovništvu, i da se pritom oduzme broj svih onih koji nisu uopšte raspoloženi da rade, a ne samo odnos ukupne nezaposlenosti i ukupne radne snage – ističe Nikolić, i dodaje da kada raste broj zaposlenih logično je da se smanjuje broj nezaposlenih.  – Tu nema nikakve prevare, jer kada se smanjuje kontingent radno aktivnih, a u okviru njega raste formalna zaposlenost, onda mora da postoji i pad nezaposlenosti. Inače, u Srbiji je sve manje ljudi koji mogu da rade, jer je na snazi depopulacija, tako da čak i da nemamo porast zaposlenih, imali bismo pad stope nezaposlenosti. Ali, pošto se beleži rast formalne zaposlenosti, samim tim još brže pada stopa nezaposlenosti – ističe Nikolić.      
Da se sama definicija zaposlenog promenila u odnosu na ranije decenije podseća ekonomista Danilo Šuković, jer se sada zaposlenim tretira svako ko je u prethodnoj sedmici radio od dva do četiri sata.
– To je nova definicija prema teoriji o fleksibilnosti tržišta rada, pa je onda normalno da je broj zaposlenih znatno veći od realnog. Ipak podaci o broju zaposlenih i nezaposlenih dobijaju se i na osnovu anketiranja, a ono često nije sasvim pouzdano – ističe Šuković.
U Srbiji imamo oko sedam miliona stanovnika, od kojih je oko 530.000 evidentirano kao nezaposleno na evidenciji NSZ-a, dok je oko 2,1 milion zaposlenih, a ostali su neaktivni – penzioneri, deca, mlađi od 18 godina, oni koji posle određenog vremena aktivno ne traže posao...
– Takvih može da bude izrazito mnogo jer je u strukturi nezaposlenih veliki udeo onih koji na posao čekaju više godina, čak i deceniju. A za stopu nezaposlenosti relevantni su samo oni koji su prijavljeni na birou i aktivno traže posao. Jer, ta stopa predstavlja odnos ukupne nezaposlenosti i ukupne radne snage, to jest odnos između broja zaposlenih i zbira nezaposlenih i zaposlenih osoba u makroekonomiji – dodaje on.
Posmatrajući aktuelne statističke podatke, Šuković ipak navodi da nije realno da Srbija ima stopu nezaposlenih od 12 odsto, ukoliko na birou rada ima 530.000 ljudi.
– Prosto je nemoguće da se za samo nekoliko godina stopa nezaposlenosti maltene prepolovila, sa oko 23 odsto na 12 procenata, pa čak i da je na snazi ekonomski bum u zemlji. To se nigde u svetu nije desilo. To bi onda značilo da u Srbiji imamo trenutno oko 4,5 miliona zaposlenih, a statistika kaže da ih je oko dva miliona – ističe Danilo Šuković. 
Za realniju statistiku
Statistiku o radnoj snazi trebalo bi bolje uraditi i uskladiti sa podacima o kretanjima radne snage da bi bila realnija, ističe Danilo Šuković.
– Stopa nezaposlenosti zavisi od migracije radne snage, to jest odlaska naših u inostranstvo čime se odmah smanjuje broj onih koji na tržištu traže posao. Zbog toga se smanjuje i stopa nezaposlenosti, ali to ipak ne znači da ako je ona niža da je povećava broj zaposlenih – ističe Šuković.
</div>
<div id="vesti">
Uhapšeni nakon što su oteli torbu sa 18 miliona dinara
Beogradska policija uhapsila je neposredno nakon izvršenog krivičnog dela razbojništvo M.Š. (1998) i M.V. (1986), saopšteno je iz MUP-a Srbije.
Kako se sumnja, oni su motociklom došli do trezora jedne banke u Novom Beogradu i uz pretnju pištoljem od radnika firme za obezbeđenje oduzeli torbu sa 18.150.000 dinara, nakon čega su pobegli.
Brzom akcijom policije oni su pronađeni u stanu M.Š. gde su zatečeni i N.M. (1999), B.Ć.(1987) i A.P. (1998).

Pretresom stana policija je pronašla novac i dva pištolja. Svim osumnjičenima je određeno zadržavanje do 48 sati. 
Protiv M.Š. i M.V. biće podneta krivična prijava zbog postojanja osnova sumnje da su izvršili razbojništvo, dok će protiv M.Š. biti podneta krivična prijava i zbog postojanja osnova sumnje da je izvršio krivično delo neovlašćena proizvodnja, držanje, nošenje i promet oružja i eksplozivnih materija.
Protiv N.M., B.Ć., i A.P. biće podnete krivične prijave zbog postojanja osnova sumnje da su izvršili krivično delo pomoć učiniocu posle izvršenog krivičnog dela. Osumnjičeni će biti privedeni Višem javnom tužilaštvu u Beogradu.

Kuzmić prebačen u Beograd, nema krvarenja u mozgu
Košarkaš Crvene zvezde Ognjen Kuzmić u besvesnom stanju je danas prebačen u Beograd, doživeo je teške povrede glave i grudnog koša, ali nema krvarenja u mozgu, rekao je direktor Kliničkog centra Republike Srpske Vlado Đajić.
„Primljen je sa povredama glave, praćenim prelomima kostiju lica i obe vilice, imao je povredu grudnog koša praćenu nagnječenjem pluća. Bio je u besvesnom stanju, ono što je dobro je da nema krvarenja u mozgu, niti preloma lobanje oko mozga. Dogovorili smo njegovo prebacivanje u Beograd sa kolegama iz Kliničkog centra Srbije, pošto se ipak radi o besvesnom stanju, da se prebaci u veću zdravstvenu ustanovu. Nadamo se da će se sve to dobro završiti”, rekao je Đajić za N1, prenosi Beta.
Saobraćajna nesreća, kada su se sudarila dva automobila, dogodila se rano jutros na magistralnom putu Banjaluka - Prijedor.
U saopštenju Kliničkog centra Republike Srpske navodi se da je Kuzmić na aparatima za mehaničku ventilaciju, da je obavljena sva neophodna dijagnostika i započet terapijski tretman i napominje da su pacijenti u besvesnom stanju gotovo uvek životno ugroženi.
Kuzmić se nedavno iz Real Madrida vratio u Zvezdu, a na spisku je selektora Aleksandra Đorđevića za pripreme uoči početka Svetskog prvenstva u Kini.

Preminula voditeljka Danka Novović
Poznata voditeljka Televizije Beograd Danka Novović preminula je u bolnici na Bežanijskoj kosi u 76. godini.
Danka Novović je rođena u Prokuplju 1943. godine. Posle Prokuplja živela je u Uroševcu, a potom se sa majkom preselila u Beograd, gde je završila Šestu beogradsku gimnaziju, navodi RTS.
Studirala je Pravni i Filozofski fakultet ali, kako je govorila, nije imala vremena da ih završi.
Kao dvadesetogodišnjakinja, posle dvoipogodišnje pripreme sa lektorima, počela je televizijsku karijeru 1958. u direktnom prenosu – čitajući najavu programa.
Radila je i kao urednik Dnevnika, ali je sebe smatrala spikerkom, to je bio njen poziv.
Otmenim držanjem, posebnom dikcijom i bojom glasa obeležila je televiziju u Jugoslaviji i Srbiji, prenosi Tanjug.
Pevala je u prvom Omladinskom klubu u Beogradu, dok su repertoar koji je izvodila sa Minjom Subotom bile italijanske kancone, džez i rokenrol.
Bila je prvakinja svoje gimnazije u gimnastici, družila se s ekipom s Crvenog Krsta, koja je bila nezamisliva bez Dragana Gage Nikolića.
Za nju je Toma Zdravković napisao i otpevao pesmu „Danka”.

Podela imovine SFRJ: Srbija ne može da proda rezidenciju na Petoj aveniji
Generalni sekretar Ministarstva spoljnih poslova Srbije Veljko Odalović je, govoreći o podeli imovine diplomatskih predstavništava bivše SFRJ širom sveta, objasnio za RTS šta je pripalo Srbiji, šta je podeljeno sa drugim državama, a koja pitanja su ostala nerešena.
Početkom meseca u Beogradu je održan sastanak Mešovitog komiteta za raspodelu diplomatske i konzularne imovine bivše SFRJ (Aneks B Sporazuma o pitanjima sukcesije).
Ovaj sastanak je održan nakon više od sedam godina, završen konkretnim odlukama.
Odalović je u Jutarnjem programu RTS rekao da su Srbiji pripali objekti u Frankfurtu, Ženevi i još rezidencija u Harareu.
„Kada je reč o Frankfurtu, 70-tih godina je potpisan sporazum o doživotnom izdržavanju vlasnice, baka je živela do ove godine, mi smo to uredno plaćali. Mi to nismo odmah nasledili kada je umrla i sada smo morali da dobijemo odluku sukcesora da je to naše”, ispričao je Odalović.
Identifikovana su dva objekta u Draču i Tirani, a Odalović kaže da se trenutno tamo vodi spor s Albanijom, ali je po njegovoj oceni nesporno da pripadaju Srbiji.
„Tri objekta su već prodata i oko 40 miliona dolara je uplaćeno u budžet Srbije”, kazao je generalni sekretar Ministarstva spoljnih poslova Srbije.
On je naveo da će se dalje raditi na rešavanju pitanja rezidencije u Njujorku na Petoj aveniji, čije održavanje mnogo košta. Takođe, nerešeno je ostalo i pitanje objekta u Bernu.
„To su dva najteža pitanja, prodaja dva objekta koja imaju veliku vrednost, 40 miliona za Njujork i desetak miliona za Bern. To je za nas veliki teret. Mi držimo komplekse u kojima imamo po 2.500 kvadrata, a imamo malo ljudi, a ne možemo da investiramo jer nisu naši”, naglasio je Odalović.
Tokom sastanka komiteta utvrđeno je da nama nikad nisu pripadali objekti u Kanberi i Tunisu, već su upisani sa neproverenim imovinsko-pravnim statusom.
Odalović je dodao u vlasništvu Srbije nisu ni objekti u Kopenhagenu i Varšavi.
„Dobili smo notu da moramo da napustimo i objekat u Adis Abebi, jer objekat nije naš, ali smo sa dva neka sastanka uspeli to da zaustavimo”, naveo je Odalović.
Kada je reč o objektu u Braziliji, generalni sekretar MSP dodaje da će se izvršiti fizička podela.
„Srbiji je pripao centralni deo rezidencije i oko hektar zemljišta. Dalje će se deliti i objekti u Nju Delhiju, Moskvi, koja je posebna zbog razmene zemljišta, imamo dva moguća modela”, naglasio je Odalović, prenosi Tanjug.
Izvršena je podela objekta u Ankari između Srbije i Bosne i Hercegovine, dok je objekat u Atini podeljen sa Severnom Makedonijom.
„Moramo da rešimo pitanja u Africi i Aziji, jer tamo sukcesori ne pokazuju interesovanje, U svakom slučaju i na tome radimo zajedno. Nadamo se da će u Beogradu biti sledeći sastanak. Mislim da sada imamo šanse da ovo rešimo u neko dogledno vreme”, naveo je Odalović.
</div>
<div id="politika">
Vučić: Hoće da mi zabrane da govorim i mislim
Predsednik Srbije Aleksandar Vučić ustvrdio je da se zbog njegovog autorskog teskta „Elita i plebs” u „Politici” vodi kampanja protiv njega, te da peticija odnosno prikupljanje potpisa protiv njegovog načina govora „ima određene namere”.
On je za televiziju Pink rekao da je u tom tekstu samo rekao istinu, da nije koristio nepristojne reči i da „očigledno hoće da mu zabrane da govori i misli”.
„Ja nisam ni elita ni pseudo elita običan sam i stvaran o hoću da budem sa svojim narodom. Nisam ja sebe postavio nego narod i to sa većim brojem glasova ili istim kao što je dobio Slobodan Milošević”, rekao je Vučić.
On je naveo da se ponosi time što kako mu kritičari govore za SNS glasaju „krezubi”, starci i manje obrazovani.
Vučić je kazao da je povod za taj tekst to što „već 30 godina svi ćute” i da je on odlučio da govori, ali na pristojan način i da ne koristi ružne reči samo kada citira one koji misle da su „nadmoćniji”.
On je kazao i da je taj tekst najčitaniji u poslednjih 20 godina kako su mu „neki analitičari rekli”. Vučić je rekao i da želi da razgovara sa onima koji ga kritikuju, da je on u Beogradu i da mogu da učine kad god hoće ali bez ultimatuma, prenosi Beta.
U Srebrenici se dogodio strašan zločin
Predsednik Srbije Aleksandar Vučić izjavio je da se u Srebenici 1995. godine dogodio strašan zločin i da za to opravdanje ne postoji.Tokom intervjua na televiziji Pink upitan da li je to genocid ili zločin, on je rekao da je to strašan zločin.
On je kazao i da razume Bošnajke koji ne žele da se Srebrenica zaboravi, ali da ni Srbija ne sme da zaboravi ni „Oluju”, ni „Bljesak” ni Jasenovac te da se zato zajedno sa Republikom Srpskom obeležavaju ti datumi.
Govoreći o navodima nemačkog ambasadora Tomasa Šiba da je stav Nemačke i ostalih članica EU da je u Srebrenici počinjen genocid i da očekuje i od Srbije da zauzme takav stav, Vučić je rekao da je Šib samo prenosio politiku njegove vlade.
Međutim on mu je ipak na izjavi zamerio navodeći da je trebalo da razmisli na kom mestu i šalje takve poruke.
„Ne znam da li bi sa toliko samopouzdanja govorio u Kragujevcu, Kraljevu ili Špacu i drugim stratištima gde su ljudi stradali od nemačke ruke”, rekao je Vučić.
Osvrćući se na napad na njega na godišnjici zločina u srebrenici 2005. godine on je kazao da je video tada mržnju u očima ljudi koji su ga napali i da je „tada razumeo koliko je potreban i važan mir”.
Kako je dodao, zbog toga što je mir neophodan on ne odgovora na brojne uvrede iz Hrvatske poslednjih meseci niti reaguje na navode i iz Makedonije.
„To pokazuje ozbiljnost i odgovornost Srbije. Mi snosimo najveću odgovornost ma koliko smo mali, veći smo od tih drugih”, rekao je Vučić, prenosi Beta.
O Folksvagenu i Fijatu
Predsednik Srbije Aleksandar Vučić rekao je, povodom infomacija da se Folksvagen opredelio za Tursku da gradi fabriku, da se od početka „plašio” Turske jer je reč o velikoj zemlji u kojoj su svi iz automobilske industrije otvarali fabrijke i da su mnogi lobirali upravo za njih.
„To još nije konačna odluka, ali Turska ima 90 miliona stanovnika”, rekao je on u emisiji „Hit-tvit” TV Pink. Na pitanje novinara da prokomentariše to što je bilo onih u Srbiji koji u se radovali tome i da li je to mazohistički, on kaže:
„Kad izgubimo u fudbalu u Ukrajine 5:0 kriv je Vučić, kad osvojimo medalju u nekom sportu, samo Vučić nije zaslužan". Vučić kaže da je uložio mnogo truda i energije u to, ali da se od početka plašio Turske.
„To sam javno rekao, jer Turska ima 90 miliona stanovnika, svi su otišli tamo da otvaraju fabrike. Mnogo sam se nadao, ali znao sam da za njih lobira Zigmar Gabrijel i drugi ... a mi imamo samo 6,5 miliona stanovnika “, rekao je on.
Naveo je da „Fijat” beleži veliki pad proizvodnje i da bismo, da nemamo problem sa NIS-om, koji od početka godine ima pad od 19 odsto, imali ogroman rast, već ove godine oko pet odsto.
„A za to nismo krivi ni dužni, srećom da smo doveli neke druge velike fabrike, čekam još jednu veliku vest za još jednu fabriku”, rekao je on. Najavio je da će imati sastanak sa još jednom velikom svetski poznatnom kineskom kompanijom za veštačku inteligenciju koja planira da u Srbiji otvori jedan centar.
„Dižemo stvari na više nivo, nadam se da ćemo i dalje uspetvati da ubrzavamo rast. Uvek se radujem uspehu Srbije, a zante neki su se radovali poplavama... a onda kad u svideli kakve su poplave u Britaniji, SAD, morali su da ućute”, kaže on.
Ali, neko mora time da se bavi i posle, kao i Kosovom.
„Možete jedan dan da me optužite da am izdajnik ali ja moram da s ebavim time da li će ljudi na KiM imati posao, hleb mleko... a kako to da se dogodi ne mog ni da vam pričam i kakve sve paktove morate da pravite dnevno i od čega vas boli ... a morate da čuvate mir za celu Srbiju”, ističe Vučić a prenosi Tanjug.

Sve spremno za posetu predsednika Makrona Srbiji
Sve je spremno za prvu posetu francuskog predsednika Srbiji nakon 18 godina, izjavila je savetnica za medije predsednika Srbije Aleksandra Vučića, Suzana Vasiljević. Ona je u razgovoru za televiziju „Pink” otkrila nove detalje posete predsednika Francuske Emanuela Makrona Beogradu, kao i kakvi pokloni su spremni za francuskog predsednika.
„Makron će dobiti pirotski ćilim, konjičku sablju sa ugraviranim srpskim grbom, kao i dva toma diplomatske prepiske iz 1879. godine”, izjavila je Vasiljević.
Otkriva da je za Makrona spreman i poseban detalj - imaće priliku da vidi globus koji je tadašnji predsednik SFRJ Lazar Mojsov 1987. godine dobio kao poklon od francuskog predsednika Fransoa Miterana.
Na privatnoj večeri, koju za Makrona organizuje predsednik Vučić, služiće se srpski specijaliteti, kao i srpska vina, kazala je Vasiljević. Otkriva da je predsednik Makron insistirao da poseti i da se pokloni pred grobom Milunke Savić, najodlikovanije žene Prvog svetskog rata koja je ponela i francuski Orden Legije časti.
Pozvala je sve građane koji imaju želju da vide dvojicu predsednika da prisustvuju njihovom obraćanju na Kalemegdanu. Makronovu posetu Beogradu pratiće veliki broj domaćih, regionalnih i francuskih medija a obraćanje dva predsednika prenosiće i francuska i srpska nacionalna televizija, a akreditovano je 700 medija.
Predsednik francuske boraviće u beogradskom hotelu „Hajat”, drugog dana posete planirano je nekoliko događaja posredstvom ambasade Francuske, a predviđeno je da dvojica predsednika razgovaraju i sa mladima regiona, prenosi Tanjug.

Šta će Vučić pokloniti Makronu
Francuskom predsedniku Emanuelu Makronu, koji sutra dolazi u dvodnevnu posetu Srbiji, predsednik Aleksandar Vučić pripremio je nekoliko poklona među kojima su konjička sablja M1895, kao i dva toma izveštaja poslanika Kraljevine Srbije iz Pariza.
Makron će dobiti srpsku sablju za podoficire i vojnike koja je uvedena u naoružanje podoficira, značara i redova konjice 1895. godine, a na čijem balčaku je ugraviran srpski grb, saznaje Tanjug.
Preko Albanije je preneto samo 707 domaćih sablji M1895, koje su upućene na reparaciju i transformaciju u francuski zavod Šatelroa.
Isti tip sablje, samo sa grbom Kraljevine SHS/Jugoslavije, uveden je u naoružanje vojske 1920. godine, a taj tip sablje sa grbom Republike Srbije, predsednik danas dodeljuje najboljim svršenim pitomcima Vojne akademije.
Među poklonima za Emanuela Makrona naći će se i dva toma izveštaja poslanika Kraljevine Srbije iz Pariza „Poslanstvo Kraljevine Srbije u Parizu tom 1, 1879-1885” i „Poslanstvo Kraljevine Srbije u Parizu tom 2, 1885-1893”.
Oba toma imaju više od 1000 stranica i objavljene su u seriji Arhiva Srbije „Istorija srpske diplomatije - dokumenta”, i sadrže dvojezičke naslove, opise sadržaja dokumenata i imenske registre.
Još jedan poklon koji ce biti uručen francuskom predsedniku je katalog o Sevr porcelanu iz Belog dvora, a publikacija je u formi kataloga.
Reč je o remek-delu primenjene umetnosti - Španskom poklon servisu grofa od Artoa iz 1782, poznatom i kao Bifon servis koji je nastao u čuvenoj Kraljevskoj manufakturi porcelana u Sevru.
Za umetničku kolekciju Dvorskog kompleksa Bifon servis je otkupljen 1935. godine. Ovo je i monografija koja svedoci tome da je Srbija jedna od retkih zemalja koja poseduje čitavu kolekciju.
Jedan od predmeta koji će Makron poneti iz Srbije biće i autentični pirotski ćilim.
Neki od sastanaka Vučića i Makrona održaće se u Palati Srbija i tom prilikom Vučić će Makronu pokazati globus koji se tu nalazi, a koji je stigao iz Francuske kao diplomatski poklon Predsednika Fransoa Miterana Predsedniku predsedništva SFRJ Lazaru Mojsovu 1987. godine.
Izrađen je 1985. godine po direktnoj porudžbini i zamisli predsednika Miterana. Glavni konstruktor ovog globusa bio je arhitekta, pisac, graver i kartograf Fernand Pujon, bliski saradnik predsednika, a kao inspiracija ovoj vrsti predmeta bili su mu Koronelijevi globusi iz kasnog 17. veka.
Veliki broj tih neobičnih predmeta imaju karakteristike koje ih dovode u direktnu vezu sa predsednikom Fransoa Miteranom.
Globuse je postavljao na postolje, a svaki globus je sa jedne strane imao veliki mesingani prsten koji je obuhvato celu kuglu, okretao se pomocu šipke koja se pružala od severnog do južnog pola.
Visina globusa sa konstrukcijom iznosi 130 cm, a precnik same lopte 110 cm.
Model globusa iz 1985. godine predsednik Miteran darovao je šefovima država sa kojima je Francuska negovala dobre diplomatske odnose, a SFR Jugoslavija je bila jedna od njih.
Ovaj predmet se i sada čuva u Palati Saveznog izvršnog veća, danas Palati Srbija, a isti ovakav globus se nalazi i u rezidenciji britanskog premijera u Dauning stritu 10.

Šta Makron donosi u Beograd u diplomatskom koferu
Između otkrivanja table na aerodromu Nikola Tesla i obraćanja građanima zajedno sa svojim domaćinom Aleksandrom Vučićem kod Spomenika zahvalnosti Francuskoj šef francuske države Emanuel Makron, koji sutra dolazi u dvodnevnu posetu Srbiji, imaće i niz zvaničnih sastanaka, iz kojih je teško pročitati šta će doneti u svom „diplomatskom koferu”.
Mnogo je različitih analiza i zaključaka, od toga da Makron dolazi da bi izvideo mogućnosti za obnavljanje dijaloga Beograda i Prištine, preko mišljenja da je njegova poseta deo težnji da Francuska ojača svoje prisustvo u regionu, do toga da je deo Makronove agende da se nametne kao lider Evropske unije.
U svakom slučaju, sigurno je da je poseta predsednika Francuske, prva od decembra 2001. godine i dolaska tadašnjeg predsednika Žaka Širaka, veliki događaj i da će za Srbiju biti važna i sa političkog, ekonomskog i kulturnog aspekta, kao i da će uticati i na jačanje bilateralnih odnosa dve zemlje, ali i povezivanje dva naroda.
Ne treba zaboraviti ni da je Francuska, pored Nemačke, vodeća zemlja Evropske unije, te da poseta njenog predsednika, posle toliko godina, pokazuje novo interesovanje za Zapadni Balkan i, kako kaže ambasador te zemlje Federik Mondoloni, želju da se Srbiji pruži novi podstrek.
Iako javnosti nije poznato šta se nalazi u Makronovom „koferu”, izvesno je da će Kosovo biti na stolu, tim pre što je propao samit na tu temu, koji je 1. jula trebalo da bude održan u Parizu, na inicijativu Francuske i Nemačke.
Analitičari navode da je Makron veoma posvećen nastavku dijaloga Beograda i Prištine, bez obzira na to što je Francuska priznala nezavisnost Kosova i što, po tom pitanju, nema promena stava.
Ipak, Makron neće, kako to obično čine evropski lideri, posle Beograda posetiti Prištinu, što, između ostalog, ocenjuje se, pokazuje da se promenio njegov odnos prema Prištini, posebno nakon što su prištinske vlasti odbile da ukinu takse.
Međutim, da li će Makron doneti neku ponudu Srbiji ili će diplomatski poručiti da je na Beogradu i Prištini da postignu dogovor, a da EU posreduje, nije poznato.
Mediji prethodnih dana prenose da zvaničnom Parizu ne smeta eventualna razmena teritorija ili promena linije razgraničenja ukoliko se Beograd i Priština o tome dogovore i to prihvate svi u regionu, iako se Berlin plaši da bi u tom slučaju ponovo mogla da bude otvorena „Pandorina kutija nacionalizma”.
Još jedna važna tema koja će biti u fokusu su evropske integracije, s obzirom na činjenicu da je upravo Makron u više navrata davao pesimistične izjave kad je reč o proširenju, odnosno da je nekoliko puta poručio da ga neće biti dok se unija ne reformiše.
Analitičari navode da Makron politiku proširenja ostavlja po strani, ali da će u Beogradu podržati politiku reformi i politiku evropskog puta Srbije.
Novosti prenose navode iz Jelisejske palate da Makron dolazi s porukom da je Srbiji mesto u EU i da Francuska podržava evropske integracije naše zemlje, kao i da proces proširenja i unutrašnja reforma EU treba da teku paralelno.
Spekuliše se i da će Makron u Beograd doneti poruku da Francuska želi da obnovi svoje prisustvo u Srbiji i regionu, ali i francusko-srpsko prijateljstvo.
To je potvrdio i ambasador Francuske u Beogradu Federik Mondoloni, koji je rekao da Makronova poseta pokazuje novo interesovanje te zemlje za Zapadni Balkan i želju da bilateralnim odnosima sa Srbijom, kao prvim partnerom u regionu, daju novi podstrek.
Deo tog podstreka je i oko 20 sporazuma koji će biti potpisani u Beogradu, a koji se u najvećoj meri odnose na ekonomiju, ali i naoružanje i vojnu opremu, kulturu…
Makron u Srbiju dolazi ne samo sa političkim savetnicima, već i sa delegacijom privrednika pa se, osim oživljavanja političkog dijaloga, može očekivati i osnaživanje ekonomskih veza dve zemlje, čija robna razmena od 2013. raste po godišnjoj stopi većoj od sedam odsto.
U tom smislu, navode analitičari, može se očekivati nekakvo konkretizovanje u vezi sa projektom metroa, kao i u vezi sa novim investicijama Francuske u srpsku infrastrukturu, energetiku i druge oblasti.
Od posete Emanuela Makrona očekuje se i da osnaži emocije koje postoje između dva naroda, što će se naročito ogledati u dočeku na Kalemegdanu i predviđenom obraćanju dvojice državnika.
Makron će prema planu sleti na aerodrom Nikola Tesla sutra oko 15 časova, nakon čega je predviđeno da zajedno sa predsednikom Aleksandrom Vučićem otkrije tablu, kako bi se obeležio početak procesa modernizacije aerodroma, kojim već rukovodi francuska kompanija Vansi.
Kako je predviđeno, svečani doček biće ispred Palate Srbije.
Dva predsednika razgovaraće najpre u četiri oka, a zatim sledi sastanak delegacija.
Prvog dana posete Vučić i Makron položiće vence na Spomen-kosturnicu i Spomenik braniocima Beograda, i obići spomenik Milunki Savić, najodlikovanije žene Prvog svetskog rata koja je ponela i francuski Orden Legije časti.
Mediji navode da je Makron lično tražio da se pokloni senima Milunke Savić.
Nakon toga će na Kalemegdanu biti položeni venci na Spomenik zahvalnosti Francuske i tu će se dvojica predsednika obratiti okupljenim građanima, a očekuje se da će biti više hiljada ljudi, prenosi Tanjug.
Makron će prespavati u Beogradu i biće gost na privatnoj večeri koju predsednik Vučić organizuje u jednom od državnih objekata.
Drugi dan posete organizuje ambasada Francuske u Srbiji, a Makron će verovatno obići Knez Mihailovu ulicu, razgovarati sa predstavnicima Regionalnog omladinskog centra i sresti se sa srpskim umetnicima.
Makronovu posetu Beogradu pratiće veliki broj domaćih, regionalnih i francuskih medija - akreditovano je njih 700, a obraćanje dva predsednika prenosiće i francuska i srpska nacionalna televizija.
Francuskog predsednika će u Beogradu čuvati 4.000 specijalaca, a mere bezbednosti biće na najvišem nivou, kao i uvek tokom poseta visokih stranih državnika.
Makron je trebalo da poseti Srbiju prošle godine u decembru, ali je ta poseta odložena zbog protesta „Žutih prsluka” u Francuskoj.
</div>
<div id="vesti">
Big Ben - 160. godišnjica bez zvona zbog renoviranja
London - Ove godine se obeležava 160. godišnjica od dana kada se prvi put čulo zvono sa jednog od simbola Londona, Big Bena. Žitelji Londona, međutim, neće biti u prilici da čuju zvona, jer se Big Ben trenutno renovira, a radovi su stigli tek do pola.
Big Ben, visok 96 metara, trenutno je obavijen skelama, dok radnici obavljaju restauraciju kazaljki, krova i fasade. Tokom obnove, zvono teško skoro 14 tona ostaće u tornju, ali će se čuti samo u posebnim prilikama, poput dočeka Nove godine.
Obnova tornja bi trebalo da se završi 2021. godine, objavljeno je na sajtu B92 a prenosi Tanjug.

Udes aviona sa padobrancima, devet poginulih
Stokholm - Devet osoba je poginulo kada se srušio mali avion sa padobrancima kod mesta Umea na severu Švedske. Avion namenjen prevozu padobranaca srušio se na ostrvo u reci Ume ubrzo po poletanju, rekao je portparol policije Peter Jonson dodavši da uzrok nesreće nije poznat.
Prema njegovim rečima, putnici u avionu bili su padobranci, prenosi Rojters. Univerzitetska bolnica u Umei potvrdila je da nema preživelih i da su obavešteni rođaci nastradalih. Imena nastradalih ni njihova nacionalna pripadnost nisu poznati, prenosi Tanjug.

Neredi posle vojne parade u Parizu
Pariz - Demonstranti koji tvrde da pripadaju pokretu „Žuti prsluci” kao i razni izgrednici su se sukobili sa policijom u Parizu na kraju vojne parade održane povodom nacionalnog praznika, Dana pada Bastilje, prenela je agencija Frans pres.
Nekoliko desetina ljudi pokušalo je posle parade da postavi barikade u aveniji Jelisejskih polja. Policija je reagovala bacanjem suzavca. Demonstranti su zapalili nekoliko kontejnera sa đubretom.
Frans pres prenosi da vlada određena konfuzija, pošto pristalice pokreta „Žuti prsluci” ne nose prepoznatljive fluorescentno žute prsluke, dok su neki bili u crnom sa marama preko lica ili kapuljačama preko glave.
Radio Frans javio je ranije da su 152 osobe privedene na marginana vojne parade. Među privedenima se nalaze lideri građanskog pokreta „Žuti prsluci” Erik Drue, Žerom Rodrigez i Nikol Maksim, navela je pariska prefektura.
Za sada nema izveštaja o povređenim građanima, prenosi Beta.

Merkelova odala počast neuspelim atentatorima na Hitlera
BERLIN  - Nemačka kancelarka Angela Merkel izjavila je danas da Nemci imaju dužnost da se suprotstave desničarskim ekstremistima baš kao što su to pre 75 godina učinile snage otpora organizujući atentat na tadašnjeg nacističkog vođu Adolfa Hitlera.
„Dojče vele” navodi da se ove godine 20. jula obeležava 75. godišnjica neuspelog pokušaja atentata na Hitlera, a povodom te godišnjice Merkelova je pozvala na snažno protivljenje svih delova nemačkog društva ponovnom uzdizanju desničarskog ekstremizma.
Nemačka kancelarka je u obraćanju odala počast onima koji su se protivili firerovoj vladavini i preduzeli akcije.
„Sledeći svoju savest oni su oblikovali deo nemačke istorije koji bi u suprotnom bio isključivo određen tamom nacionalsocijalizma”, istakla je Merkelova i naglasila da i danas postoji dužnost da se ustane protiv svih onih tendencija koje žele da unište demokratiju.
Podseća se da je 20. jula 1944. godine, u Hitlerovom štabu u Pruskoj, postavljena bomba koja je trebalo da ga ubije i time nacistička stranka bude skinuta sa vlasti.
Cilj nemačkih vojnih oficira bilo je ubistvo Hitlera i pokretanje „Operacije Valkira” za izvršenje nacionalnog plana za preuzimanje vlasti i primirja sa saveznicima.
Atentat nije uspeo, Hitler je samo lakše ranjen, a pukovnik Klaus Šenk Graf von Štaufenberg, koji je osmislio napad, kao i 200 njegovih pomagača su pogubljeni.
Merkelova je kazala da im Nemačka duguje zahvalnost, ističući da posleratni ustav zemlje možda ne bi postojao bez takvih akcija, prenosi Tanjug.

Parada povodom Dana pada Bastilje
PARIZ  - U Parizu je intoniranjem francuske himne „Marseljeze” i razvijanjem velike zastave Francuske na Jelisejskim poljima završena parada povodom nacionalnog praznika Dana pada Bastilje.
Pored domaćina, predsednika Emanuela Makrona defile su posmatrali nemačka kancelarka Angela Merkel, generalni sekretar NATO Jens Stoltenberg, odlazeći predsednik Evropske komisije Žan-Klod Junker i drugi ugledni gosti, među kojima nije bilo britanske premijerke Tereze Mej.
List „Mond” navodi da je umesto najavljene predsednice britanske vlade paradu na Jelisejskim poljima posmatrao vicepremijer Dejvid Lajdington.
Makron danas pokazuje odbrambene kapacitete EU isticanjem u prvi plan evropske vojne saradnje na paradi koja se održava u znak sećanja na 14. jul 1789. godine kada je tvrđava-zatvor Bastilja zauzeta tokom Francuske revolucije.
Ova demonstracija vojne saradnje u okviru EU dešava se u trenutku narastajućih napetosti sa SAD.
Napominje se da među gostima nema predsednika SAD Donalda Trampa, koji je bio gost francuskog predsednika na paradi održanoj 2017. godine, ali se u međuvremenu njihov odnos pogoršao.
Dan pada Bastilje obeležava se i širom Francuske paradama, proslavama, vatrometima, a u samom Parizu će vatrogasci tradicionalno otvoriti vrata svojih stanica kako bi organizovali zabave sa građanstvom.
Biće održan i veliki koncert kod Ajfelovog tornja.
Navodi se da, ipak, današnja parada u prestonici Francuske ima širi politički značaj pošto je jačanje odbrambene saradnje jedan od glavnih ciljeva koje je Makron postavio u spoljnoj politici, a predsednik Francuske ne pokazuje bilo kakve znake kolebanja oko toga uprkos narastajućim političkim previranjima u Nemačkoj i predstojećem istupanju Velike Britanije iz Evropske unije.
Francuski sajt podseća da je Makron, koji zastupa ideju Evropske incijative za intervencije (E2I) koja bi preduzimala misije izvan nadležnosti postojećih struktura poput NATO, poručio u saopštenju izdatom uoči parade da je evropska saradnja na polju obrane ključna.
Na Jelisejskim poljima danas su prodefilovale vojne snage devet zemalja koje su pored Francuske deo E2I, uključujući Veliku Britaniju i Nemačku, a nebom proleteli nemački transportni avion A400M, španski C130 i dva britanska helikoptera „Činuk”.
U paradi su učestvovali pripadnici Francusko-nemačke brigada (BFA), koja ima 5.000 ljudi, a osnovana je 1989. kao simbol posleratnog jedinstva Francuske i Nemačke, pa sada proslavlja 30. godišnjicu.
Kako se navodi, dolazak generalnog sekretara NATO Jensa Stoltenberga je znak da je Alijansa i dalje važna francuskom predsedniku.
Kako navodi francuski sajt, u paradi u centru Pariza učestvovalo je oko 4.300 pripadnika oružanih snaga, 196 vozila, 237 konja, 69 aviona i 39 helikoptera, prenosi Tanjug.

U Tursku stigla šesta pošiljka komponenti za S-400
ANKARA - Tursko ministarstvo odbrane saopštilo je da je šesti ruski avion sa novom količinom komponenti sa raketni sistem S-400 sleteo danas u vazduhoplovnu bazu Murted u pokrajini Ankara.
Ranije danas u tu bazu stigla je peta isporuka komponenata odbrambeni raketni sistem koji je Rusija prodala Turskoj, prenosi Tas s.
Isporuka raketnog sistema S-400 iz Rusije u Tursku počela je 12. jula
Turski ministar odbrane Hulusi Akar izjavio je ranije da bi raspoređivanje raketnog sistema S-400 moglo da počne u oktobru.
Vašington je upozorio Ankaru da bi kupovina sistema S-400 mogla da ugrozi kupovinu borbenih aviona F-35 od SAD, prenosi Tanjug.

„Beri” oslabio, neće potopiti Nju Orleans
NjU ORLEANS - Tropska oluja „Beri” iako je oslabila i dalje je moćna, ali izgleda da neće potopiti Nju Orleans pošto je nastavila da sporo napreduje.
Guverner savezne države Luizijana Džon Bel Edvards ipak je u subotu uveče pozvao stanovnike da ostanu oprezni i upozorio da „Beri” i dalj može da izazove katastrofalne poplave.
U Nju Orleansu u subotu su se očekivale jake kiše, ali su se dogodili samo povremeni umereni pljuskovi.

Stigla struja na  Menhetn
NjUJORK - Više od 70.000 potrošača na Menhetnu ponovo je dobilo struju, nakon što je to njujorško ostrvo ostalo u mraku nekoliko sati, zbog čega su stali vozovi podzemne železnice i liftovi i zatvorene radnje.
Do nestanka struje došlo je zbog požara koji je izbio u 64. zapadnoj ulici i Vest end aveniji, saopštila je Vatrogasna služba, prenosi AP.
Izvršni direktor elektrodistributivne kompanije Kon Edison Džon MekAvoj rekao je da uzrok nestanka struje nije jasan i dodao da nema naznaka da je u pitanju preopterećenost mreže.
Rojters navodi da nije prijavljen nijedan slučaj smrti ili povrede tokom nestanka struje, do kojeg je, prema rečima zvaničnika, došlo u 18:47 po lokalnom vremenu.
Guverner savezne države Njujork Endru Kuomo je rekao da je nestanak struje takvih razmera opasan i da ne sme da se dešava u Njujorku.
Gradonačelnik Bil de Blasio koji je tokom događanja u Njujorku bio u Ajovi u okviru kampanje za predsedničku nominaciju Demokratske stranke, rekao je da je razgovarao sa zvaničnicima zaduženim za antiterorizam i da je u pitanju „jednostavno mehanički kvar”.
Rojters ističe da se ovaj nestanak struje desio na 42. godišnjicu sličnog događaja, kada je tokom nestanka struje došlo do pljački i protesta na ulicama najpopularnijeg američkog grada, prenosi Tanjug.
</div>
  </body>
 </text>
</TEI>