<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-6-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/6/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Oprezno kombinovati lekove i preparate na biljnoj bazi
Rafovi apoteka puni su raznoraznih preparata koji se reklamiraju kao spasonosni u lečenju brojnih oboljenja. Uz postojeću terapiju koju uzimaju, pacijenti shodno reklamama uzimaju i te preparate, za koje se obično kaže da su na biljnoj bazi i da ne mogu da izazovu neke loše efekte. Međutim, u praksi se dešava da kombinacijom određenih lekova sa biljnim preparatima, sirupima, tinkturama i čajevima, može da dođe do umanjenja dejstva medikamenata i da zato treba biti oprezan prilikom njihovog konzumiranja.
Kako ističe profesor dr Mirjana Antunović, načelnica Sektora za farmaciju Vojnomedicinske akademije, posebno treba da budu oprezni ljudi koji su odlučili da koriste biljne tablete na bazi gingo bilobe zbog boljeg pamćenja, a piju antiagregacione ili antikoagulantne medikamente poput acetilsalicilne kiseline, varfarina, klopidogrela...
– Ti građani moraju da budu oprezni i ako koriste preparate na bazi belog luka, jer postoji opasnost od spontanog krvarenja. Deca mlađa od 16 godina ne smeju da uzimaju lekove koji u sebi sadrže acetilsalicilnu kiselinu, zbog toga što može da dođe do ispoljavanja vrlo ozbiljnog neželjenog delovanja. I dojiljama se savetuje izbegavanje određenih lekova jer sve što uzimaju putem mleka uzima i beba. U takvim situacijama važno je da se konsultuju sa pedijatrima i ginekolozima – pojašnjava dr Antunović.
Jedna od najčešćih grešaka koju ljudi prave jeste to što ne razmišljaju sa kojom tečnošću piju lekove. Pa tako posegnu za nečim što im je nadohvat ruke, poput mleka ili soka od grejpfruta.
Naša sagovornica upozorava da posebno nije dobro ako se antibiotici piju sa mlekom. Neki od njih, iz grupe tetraciklina, vezuju se za kalcijum iz mleka i mlečnih proizvoda, što smanjuje njihovu resorpciju a time i njihovo delovanje. Upravo zbog toga neki ljudi nikako ne mogu da zaleče bakterijsku infekciju, potpuno nesvesni da je možda za to odgovoran način uzimanja leka.
Slična je situacija i sa grejpfrutom. Ovo voće ili njegov sok imaju dosta značajnih vitamina, ali ljudi moraju da budu oprezni kada uz njegovo konzumiranje uzimaju lekove. Ljudi to ne znaju, kaže dr Antunović, pa se začude kada dođe do veoma ozbiljnih i opasnih neželjenih reakcija.
– Zdravo je konzumirati čajeve, ali postoje i oni koje treba uzimati oprezno ukoliko se piju neki medikamenti. Tu posebno treba obratiti pažnju na čaj ili kapsule kantariona, koji je inače veoma efikasan u terapiji blagih poremećaja raspoloženja. Ipak, njega ne treba da uzimaju pacijenti koji koriste takozvanu imunosupresivnu terapiju, na primer bolesnici kod kojih je urađena transplantacija organa, ljudi koji koriste oralne kontraceptive, antikovulzive ili anti- HIV lekove, jer postoji mogućnost da dođe do slabljenja dejstva osnovnog leka – dodaje dr Antunović.

Loše raspoloženje zbog vrućine
Kada je vrućina, ljudi su lošije raspoloženi, pokazuje studija na Univerzitetu „Nortvestern” u Ilinoisu i Univerzitetu u Pensilvaniji. Takođe, tada su manje raspoloženi da pomognu drugim ljudima, što stručnjaci pravdaju posledicom stresa i dehidracijom. Naučnici su analizirali podatke iz jednog lanca prodavnica na osnovu čega je otkriveno kako okruženje utiče na radnike. Oni koji su radili u toplom okruženju u 50 odsto slučajeva bili su manje raspoloženi da pomognu klijentima, saslušaju ljude ili daju neki pozitivan predlog. Svrha studije je bila da se uz pomoć naučne analize utvrde povezanost između temperature i smanjene socijalne interakcije.

Napredak u lečenju Alchajmerove bolesti
Naučnici australijskog Instituta za mozak u Kvinslendu pronašli su bezbolnu tehniku za lečenje Alchajmerove bolesti, koja je za sada pokazala dobre rezultate u istraživanjima kod laboratorijskih miševa.
Uz pomoć ultrazvuka uspeli su da prodru kroz krvno- moždanu barijeru i „ubace” terapeutsko antitelo u mozak ovih životinja, što je doprinelo usporavanju progresa „bolesti zaboravnosti”.
Alchajmerova bolest, degenerativni moždani poremećaj srednjeg ili poznog životnog doba koji uništava neurone i veze u moždanoj kori, jedan je od najčešćih oblika demencije, čiji je broj obolelih u stalnom porastu. Očekuje se da će se do 2050. godine u Australiji ova bolest „zahvatiti” oko 900.000 ljudi.

Kvalitetan san važan za dobro zdravlje
Za bolje mentalno zdravlje kvalitetan san ima i te kako važnu ulogu. Stručnjaci Univerziteta u Vorviku četiri godine su analizirali način spavanja kod 30.500 žitelja Velike Britanije i zaključili da je kvalitetan i zdrav san najjednostavnija i najjeftinija metoda za podizanje zdravstvenog statusa.
Naučnici su istakli da poboljšanje sna donosi brojne dobrobiti za organizam i da se poredi sa tim kao da je osoba išla na dvomesečnu kognitivnu terapiju. Utvrđeno je i da nedostatak sna i korišćenje većeg broja lekova za spavanje može da dovede do pogoršanja lošeg stanja organizma. Ljudi koji pate od nesanice često obolevaju od depresije i anksioznosti i imaju problematično raspoloženje.
    </div>
    <div id="kolumna">
Himna, počast legendi
Pročitala sam komentar Bože Markovića Nesvrćanina u „Politici” 7. 6. 2019. godine o eventualnoj himni Radivoju Koraću. Mislim da je ovo sjajna ideja! Naime, komponovala bi se melodija za pesmu „Kup Radivoja Koraća” Dragiše Markovića iz zbirke pesama „Buka strašnija od zvuka”. Time bi se mogla izvoditi kao himna na utakmicama Kupa „Radivoja Koraća” u Nišu, košarkaškim utakmicama u Evropi, pa čak i u svetu. Smatram da bismo se na ovaj način makar delimično odužili Radivoju Koraću Žući, levorukom bombarderu, jer je bio među najboljim košarkašima Evrope i sveta.
Imala sam priliku da upoznam Dragišu Markovića 6. 6. 2019. godine u Kruševcu na tribini „Humana ekologija” akademika profesora Radeta Biočanina, koji je i recenzent ove zbirke pesama. Tom prilikom je Marković pročitao nekoliko svojih pesama iz ove zbirke, pa i spomenutu pesmu, čime je ostavio duboki utisak na prisutne i pokrenuo lavinu sećanja na našeg velikog sportistu. Pozdrav svim ljubiteljima košarke i redakciji „Politike”!
Jelena Veljković,
profesor fizike i pesnik, Niš

Neka „Infostan” objasni građanima visoke račune
Primili smo račun za komunalije za februar na iznos od 13.832,1 din. Kada uporedim ovaj iznos sa iznosom obračunatih komunalija za decembar 2018. od 12.365,35 din., februarski je veći 1.466,75 din. Ovo nije prvi put da je u tako kratkom roku povećan račun za komunalije, ali ne za ovako veliki iznos. Sve se desilo bez bilo kakvog obrazloženja. Dešavalo se da su računi povećavani u kratkim rokovima za 200 do 300 dinara, nekada i nešto više, ali ne ovoliko. Jedina stavka na računu koja se ne menja, a koja ne zavisi od „Infostana”, jeste ekološka zaštita. Toliko je mala stavka u odnosu na račun (oko 75,00 din.), da kao da je i nema. Stanje naše životne sredine da ne i komentarišem. Iznos je verovatno određen zakonom, a ove godine otvaramo poglavlje 27 koje uređuje pitanje zaštite životne sredine, za šta bi nam trebalo, kako reče ministar ovog resora, oko 15 milijardi evra. Ne znači da mi građani možemo to da finansiramo, ali možemo barem malo da povećamo tu stavku, a smanjimo neke druge, za koje čak nemamo ni objašnjenje za drastično poskupljenje.
Molim „Infostan tehnologije” da preko sredstava javnog informisanja obrazloži građanima zašto je račun u februaru povećan. Gore naveden iznos povećanja odnosi se na dvoiposoban stan (blok 45), ali je procenat povećanja verovatno i za druge stanove isti. Kada se razlika pomnoži sa brojem stanova u zgradi, kojih ima 73, dobija se iznos za koji se građanima mora dati po stavkama obrazloženje. Budući da u bloku ima više od 50 solitera, ova sredstva bi znatno unapredila stanje životne sredine na kojoj štedimo, dok se ostale usluge skupo naplaćuju i poskupljuju bez obrazloženja ugrožavajući standard građana.
Zorka Micić,
dipl. ek.

Zašto da Gardoš ne postane biser Beograda
Ima jedan deo Beograda koji se zove Zemun. A u Zemunu jedno brdo – Gardoš. Na Gardošu Milenijumska kula ili kako je Zemunci nazivaju kula „Sibinjanin Janka”. Doskora zapuštena i napuštena zahvaljujući umetničkom bračnom paru Čubrilo, postala je mesto mnogih kulturnih događaja: izložbi, performansa, muzičkih večeri, rečju, od opustošenog objekta postaje sve interesantnije mesto za mnoge turiste iz zemlje i inostranstva.
Zemun nažalost već odavno nije tako lep kao što je bio. Mnoge ulice su u lošem stanju, brojne kuće zapuštene, ulična rasveta je kao pre sto godina premrežila ulice nalik paukovoj mreži, zelene površine su u društvenom vlasništvu, zapuštene. Istina, ovih dana uređuje se stara tvrđava i odbrambeni zidovi pored samog groblja, što je za pohvalu.
Gardoš bi mogao da bude naša Sent Andreja, jedan od najlepših bisera Beograda i Zemuna. Beograd nema tako očuvanu celinu kao što je Gardoš, niti lepšeg mesta, uključujući gradnju visokih zgrada i njegovu Skadarliju.
Kuće na Gardošu građene su po meri čoveka, one su bile domovi zemunskih lađara, alasa, sitnih zanatlija, piljara. Beograd bi morao da učestvuje u njihovom uređenju, da im predloži rešenje za svaku spoljašnju investiciju, možda pomogne kreditima, a zašto ne i nepovratnim sredstvima jer bi taj deo postao još privlačniji za turiste koji u sve većem broju dolaze da ga obiđu.
Uostalom, u Zemunu treba nastaviti i uređenje obale Dunava od restorana „Šaran”, pa sve do „Pupinovog mosta”, gde će se graditi i naučni park.
I na kraju, kada bi se obnovila urušena od bombardovanja, jedna od najlepših zgrada Zemuna, Komanda ratnog vazduhoplovstva, koja je delo velikog arhitekte Dragiše Brašovana, to bi bio lep poklon uređenju našeg grada. Uveren sam da Zemunci ne bi protestovali ako bi se „pogledi” Beograda usmerili i prema ovom delu grada.
Branko Radivojević,
Zemun

Ubistvo kneza Mihaila
Prošle nedelje pisao sam o surovom turskom bombardovanju 1862. godine i briljantnoj diplomatskoj akciji srpskog kneza Mihaila Obrenovića, koji je pet godina kasnije preuzeo Beograd i druge srpske gradove od Turaka, posle čega su turska vojska i tursko stanovništvo zauvek napustili Srbiju u koju su došli pet vekova ranije. Mladi srpski knez nije dugo uživao u velikoj pobedi, i slobodi koju je izvojevao, jer je godinu dana kasnije ubijen u topčiderskom atentatu.
Prvi politički atentat u novijoj srpskoj istoriji dogodio se 10. juna po novom ili 29. maja po starom kalendaru 1868. Tako se završio život prvog prosvećenog srpskog vladara u modernom dobu, kneza koji je od Srbije stvorio Pijemont Balkana i čiji je san bio ujedinjenje hrišćanskih naroda ovog dela Evrope. Sudbina je htela da istog dana, 35 godina kasnije, u drugom političkom atentatu bude ubijen kralj Aleksandar Obrenović, poslednji vladar te dinastije. Kako to obično biva, druga srpska dinastija, koja je došla na vlast posle majskog prevrata 1903. godine, ostvarila je Mihailov program vodeći Prvi balkanski rat protiv Turske 1912. godine.
Ubistvo kneza Mihaila je atentat čija politička pozadina nikada nije otkrivena. Samo mesec dana pre atentata srpska policija dostavila je knezu informaciju o pripremi ubistva. Ni knez, ni njegovi saradnici nisu verovali da je to moguće jer je vladar bio omiljen u narodu posebno posle preuzimanja srpskih gradova od Turaka, koje se dogodilo godinu dana ranije. Možda zato što je imala informacije o atentatu, srpska policija je brzo uhvatila atentatore. Suđenje ubicama počelo je četiri dana posle topčiderskog atentata, a 14 od 18 optuženih osuđeno je na smrt i streljano na Karaburmi.
U toku streljanja stradao je i komandant streljačkog voda oficir Vasa Mijatović jer se jedan od kuršuma, koji je ispalio streljački vod, odbio od kamena i pogodio ga pravo u čelo.
Na suđenju nije dokazana politička pozadina ubistva. Ipak, postoji mnogo indicija koje govore da je bila u pitanju politička zavera u kojoj su mnogi tadašnji političari pokušali da se dokopaju vlasti u Srbiji. Sve je to zaustavio ministar vojske Milivoje Blaznavac, koji je posle ubistva izvršio državni udar, doveo naslednika prestola u zemlju i sprečio rasulo i mogući građanski rat u Srbiji.
Najviše se sumnjalo na Karađorđeviće. U toku sudskog procesa pokazana je zaplenjena prepiska organizatora zavere advokata Pavla Radovanovića sa bivšim knezom Aleksandrom Karađorđevićem. Radovanović nije krio da je organizovao ubistvo ali je tvrdio da je njegov cilj bio da Srbija postane republika. Kasnije su zaverenici prikazivani kao probisveti ali to nije tačno jer je većina njih bila imućna i ugledna što govori u prilog teoriji da je ubistvo imalo političku pozadinu. Nešto kasnije održano je suđenje bivšem knezu Aleksandru Karađorđeviću u Pešti. Na tom suđenju, po srpskoj optužnici, bivši knez je oslobođen zbog nedostatka dokaza. Da Karađorđevići imaju veze s atentatom govorila je činjenica da je u Smederevu četiri godine ranije otkrivena zavera protiv kneza koju je organizovala kneginja Persida Karađorđević, Aleksandrova supruga. Austrijske novine pisale su posle atentata da se u Zemunu pojavio najbogatiji Srbin kapetan Miša Anastasijević sa zetom Đorđem Karađorđevićem, ali su otišli kad su videli da je ministar vojni Milivoje Blaznavac preuzeo vlast. U samoj Srbiji vodila se borba između Milivoja Blaznavca i Ilije Garašanina ko će da prigrabi vlast.
Sumnjalo se i na starog Garašanina koga je knez sreo pre nego što je krenuo stazom na kojoj će ga ubiti i pozvao da prošetaju zajedno. Garašanin je odbio pravdajući se da u „Košutnjaku ima zverova”. Pored kneza je bio njegov sin Svetozar Garašanin, knežev ađutant, koga su optuživali da je imao kod sebe samo sablju, a ne i vatreno oružje, iako je bilo izveštaja o pripremi atentata.
Svetozara je do kraja života pratila sramota da nije zaštitio kneza već da je pao s konja i onesvestio se. Njegov otac Ilija, koji je bio u Topčideru, nije ni pokušao da vidi šta se dogodilo knezu i njegovom sinu već je seo u kočije, dojurio u Beograd i zakazao sednicu Ministarskog saveta iako nije imao ovlašćenje da to učini. Bilo je teorija da se u Košutnjaku tog trenutka nije slučajno našao britanski poslanik u Srbiji Longvort, imajući u vidu da je Ujedinjeno Kraljevstvo bila jedina evropska sila koja je podržala opstanak Otomanske imperije kojoj je Srbija, predvođena mladim knezom Mihailom, bila najveći politički protivnik. Ubijenim knezom nije bila zadovoljna ni Rusija, koja je posle ubistva otvoreno podsticala ambicije kneza Nikole Petrovića da se pozove na tajni ugovor iz 1867. godine i traži presto Srbije, pošto knez Mihailo nije imao naslednika. Pet narednih godina, do punoletstva kneza Milana, Srbijom je vladao namesnik Blaznavac. Zanimljivo je da se oženio Katarinom Konstatinović, bliskom Mihailovom rođakom u koju je ubijeni knez bio smrtno zaljubljen. Dugo se verovalo da je upravo njoj knez Mihailo posvetio jednu od najlepših srpskih ljubavnih pesama „Što se bore misli moje”. Saznalo se da je pesma posvećena drugoj kneževoj ljubavi Kleopatri Karađorđević udatoj Petronijević.
Spomenik knezu Mihailu nalazi se na našem centralnom trgu kako i dolikuje vladaru koji je posle pet vekova vratio Beograd u srpske ruke. Kneževa skulptura podseća nas na tragičnu sudbinu tog prosvećenog srpskog vladara, oslobodioca Srbije koji je od naše zemlje napravio lidera na Balkanu i reformatora koji je menjao i modernizovao društvo. Podseća nas da se u Srbiji uvek nađe neko ko misli da su njegove lične ambicije važnije od nacionalnih ciljeva.

Lazareva subota
Bila je subota. Lazareva subota. Vrbica. Pozvan sam na ručak sa prijateljima u restoran na Kalemegdanu. Došao sam nešto ranije. Da bih skratio vreme seo sam na klupu u blizini Crkve Ružice. Odjednom, počele su da se ređaju slike iz detinjstva. Kao deci omiljeno mesto za igru nam je dvorište Crkve Ružice na Kalemegdanu. Crkva je mračna i pusta. U to vreme niko nije išao u crkvu, bar ne javno. Miris sveća i tamjana privlači nas decu kao cvet leptira. Stražu ispred crkve čuvaju dva viteza u kamenu. Govorilo se da je tu izvor čudotvorne vode. Da slepi progledaju a hromi prohodaju. Nosimo pocepane cipele, izbledele majice i kratke pantalone koje su do prošle godine bile dugačke. Ruke su koščate i mršave. Lica pocrnela od sunca. Laktovi i kolena uvek oguljeni.
Pažnju mi je privukao čovek koji je šetao parkom sa svojom ćerkom. Bio je to stariji čovek, visok i snažan. Devojčica je bila duge plave kose i plavih očiju sa svojih četiri, pet godina.
I ono što me je posebno iznenadilo, devojčica je bila obučena u kompletnu fudbalsku opremu: dres, štucne, kopačke, broj 9 na leđima. Centarfor! Otac je u rukama nosio veliki kožni fudbal. Otac je svojoj ćerki počeo veoma detaljno da objašnjava fudbalske termine: kreni, napravi fintu, levo, prebaci loptu na desnu nogu, kao da ćeš da šutiraš desnom, a onda iznenada obiđeš protivnika i šutiraš levom. To je radio veoma vešto. Devojčica je pokušala da ga imitira. Naravno, bez mnogo uspeha. Lopta je bila velika a ona mala. I ono što je bilo zanimljivo, otac je stalno govorio devojčici: „Sine”. „Sine, zaleti se kao da ćeš napred, pa skreneš levo između dvojice, proturiš loptu kroz noge.”
Devojčica, koja je očigledno volela svog oca, veoma se trudila, ali je sve to izvodila krajnje nespretno. Kad bi se umorila sela bi na klupicu i uzela u krilo svoju lutku. Otac je pred njom izvodio razne vratolomije sa loptom: driblao je zamišljene protivnike, prebacivao loptu s jedne na drugu nogu, udarao loptu glavom.
„Sine, ostavi lutku, dođi da pucamo penale.” Devojčica se zaletela, saplela i pala. Ali ono što je bilo divno, nije htela pred ocem da pokaže da je nešto boli. Napravila je grimasu kao „nije mi ništa”, zaletela se ponovo i snažno udarila loptu.
„Bravo!”, povikao je oduševljen otac. „Gol... Pravo u rašlje.”
Čovek je primetio da ga posmatram. Seo je pored mene na klupu, obrisao znoj sa čela i rekao: „Jako je darovita za fudbal. Čim malo odraste upisaću je u ženski fudbalski klub. U mojoj porodici svi su fudbaleri. Deda mi je čak igrao i za prvi tim Radničkog. A ja sam kao mlad igrao za Čukarički. Ja sam vozač u GSP-u. Imam samo nju. Žena mi je umrla pre dve godine. Ona mi je sve. Ceo moj život. Sve bih učinio za nju.”
Kroz park su prolazile devojčice sa cvećem u kosi i dečaci sa zvončićima oko vrata. Čuo sam kada je devojčica upitala Oca: „Tata, zašto ove devojčice imaju cveće u kosi?”
„Zato što je danas Vrbica.”
„Šta je to Vrbica?”
„To je Lazareva subota… kada nekoga mnogo voliš pa sve učiniš…”
Devojčica je klimnula glavom kao da je razumela šta je čovek hteo da kaže.
I onda se dogodilo nešto neverovatno: čovek se digao, ostavio fudbalsku loptu na klupu, uzeo devojčicu za ruku i krenuo da sa njom bere cveće. Radio je to veoma nespretno svojim velikim ogrubelim rukama. Devojčica se smejala i blistala od sreće. Zajedno su pokušali da ispletu venčić od cveća. I to ne jedan, nego dva. Jedan je na glavu stavila devojčica, a drugi je stavio otac. Ogromni muškarac sa vencem cveća na glavi izgledao je kao antička statua. Nežno je podigao devojčicu, zagrlio je i rekao: „Idemo na kolače i sladoled, a posle u Zoološki vrt.”
„Može, ali da vodimo i Ninu.” Nina je, naravno, bila lutka koja je sama i tužna sedela na klupi.
„Naravno, vodimo i Ninu...”
Devojčica je uzela lutku i otac i ćerka krenuli su peščanom stazom sa vencima od prolećnog cveća u kosi prema Zoo-vrtu.
Prolazeći pored grupe dečaka koji su igrali fudbal, čovek je bacio dečacima loptu i rekao: „Momci, evo vam pravi fudbal. Meni ne treba.”
I ja sam ustao i laganim korakom krenuo prema restoranu gde su me čekali prijatelji. Prošao sam pored Crkve Ružice. Tu je ostao deo mene i mog detinjstva… za nezaborav.
Profesor FDU
    </div>
    <div id="sport">
Sent Luis od poslednjeg na polovini prvenstva do šampiona
Ove godine, 2. januara, na tabeli američko-kanadskog prvenstva u hokeju na ledu (NHL), poslednje 31. mesto zauzimao je Sent Luis Bluz, sa 15 pobeda iz 37 utakmica, što je bilo 45 odsto regularnog dela sezone. Kladionice u Las Vegasu su davale „šanse“ od 1:250 da će osvojiti titulu na koju čeka 52 godine, što je rekord lige za post do prvog uspona na tron. Jedan od navijača Bluza, Skot Beri, bio je tog dana u prestonici zabave i razmišljao na šta da potroši pare. Izabrao je da položi opkladu od 400 dolara na pehar za svoj tim, ciljajući 100.000.
Sledeće večeri Bluz je potukao branioca titule Vašington i menadžer Dag Armstrong se ponadao da ima izlaza, kojeg nije bilo na vidiku ni posle promene trenera u novembru. Dva dana kasnije, u klubu koji od 2008. nije birao među prvih deset na draftu, posegli su za golmanom kojeg su izabrali sa 88. pozicije, 2012. godine, posle čega je branio samo na jednoj NHL utakmici kao rezerva. Prvi start Džordana Beningtona, ispostavio se kao jedan od najdalekosežnijih događaja u istoriji borbe za najstariji trofej američkog profi sporta (pehar izrađen 1892).
Juče u Bostonu, Sent Luis Bluz zakazao je šampionsku paradu za 15. jun u svom olimpijskom gradu (treće Igre tu održane 1904.) i novi put u Las  Vegas za Skota Berija, koji je poslednjih nedelja postao medijska zvezda odbijanjem da proda tiket za koji mu je nuđeno i 75.000 dolara. U odlučujućoj sedmoj utakmici velikog finala plej-ofa, u kojoj je 25-godišnji Benington sa 32 odbrane postavio rekord za jednog početnika (onaj nastup sa klupe se ne računa) u meču za titulu, Sent Luis je potukao Bruinse sa 4:1 (2:0, 0:0, 2:1) za 4:3 u seriji i „Stenli kup“, nazvan po guverneru Kanade koji ga je ustanovio.
Generacija Bluza koja će klizati večno, prva je ekipa od 1935. koja je uzela titulu sa negativnim skorom na svom ledu u plej-ofu (6-7). Šesta je u istoriji sa deset pobeda na strani u doigravanju (tri poraza), od kojih su poslednje ostvarene u tri uzastopna dolaska u Boston (četvrti ikada sa takvim nizom u finalu). Ipak, najimpresivnije je to što je Sent Luis prva ekipa u četiri vodeće profi lige SAD (po popularnosti prednjače američki fudbal, košarka i bejzbol) koja je postala šampion u sezoni u kojoj je bila poslednja posle najmanje četvrtine mečeva (od osnivanja Bluza 1967).
„Moralo je da bude ovako na kraju, iako ne verujem gde smo. Ovo je sjajno, bila je ovo čudesna godina“, rekao je Kanađanin Benington (Bluz ima 20 igrača iz „zemlje javorovog lista“, najviše u NHL) koji je u prethodnih sedam godina branio na 160 mečeva u nižim ligama, uključujući i deo prošle sezone proveden na pozajmici u filijali Boston Bruinsa.
Golman koji je na premijernom NHL startu „zaključao“ gol (3:0 protiv Filadelfije 7. januara) i postao sedmi koji je to uspeo u četiri od prvih 14 nastupa, preporodio je ekipu iz savezne države Misuri koja je od 21. januara nanizala 11 pobeda, što je novi klupski rekord. Od 3. januara do kraja ligaškog dela dobijeno je 30 od 45 utakmica (drugi domet istorije NHL nakon Nove godine) čime je izboren 42. plasman u plej-of.
Sent Luis je odigrao 26 mečeva u plej-ofu (izjednačen rekord Los Anđeles Kingsa) potukavši Vinipeg u šest, Dalas u sedam i San Hoze u šest mečeva na Zapadu, pre nego što je na megdan izašao Bostonu koji je bio rival i u prethodnom učešću Bluza u velikom finalu 1970. godine (akter i 1968. i 1969, bez ijedne pobede u ta tri pojavljivanja u završnoj seriji). U „majstoricu“ za titulu (Bruinsi u gostima izjednačili na 3:3, ubedljivom pobedom od 5:1) ušlo se sa tradicijom koja je išla u korist domaćih ekipa, sa odnosom pobeda 12:4.
U doigravanju, ekipu je nosio Rajan O`Rajli, najbolji poenter plej-ofa (osam golova, 15 asistencija) i finala (devet poena) u kojem su četiri od  pet njegovih golova otvorili poslednje četiri utakmice. Niko nije bio strelac na toliko finalnih mečeva zaredom još od Vejna Greckog 1985, pa mu je pripalo i MVP priznanje. Pored igrača koje je kao kapiten predvodio Aleks Pjetranđelo, u prvom planu je je i trener Kreg Berubi, prvi strunjak sa NHL titulom koji je delom indijanskog porekla (pleme Kri iz Kanade).
„Prešli smo veliki put da bi postali dobra ekipa. Svim igračima je kolektiv bio na prvom mestu i to je bilo najvažnije”, rekao je Berubi koji je po dolasku za kormilo, na sastanku sa igračima, iscepao list na NHL tabelom...

Odbojkaši posle preokreta pobedili Brazil
Odbojkaška reprezentacija Srbije pobedila je danas Brazil posle preokreta s 3:2 u setovima, u prvoj utakmici trećeg vikenda Lige nacija.
Srbija je do pobede u portugalskom Gondomaru došla rezultatom 17:25, 25:22, 17:25, 25:20 i 15:12 posle dva sata i 15 minuta igre.
Najefikasniji u pobedničkoj ekipi bio je Lazar Ćirović sa 12 poena, dok je jedan manje upisao Petar Krsmanović, javlja Beta.
U selekciji Brazila istakao se Rikardo Souza sa 20 poena, dok je Hidaglo postigao 15.
Brazil je tako u sedmoj utakmici upisao prvi poraz, ali je i dalje na prvom mestu koje deli s Rusijom i Iranom, dok je Srbija deveta s tri trijumfa i četiri poraza.
Selekcija Nikole Grbića sutra će igrati protiv Portugalije.

Košarka sa ukusom mržnje
Šta god se desi do kraja ove sezone košarkaške Superlige Srbije, jedno je izvesno: ne nazire se dan kada će Crvena zvezda i Partizan moći da imaju normalne sportske odnose. Niko ne očekuje u vrhunskom sportu da se veliki rivali vole, ali nije ni prirodno da se toliko mrze da im ta mržnja postane najveća inspiracija. Tim pre što će svaki srpski igrač u ovom nesvakidašnjem rivalstvu reći da je u svet košarke ušao iz ljubavi prema njoj i da je u detinjstvu maštao da zaigra za svoj voljeni klub u „večitom derbiju”.
Uoči sutrašnjeg, trećeg meča finala između ova dva kluba, dve stvari su dodatno podgrejale situaciju: pesma koju je s navijačima Partizana pevao junak drugog meča Rade Zagorac (24 god) i saopštenje crveno-belih koji „neće mirno gledati šta rade grobari srpske košarke”.
Još je Zoran Moka Slavnić, jedan od najboljih organizatora igre u istoriji evropske košarke, govorio da „više mrzi Partizan nego što voli Zvezdu”, što je kasnije citirao jedan drugi čuveni vragolan Zvezde i našeg sporta, fudbalski as Dragoslav Šekularac.
U toj izjavi, ma koliko to zvučalo čudno, bilo je i neke pozitivne emocije prema crno-belima. Vremena su bila takva, manje burna i izazovna, a sport poluprofesionalan. Pripadnici oba tabora mogli su da hodaju istom stranom ulice i da za istim stolom saspu jedni drugima u lice sve što im je na duši. Iz takvih „pretnji” rodila su se mnoga kumstva.
Danas je postalo normalno da svi dobri potezi na derbijima vrlo brzo budu ugušeni sočnim saopštenjima klubova, a da se o košarkaškoj igri maltene i ne priča. Možda zato što više nema asova kakav je bio Slavnić, jedna od dve ličnosti u istoriji igre pod obručima koje su u oba „večita rivala” bili i igrači i treneri. Druga je profesor Aleksandar Nikolić, tihi gospodin čije ime nosi dvorana koja je od hrama košarke postala mesto košarkaškog primitivizma.
I sam Zagorac, koji je poput velikih asova odlučio pobednika druge utakmice (trojkom, tri sekunde pre kraja, 73:72), nije u ovakvom ambijentu uspeo da se izdigne iznad nametnutog dekora. Da makar jedan dan živi od tog svog vanserijskog poteza, da njegovo ime stoji uz ime jednog Aleksandra Đorđevića. Nije izdržao… Samo nekoliko minuta posle te bravure uspeo je da „zaseni” samog sebe: uskočio je među pristalice Partizana i zapevao iz petnih žila – „mrzim Zvezdu” (ne tako davno isto je učinio i fudbaler crno-belih Albert Nađ).
Šta onda reći kad se jedan takav jedan momak, za koga svi imaju samo reči hvale, srodio sa klimom koja se sistematski kreira poslednjih godina sa raznih strana (u tome vrlo aktivno učestvuju mediji stavljajući sve ono negativno u prvi plan) i izbacio iz sebe nešto u šta i sam ne veruje: da mrzi Zvezdu. Samo dva dana pre toga poslao je preko Tvitera poruku koja liči na njega:
„Crvena zvezda je odlična ekipa koja je već napravila dobar uspeh ove sezone, moja namera ovim nije da omalovažim njihove igrače i članove. Sport kao jedno od najverodostojnijih ogledala jednog društva nam može reći mnogo i večeras je rekao. Ipak, u svemu ovome želim da vidim pozitivne stvari, a to je pokazatelj da kao društvo moramo mnogo da napredujemo. Vidimo se u Pioniru“.
Ne pamti se košarkaški derbi posle koga poraženi nisu imali potrebu da se oglase saopštenjem da bi veličali sebe i svoje poštenje, a kudili protivnika. Preksinoć je delovalo kao da će se crveno-beli uzdržati od toga, jer su bek Filip Čović i trener Milan Tomić dali prave sportske izjave i čestitali rivalu. Međutim, Zvezda je morala da odgovori Partizanu čijem predsedniku je čestitala na „odlično organizovanoj utakmici”:
-Ta utakmica je „ogolila” sve, na prvom mestu licemerje tandema Mijailović – Trinkijeri, onih koji su se uživeli u ulogu „žrtava” i nekakvih boraca za pravdu i čistotu srpske košarke. Valjda je jedan od vidova te borbe i morbidan „performans” valjda samo jasan i duhovit onima sa iščašenim i poremećenim umom: venci, cveće i sveće koji su se „volšebno” pojavili na drugoj utakmici finala, pa čak i na klupi KK Crvena zvezda nakon utakmice, što ih zaista simbolično stavlja u ulogu „grobara”. Na žalost svih – grobara srpske košarke! KK Crvena zvezda mts veruje da je navijačima našeg kluba sve jasno. Nećemo biti statisti i mirno gledati ovo što se dešava. Zato ih pozivamo da u subotu ispune dvoranu „Aleksandar Nikolić” i pomognu timu da dođe do nove pobede: bez uvreda, bacanja raznih predmeta, upaljača, kovanica, paljenja baklji, pljuvanja i raznoraznih „maštovitih” grobarskih „instalacija“.
Sutra treći meč
C. zvezda – Partizan 98:94
Partizan – C. zvezda 73:72
C. zvezda – Partizan sutra 19 č
*Igra se do tri pobede

Toronto skinuo Golden Stejt sa trona
OUKLEND  - Košarkaši Toronta prvi put su postali šampioni NBA lige, pošto su noćas u gostima u Ouklendu pobedili Golden stejtu sa 114:110 i slavili sa ukupnih 4:2 u finalnoj seriji.
Novim brejkom u Ouklendu, Reptorsi su skinuli krunu Golden stejtu, i to kao prvi koji su uspeli da tri puta slave na terenu doskorašnjeg prvaka.
Voriorsi nisu uspeli da se izbore s brojnim povredama, a pored Kevina Durenta, kojeg posle obnove povrede u prošlom duelu čeka duga pauza, teren je u finišu treće deonice zbog povrede noćas napustio i Klej Tompson.
Upravo je Tompson sa 30 poena bio najefikasniji na meču, od saigrača pratio ga je Andre Igudala sa 22, a kod Reptorsa Kajl Lauri i Paskal Siakam dali su po 26.
Prva zvezda Toronta Kavaj Lenard, strelac 22 poena, proglašena je za MVP-ja finala, drugi put u karijeri nakon 2014. godine u dresu San Antonija, prenosi Tanjug.

Srbija pala za pet mesta na Fifinoj listi
CIRIH – Fudbalska reprezentacija Srbije na najnovijoj Fifa rang listi pala je za pet pozicija i trenutno je 34. na svetu.
Srbija je ovog meseca izgubila sedam bodova nakon katastrofalnog poraza u Ukrajini (5:0) i pobede nad Litvanijom (4:1) u kvalifikacijama za EURO i sada ima ukupno 1.477.
Ispred „Orlova” su Venecuela, Republika Irska i Slovačka, a iza Island, Paragvaj, Južna Koreja i Turska, prenosi Tanjug.
Na samom vrhu i dalje je Belgija, drugo i treće mesto drže prvak sveta Francuska i Brazil, četvrta je Engleska, peta Portugalija, ispred Hrvatske, Španije i Urugvaja, a Top 10 zatvaraju Švajcarska i Danska.
Najviše poena ovog meseca zaradila je kosovska selekcija (25), zahvaljujući remiju u Crnoj Gori (1:1) i pobedi u Bugarskoj (3:2) i sada je na svom rekordnom plasmanu - 125.
Naredna Fifa lista izlazi 25. jula.
    </div>
    <div id="kolumna">
Kad navru suze u pustinjskoj oazi
Za Al Ain sam čula kada sam u svojoj „job offer”, poslovnoj ponudi, na dnu pročitala: Al Ain, Abu Dabi, UAE. 
Al Ain je oaza Arapskih Emirata, zeleni grad, grad bašti i parkova, grad tradicije i istorije. Ipak, ukoliko ste odrasli u Srbiji ili nekoj zemlji sa bujnom vegetacijom, možda vam to zelenilo neći biti prvi utisak o gradu. Ja sam prvo videla nepregledne pustinje, pesak koji se kotrlja po ulici i atmosferu boje prašine.
Četvrti grad po veličini u Ujedinjenim Arapskim Emiratima nalazi se na granici prema Omanu, koga bukvalno gledam preko žice, kao i dva granična prelaza na putu do posla, u blizini moje kuće.
Kad sam za velikim staklenim trpezarijskim stolom u dnevnoj sobi čitala o Al Ainu i spremala se na put, tata me pitao: „Pa, hoćeš da ideš”?
„Naravno, odgovorila sam iskreno. Verovatno zbog toga što sam širom sveta poslala više od šest stotina aplikacija za posao. 


Put kroz pustinju do Al Aina


Kad ulazite u grad, ulice su ukrašene rastinjem s obe strane. Dominantna boja je ona koja je nama poznata krajem novembra ili u decembru. Nije tačno da je stalno toplo. U enterijerima je hladno jer su klime podešene na najnižu temperaturu. Bude dana kad ti treba jakna, kaput, a nekad i čizme.
Ovo je rodno mesto šeika Bin Zajed Sultana, oca nacije. Ovde je džamija sa najvećom kupolom na svetu, mada je i dalje u izgradnji. U blizini je i jedina planina u Emiratima, džabel Hafid. Zovemo je brdo i sa njega se pruža zaista lep pogled na grad. Mesto je mirno, ne plaču deca, ne jure dadilje. Ne čujem čudne akcente. Niko ne pokušava da sa mnom priča ruski. Zeleno i boje peska. 
Ovo je mesto u koje odete da budete potpuni stranac, tamo gde je baš sve drugačije i gde se nikada nećete uklopiti potpuno. Mesto za koje na internetu tražite potvrdu da postoji i gde nema restorana sa vašom kuhinjom.
Ali, nas i ovde ima. Zasigurno znam da u Al Ainu živi četvoro ljudi iz Srbije. Do skoro nas je bilo petoro, ali se moj momak (ako neko pita iz Emirata, recite verenik), odselio za Dubai. Jer, svi smo krenuli u centar nečega.  U Al Ainu živi 760 000 stanovnika, uglavnom domaćeg življa ali ima i Indijaca, Pakistanaca, Filipinaca i onih koji su došli iz Bangladeša.


Bolnica u Al Ainu


Nema zgrada većih od četiri sprata, ulice su široke a dominira arapska arhitektura, sa ukrašenim fasadama i živopisnim bojama. Na objektima dominiraju vertikalne dekoracije. Postoje i luksuzne vile koje imaju terase koje služe samo kao oblikovana dekoracija.
Osim parkova, u gradu postoji dosta palata kraljevske porodice, odnosno šeika. Ali, šeike nikada nećete videti na ulici.
Zapravo jako je teško videti čoveka na ulici. Oni koji imaju, oni se voze u svom „nisan petrolu” a oni koji nemaju čuče uplašeno ispred svojih baraka. 
U prestonici šeika i njegove porodice, gradu sa najviše stanovnika iz kraljevskog staleža, najviše ima i posluge, čistača, jeftine radne snage, neobrazovanih muškaraca i žena uzvezenih kao fizička snaga. Al Ain je grad sa najviše palata ali i grad sa najviše baraka, zapuštenih i napuštenih prostorija koje služe za smeštaj pomoćnog osoblja i ostale radne snage. 
Džamija ima na svakoj raskrsnici. Oko moje kuće se nalaze tri udaljene svega 50 metara vazdušnom linijom. U početku mi je bilo čudno ali sam se navikla. Kad čujem jutarnju molitvu znam da imaj još sat vremena sna. A uglavnom je ne čujem. 
Na internetu ne postoji informacija da vas pripreme da ne doživite kulturni šok u mestu u koje ste pošli. Koliko će vam vremena trebati da ga prihvatite? Da li će ono prihvatiti vas? Koliko treba čulima da se izoštre za nova a otupe na stara iskustva?


Najveća džamija u UAE


Da vam humus i mutabel uđu u redovnu ishranu. Da posle uskršnjeg posta odete na kunafu. Da ne reagujete na abaje. Da vam se baš pripije arapska kafa sa arapskim začinom. Da znate da odaberete pravi ananas, čupajući mu vrhove listova. Avokado, mango. Da razlikujete filipinski restoran. Da prihvatite da su jabuke skupe, a da vam urme padaju baš ispred kapije, i da ipak kupujete jabuke.
Nekad me baš stegne. Sećam se dana kada su mi ujutru lile suze same od sebe, a i trenutka kada sam prestala da mislim o kući. Bilo je to jednom u maju. Isekla me je pomisao da se radujem drugim stvarima, a ne odlasku kući. I za to je trebalo vremena. 
Posebno me stegne oko Božića. Htela bih da iskočim iz kože, a onda strimujem RTS i slušam „Naksi” radio. A onda me stegne još više. Ugasim sve. Napravim neki grč na licu, kao od gorčine, kao od ponosa, pa pustim nešto što nema jezik ni slova. Da se ne udaljim od vas. Da se ne približim drugima. Pa osetim ljutnju. Ne znam gde bih.


Cveće u srcu pustinje


Ali me za Božić pusti. Proslavim kako mogu, i častim koje vidim, taman da me pitaju šta to slavim. Onda prođe Božić, ili neki drugi važan dan, pa nastavim da živim kao da te bure nikada nije ni bilo. Potpuno slobodno i normalno. Ili sam samo utrnula od umora i naboja emocija. 
Al Ain je jedan prelepi arapski grad, koji morate videti ako ste u mogućnosti, i koji svakako nećete iskusiti ako ovde ne živite neko vreme. Brančevi ovde nisu luksuzni i zabavni kao u Dubaiju. Nema visokih, zastakljenih oblakodera. Ali ni celi Emirati nikada nisu bili lepši nego one nedelje kada su me prvi put posetili roditelji. 
Grad je bujao u svom zelenilu, i puštao blago prašinu iz svojih pustinja da se kotrlja preko ulica. Nebo je bilo plavo i sivo. Imali smo čak i kišu. Ulice su bile mirne kao i inače ali svetlije i šire. I radno vreme je bilo kao studentski sati na poslednjem predavanju do odlaska kući na ručak. Kuća mi je mirisala na kuću. 
Neko će me pitati zašto? Otkud znam, osim za one koji su otišli da traže zdravlje ili spasu život. Ko može znati zašto?
 
Milica Didić, Al Ain, Ujedinjeni Arapski Emirati 
    </div>
    <div id="magazin">
Čamac od trske premazan katranom
Ljudi su od davnina počeli da koriste reke, jezera i mora za plovidbu. Pretpostavlja se da su prvi čamci, u stvari, bili obična isečena stabla udubljena u sredini. Iako nestabilna, ova plovila su ipak koristila svrsi, da ribolovci dođu do hrane i da avanturisti otkrivaju neispitane krajeve. Nepostojanje vesla nije omelo tadašnje „moreplovce” da se otiskuju na pučinu. To su, doduše, radili najčešće uz pomoć motke ili krme.
Prema sačuvanim podacima, još 7.500 godina pre nove ere ljudi su koristili čamce sa veslima za plovidbu. Najstarije sačuvano veslo nađeno u Jorkširu, Engleska, koje datira iz ovog perioda, bilo je deblo izdubljeno kamenim sekirama u sredini. Pretpostavlja se da su na taj način preci današnjeg čoveka pravili i čamce na najstarijem kontinentu.
Na drugoj strani, u drevnom Egiptu i Mesopotamiji ljudi su pravili plovila od trske premazane katranom, koji je sprečavao prodiranje vode. Ovakvim čamcima Egipćani i Mesopotamci su plovili rekama i kanalima bez ikakvih teškoća.


Moderna rekonstrukcija drakara (drveni vikinški brod)


Stari Grci su bili pravi majstori u pravljenju plovila. Imali su dve vrste pomorskih lađa, velike brodove, koji su bili izuzetno dobro građeni, i manje, uglavnom trgovačke, koji su bili mnogo lakši, ali i nestabilniji. Čuveni moreplovci, ali i ratnici, bili su i vikinzi, čije su galije plovile morima uz pomoć vesla.
Pre više od 1.500 godina Rimljani su pokušavali da pronađu zamenu za jedra. Na reljefu iz 527. godine prikazan je rimski ratni brod sa šest točkova na kojima su prikačene lopatice. Ovu mašineriju su pokretali volovi. Ideja Rimljana, međutim, nije realizovana ceo milenijum.
Pronalazači su tokom vekova nastojali da usavrše brodove i čamce i da olakšaju, ali i ubrzaju plovidbu. Međutim, doba jedrenjaka trajalo je praktično sve do pronalaska prve parne mašine koja je otvorila mogućnost za stvaranje brodova na drugačiji pogon – parobroda.
U 18. veku Patrik Miler, bankar iz Edinburga napravio je brod koji je zaplovio jezerom Dalsvinton. Ovaj parobrod išao je brzinom od pet čvorova na sat i osvojio je odmah srca mnogih. Mašinu koja je bila pokretačka snaga broda napravio je Vilijem Sajmington, koji je sa njom postigao veliki uspeh.
Videvši u Škotskoj parobrod, američki juvelir Robert Fulton otišao je u Pariz i tamo je 1803. godine napravio svoj prvi parobrod. Četiri godine kasnije otvorio je i prvu parobrodsku liniju na relaciji Njujork–Olbani.
Lopatice na ogromnim točkovima, koje su predstavljale pokretačku snagu parobroda vremenom su postale sve manje efikasne. Prva elisa, kao zamena za njih, pronađena je 1837. godine. Ovaj zavijeni drveni propeler već prilikom eksperimenata se lomio, ali to nije obeshrabrilo pronalazače da nastave na njegovom usavršavanju. Vremenom, elisa je usavršena i u potpunosti je zamenila dotadašnju glomaznu mašineriju na parobrodima. Uz nju, razvijen je i motor koji je omogućavao daleko veće brzine brodova i čamaca.
    </div>
    <div id="vesti">
EU odlaže odluku o pregovorima sa Severnom Makedonijom i Albanijom
EU neće u junu doneti odluku o otvaranju pregovora o članstvu sa Severnom Makedonijom i Albanijom, već će se tom pitanju najverovatnije vratiti na jesen, objavio je večeras RTS pozivajući se na diplomatske izvore u Briselu.
Takav ishod je kompromis između stavova zemalja članica koje se protive otvaranju pregovora sa Skopljem i Tiranom i onih koje su podržale preporuku Evropske komisije da pristupni pregovori budu otvoreni u junu.
U nacrtu odluke o kojoj i dalje raspravljaju diplomatski predstavnici članica EU, navodi se da će se EU „vratiti tom pitanju kako bi donela pozitivnu odluku što je pre moguće, a najkasnije do septembra 2019. godine”, javlja Beta.
Konačna formulacija biće poznata možda tek 18. juna na sastanku Saveta EU, koji će raspravljati o napretku zemalja Balkana i o tome usvojiti zaključke.
U pripremnoj debati za taj sastanak zemlje naklonjene proširenju na Balkan, među kojima su Austrija, Italija, Grčka i druge, zalažu se da odlaganje bude što kraće i da pregovori, bar sa Severnom Makedonijom, budu otvoreni u julu.
Skeptične zemlje kao što su Francuska, Holandija i Danska, protive se prejudiciranju pozitivne odluke u tekstu zaključaka i traže duže odlaganje, do kraja godine, navodi RTS.

Pokušaj da se zatre srpstvo u Crnoj Gori
Namera Podgorice je da zatre srpstvo i iskoreni srpsku tradiciju u Crnoj Gori, kaže istoričar Predrag Marković povodom najave da će u Crnoj Gori biti usvojen Zakon o slobodi veroispovesti koji predviđa prisvajanje imovine SPC čime je, kako ocenjuje, rukovodstvo u Podgorici prevazišlo najveće neprijatelje srpstva – ustaše i UČK.
Marković je ocenio paradoksalnim da država, koju su osnovali srpski mitropoliti i vladike želi da protera srpstvo, a napad na SPC uporedio je sa ustaškim eksperimentom iz 1942. godine kada su, podseća, ustaše stvorile Hrvatsku pravoslavnu crkvu.
„Milo Đukanović je ovog puta spojio dve tradicije – ustašku, sa osnivanjem crkve, i tradiciju kosovskih Albanaca sa otimanjem crkvene imovine i tako prevazišao i jedne i druge. Nismo očekivali da narod, koji se smatrao najboljim Srbima, i država koja predstavlja taj narod, u mržnji prema srpskim institucijama prevaziđe najveće neprijatelje srpstva – ustaše i UČK”, rekao je Marković za Tanjug.
Zapitao je šta će Podgorica, u nameri iskoreni srpsku tradiciju u Crnoj Gori učiniti sa Njegošem i Kraljem Nikolom koji su, kako kaže, po kriterijumima vladajućih crnogorskih elita srpski nacionalisti.
„Kralj Nikola je spevao himnu o Prizrenu i Dušanovom carstvu. Ako nastave u toj nameri, moraće da proteraju i Petroviće iz svog pamćenja”, naveo je Marković.
Ukazao je da veći deo imovine, na koju u Crnog Gori danas polažu pravo, nije bio u Kraljevini Crnoj Gori, već uglavnom u Austrougarskoj, tako da pravno-formalni naslednik te imovine nije Crna Gora nego Kraljevina Srba, Hrvata i Slovenaca i Jugoslavija.
„Ako bi sve vratili na nultu tačku, a pitanje je koja nulta tačka za crnogorsku državnost, šta ćemo sa krajevima koji nisu pripadali Crnoj Gori pre 1918.godine, kao što je Boka Kotorska”, kaže Markovuć i podseća da je i sever Crne Gore samo tri godine bio u sastavu Kraljevine Crne Gore – od 1912. godine do njene kapitulacije 1916. godine.
Kako kaže, na severu Crne Gore je bilo mnogo imovine koja je pripadala vakufima i koja bi, po logici državnog vrha u Podgorici, trebalo vratiti islamskoj verskoj zajednici.
Marković je vlast u Podgorici nazvao „kleptomanskom” elitom koja otima istoriju, jezik i tradiciju i postavio pitanje šta će biti sa grobljima crnogorskih predaka, ako imovinu SPC prisvoji sekta Miraša Dedeića.
„Da li će onda preorati srpska groblja? Verovao bih u ozbiljnost crnogorske posebne crkve kada bi većina Crnogoraca krštavala i sahranjivala po obredu Miraša Dedeića, ali mislim da je broj takvih beznačajan”, rekao je Marković.
Ocenio je i neprimerenim poređene crnogorske crkve sa Makednoskom pravoslavnom crkvom koja je, kaže, bila proglašena na neobičan način vojno-komunističkim aktom šezdesetih godina.
„Ali, Makedonci su u velikom broju prišli toj crkvi za razliku od Crnogoraca”, ukazao je istoričar.
Upitan šta Srbija, osim molbe predsednika Srbije da se ne usvoji takav zakon, može još da učini da zaštiti imovinu SPC u Crnog Gori, Marković je rekao da naša država nema nikakve mehanizme, ali da srpski hrišćani u Crnoj Gori treba da razmisle da li su spremni da bez ikakvog protesta predaju celokupno svoje nasleđe „poslovnom udruženju koje sedi u Podgorici i na Cetinju”.
„Taj narod tamo je i zaplašen. Diskrimancija Srba u Crnoj Gori je vrlo ozbiljna, a Srbi imaju gori status nego u Hrvatskoj kada su u pitanju pristup javnih službama i druga manjinska prava”, naveo je Marković.
Na pitanje da li takav potez ima i posledice po samu Crnu Goru, Marković je ocenio da uništavanje veze sa Srbijom nije dobro za Crnu Goru koja, kaže, nije dovoljno velika da zaposli sve svoje ambiciozne ljude.
„Jedna od tajni crnogorskog uspeha bila u tome što su u Srbiji doživljeni kao svoji, čak su doživljeni kao bolji Srbi od Srba. Radičević je pisao: „crnogorski oganj živi, ko se tebi još ne divi”, podseća Marković.
Kaže da su se nekada simbolom Crnogoraca u Beogradu smatrali Petar Lubarda, Matija Bećković ili Pavle Vuisić, dok su to danas pripadnici kriminalnih narko kartela.
„Da li je zbog šake heroina treba uništiti imidž svog naroda. Nikada više Crnogorac u Beogradu neće biti prihvaćen kao slikar, pesnik, glumac”, smatra Marković.

Hrvatska neće povećavati broj dozvola za strane radnike
Na molbe hrvatskih ugostitelja da država poveća kvote za uvoz radne snage, jer će im, u suprotnom, propasti turistička sezona, tamošnje Ministarstvo rada odgovorilo je negativno. Udruženje poslodavaca zatražilo je hitno povećanje kvote za strane radnike, tvrdeći da je zbog nedostatka radnika ugrožena predstojeća sezona na jadranskoj obali. Međutim, nadležni tvrde da su ove godine udvostručili broj dozvola za strance izvan EU i da je cilj da se pre svega angažuju domaći radnici, prenose hrvatski mediji.
S obzirom na to da je u evidenciji službe za zapošljavanje 4.000 nezaposlenih spremno za rad u turizmu, od čega oko 1.600 na primorju, ministarstvo je odlučilo da ne povećava kvote. Kako se dodaje u saopštenju, više od 20.000 nezaposlenih izrazilo je u anketi želju da radi u turizmu koji čini petinu BDP-a Hrvatske. Još jedan način na koji će poslodavci moći da popune slobodna radna mesta, jeste i angažovanje penzionera kojima je dozvoljeno da rade polovinu radnog vremena. Podseća se da je tu mogućnost već iskoristilo 12.300 penzionera.
O ovom zahtevu govorio je i premijer Andrej Plenković koji je kazao da je „vlada spremna da razmotri povećanje kvota za zapošljavanje stranaca, ali tek kada budu iscrpljene mogućnosti zapošljavanja domaćih radnika”.

SPORT NA BALKANSKI NAČIN - Ako Srbija igra na Palama, BiH će u Pazaru i to protiv Kosova
SARAJEVO – Predsednik Odbojkaškog saveza Bosne i Hercegovine Alija Fatić žestoko je reagovao na najavu odigravanja prijateljske utakmice odbojkašica Srbije i Azerbejdžana na Palama i poručio da će, ako se to zaista desi, selekcija BiH tražiti da igra u Novom Pazaru protiv Kosova ili Turske.
„ Niko nas nije kontaktirao, niti smo mi dali bilo kakvu saglasnost. Ja sam predsednik Saveza za celu BiH i tako se ponašam. Imam odličnu saradnju s klubovima iz RS, ali ovo što sada stiže iz Srbije nije dobra stvar”, izjavio je Fatić, prenosi Tanjug.
On je dodao da OS BiH neće dati saglasnost, ali i ukoliko se utakmica odigra, spremiti odgovor.
„Ukoliko se ta utakmica odigra, mi ćemo zakazati utakmicu u Novom Pazaru protiv Kosova ili možda Turske. Da vidimo kako će se tada osećati Zoran Gajić i Odbojkaški savez Srbije koji nam se uopšte nije javio”, poručio je Fatić.
Odbojkašice Srbije biće na pripremama na Palama od 4. do 18. jula i zakazale su prijateljsku utakmicu protiv Azerbejdžana.
To nije prvi put, pošto su prošle godine u Republici Srpskoj, u Banjaluci, odigrale utakmicu protiv Bugarske, s tim da tada nije bilo „zamerki” iz Odbojkaškog saveza BiH.

Napadač na sezonce na Braču osuđivan u Srbiji
Pripadnik navijačke grupe Torcida Vili Martinić (22), koji je uhapšen zbog napada na sezonske radnike u Supetru na Braču, prekršajno je osuđivan u Srbiji. To je za portal Indeks potvrdio v. d. predsednika beogradskog Prekršajnog suda Milan Marinović koji je naveo da je navijač kažnjen sa 15 dana zatvora i udaljenjem sa teritorije Srbije u trajanju od jedne godine.
Takva presuda doneta je u avgustu prošle godine kada je grupa od 13  pripadnika Torcide osuđena zbog toga što su iz prodavnice na jednoj benzinskoj pumpi kod Vrčina uzeli hranu i piće koje su odbili da plate. Navijači su se na autoputu Beograd-Niš našli na putu ka Sofiji gde je toga igrana utakmica između splitskog Hajduka i Slavije. Prema medijskim izveštajima, čak 200 pripadnika Torcide zaustavilo se tada na pumpi koju su opljačkali a iza sebe su ostavili i grafite sa ustaškim simbolima.
U incidentu na Braču navijači su pre pet dana u nacionalno motivisanom napadu, pretukli petoro sezonskih radnika od kojih su dvojica Srbi iz Vukovara.

Your browser doesn’t support video.
Please download the file: video/youtube

Dodik odbio oproštajni susret s nemačkom ambasadorkom u Sarajevu
Od našeg stalnog dopisnika
Banjaluka – Nemačka ambasadorka u Sarajevu napustiće BiH bez oproštajnog pozdrava s prvim čovekom zemlje domaćina. Milorad Dodik, predsedavajući Predsedništva BiH, kao razlog da u oproštajnu posetu ne primi Kristijan Homan naveo je kako je nemačka diplomatska predstavnica radila „protiv ustavnog uređenja zemlje”.
U pismu koje je uputio nemačkoj ambasadorki, Dodik je napisao da ne može udovoljiti njenom zahtevu za oproštajni susret jer su njeni „javni istupi i diplomatske aktivnosti tokom boravka u Sarajevu bili politički obojeni, subjektivni i diplomatski neprimereni”.
„Pored toga, kao ambasador Nemačke u protekle više od tri godine radili ste na štetu srpskog naroda i RS, a time i protiv same BiH i njenog Ustavom predviđenog uređenja. Kao predstavnik zemlje koja na ovim prostorima nosi teško istorijsko breme očekivano je bilo da pokažete više razumevanja i diplomatskog senzibiliteta u vašem radu.”
Dodik je napisao da ne može udovoljiti zahtevu „s obzirom na to da vas nisam primio ni u nastupnu posetu”. Kada je Homanova došla na službu u BiH, Dodik je bio na poziciji predsednika Republike Srpske.
Istovremeno, Dodik navodi kako visoko ceni napore Nemačke da svojim iskustvima i pomoći doprinese pomirenju i izgradnji trajnog mira na celom prostoru Balkana, pa na kraju pisma sa žaljenjem konstatuje da aktuelna ambasadorka „nije bila adekvatan predstavnik takve jedne Nemačke”. Obavezao se da će „o tome obavestiti najviše predstavnike Savezne Republike Nemačke”.
Politikolog Vojislav Savić kaže za naš list da je važno razgraničiti to da Dodik nije osudio politiku Nemačke, te ističe da u BiH ne dolaze prvorazredne diplomate iz sveta: „Oni svojim delovanjem često nanose štetu i svojoj zemlji, ali najpre nama ovde – a najviše Srpskoj, zbog lobija u Sarajevu koji do njih dopru pre nego što u Banjaluci uspeju reći svoje stavove i mišljenje. To je dosta čest razlog nesporazuma, stoga odbijanje susreta nije nikakav skandal.”
Drugačiju percepciju imaju u Sarajevu. Iz Izetbegovićeve SDA ne dele Dodikove stavove i iz te partije saopštavaju kako Homanova „nijednim gestom nije pokazala nepoštovanje prema BiH”, a Dodiku prebacuju da je postupio „skandalozno” jer na poziciji u Predsedništvu „ima obavezu zastupati sve građane BiH”. Neslaganje između Dodika i nemačke ambasadorke nije bilo naročito vidljivo u javnosti. Između ostalog, Homanova se banjalučkim medijima minule godine požalila na Dodikove izjave koje je okarakterisala kao „problematične”, kada je navela da se Nemačka „snažno zalaže za teritorijalni integritet BiH i da se sa zabrinutošću prati kada se državnost zemlje dovodi u pitanje”.
Kristijan Homan napustiće BiH u julu, a nastavak karijere očekuje je u Estoniji. Na njeno mesto doći će Margaret Uber.

Kineskinja pravi hotel od  kumrovačke političke škole
ZAGREB - Hrvatska vlada je prelomila i objekte bivše političke škole u Kumrovcu, rodnom mestu nekadašnjeg doživotnog predsednika bivše Jugoslavije Josipa Broza Tita, prodala kineskoj firmi Džongja nekretnine, za 14,09 miliona kuna.
Kineska firma je inače bila jedini ponuđač.
Vlasnica kineske firme je preduzetnica Đijang Ju, a namera joj je da objekte nekadašnje političke škole pretvori u hotel, ali i da otvori spomen-park posvećen Josipu Brozu.
U vladinoj odluci stoji da će s kupcem biti zaključen ugovor o kupoprodaji na osnovu kojeg će se kupac obvezati na isplatu kupoprodajne cene u roku od 30 dana od dana njegovog zaključenja, umanjenu za iznos od 598.000 kuna koji je uplaćen u korist državnog budžeta na ime garancije u postupku za podnošenje ponuda, piše hrvatski Poslovni dnevnik a prenosi Tanjug.
Kupac će, osim kupoprodajne cene, snositi i trošak procene tržišne vrednosti i trošak izrade energetskog sertifikati.

Ubica Krunića u problemu, niko neće da ga brani
Benedi Đukanović, osumnjičeni za ubistvo banjalučkog privrednika Slaviše Krunića i njegovog radnika obezbeđenja Žarka Pavlovića, te ranjavanje vozača Gorana Ilića, sproveden je u Kazneno-popravni zavod Tunjice u Banjaluci.
Đukanović se sinoć predao policiji Kantona Sarajevo, koja ga je predala MUP-u Republike Srpske.
Đukanović je u banjalučki zatvor dovezen uz jake mere obezbeđenja, a prema najavama iz MUP-a u pritvoru bi trebalo da provede mesec dana. U Republičkom tužilaštvu ipak poručuju da će se sutra na ročištu izjasniti o dužini pritvora, dok bi tužilac trebalo Đukanovića da sasluša naredne sedmice, prenela je Radio televizija RS.
Pozivajući se na svoja saznanja portal Srpskainfo piše da se Đukanović nalazi u velikom problemu, jer niko od advokata neće da ga brani.
Izvor portala da su tokom dana banjalučki advokati redom odbijali da brane osumnjičenog ubicu.
„Ovakva situacija će morati da bude rešena u narednom periodu tako što će biti imenovan neko od advokata po službenoj dužnosti koji će zastupati osumnjičenog u budućem postupku”, naveo je isti izvor.
Odbegli Đukanović se sinoć predao policiji Kantona Sarajevo, nakon čega su o tome obavešteni pripadnici Policijske uprave Istočno Sarajevo, koji su ga identifikovali.
„Mi ne znamo gde je on bio sve ovo vreme, da smo znali mi bi ga uhapsili. Sinoć se predao u policijsku upravu na Ilidži i mi smo preuzeli lice”, rekao je direktor Policije RS, Darko Ćulum.
U MUP-u nisu mogli da potvrde informaciju koja se pojavila u medijima da je Đukanović negirao bilo kakvu umešanost sa ovim zločinom.
Policija i dalje traga za belim „golfom sedam”, korišćenim u noći ubistva Slaviše Krunića, koji bi mogao da da nove dokaze u daljem postupku protiv Đukanovića.
Portparolka MUP-a Mirna Miljanović pozvala je građane da, ukoliko primete ovo vozilo, prijave policiji.
Krunić je 22. aprila ubijen nedaleko od svoje porodične kuće. U pucnjavi je ubijen i njegov radnik obezbjeđenja Žarko Pavlović, a ranjen je vozač Goran Ilić.
U razmeni vatre ubijen je i napadač Željko Kovačević.
Dva dana nakon pucnjave uhapšen je drugi osumnjičeni Emilio Baldo.
U okviru istrage do sada je uhapšen i radnik Firme „Sektor sekjuriti” Rodoljub Gajić iz Banjaluke, koji je obezbeđivao suprugu i decu ubijenog Krunića, pod sumnjom da je odavao informacije osumnjičenima.

U Bosni otkrivena najstarija pećina u Evropi
BOSANSKI PETROVAC  - Speleolozi su fascinirani prizorima koje su zatekli u dosad neistraženoj Riponjinoj jami, u selu Smoljana, u opštini Bosanski Petrovac, za koju se veruje da je možda i jedna od najstarijih pećina u Evropi.
Banjalučke Nezavisne novine pišu da je zanimljivo da u njene dubine niko nikad nije kročio sve do protekle nedelje, kada je višedecenijska radoznalost Petrovčanina Siniše Mrđe urodila plodom, pa je u nju ušao zajedno sa dvoje prijatelja, speleologa iz Banjaluke.
„Ta jama mi je skoro u dvorištu. U blizini imam vikendicu. Još dok sam bio dete deda mi je govorio da tamo ne idem, jer ima jedna jama. Zato me je još od detinjstva uvek vukla želja da tu uđem. Prilazio sam, vidio da ima rupa, ali dosad nisam silazio”, rekao je za banjalučki dnevnik Mrđa, inače, član lokalnog Kluba ekstremnih sportova „Crni Vrh”.
Ovaj zaljubljenik u prirodu, ali i u svoj zavičaj, odlučio je da to bude prva jama u koju će se spustiti. U nedelju je to učinio s Aleksandrom Peganom i njegovom suprugom Gordanom, iz Speleološkog društva „Ponir” Banjaluka.
Konopcima su ušli u jamski ulaz, spuštali se oko 50 do 70 metara vertikalno i tu zatekli tri nivoa, a na svakom od njih, veruju, krije se mnoštvo ukrasa. Zaključili su da je njihova odluka bila pun pogodak.
Ispitali su, kažu, oko 650 metara prostora, a ostatak će biti predmet njihovog budućeg interesovanja, za šta im je potrebna dodatna oprema.
„Jama je puna pećinskih ukrasa. Nismo se nadali da ćemo pronaći takvo bogatstvo. Po onom što smo mogli videti, mogla bi ova pećina biti među najstarijim u Evropi. Na području Grmeča i ovih krajeva, sudeći po onom što smo mogli videti, ona je najstarija”, rekao je Mrđa.
Koliko je, precizno, staro ovo prirodno bogatstvo, biće utvrđeno daljim istraživanjem, a u planu im je da uzmu uzorke i detaljnije se posvete svom nesvakidašnjem otkriću.
I Aleksandar Pegan veruje da su upravo oni prvi kročili u ovu jamu.
„Po podacima kojima zasad raspolažemo, pre nas tu nije ušao niko. Ako se to, eventualno, desilo, možda je bilo u vreme Austrougarske, ali takvim podacima ne raspolažemo”, rekao je Pegan za Nezavisne, prenosi Tanjug.
I on svedoči da je jama veoma bogata pećinskim nakitom, ali i živim svetom, uključujući pećinske insekte i slepe miševe.
„Njene ostale vrednosti pokazaće vreme, odnosno dalja istraživanja”, rekao je Pegan.
Dejan Prošić, načelnik opštine Bosanski Petrovac, ističe da je u pitanju novootkrivena pećina, odnosno fascinantno otkriće, udaljeno od centra Bosanskog Petrovca oko 15 kilometara. Novonastala situacija i njega je obradovala.
„Zašto to ne iskoristiti kao turistički potencijal? Mi kao opština imamo javni poziv za nevladine organizacije, odnosno unapređenje turističke ponude. U razgovoru s ovim planinarima smo dogovorili da oni apliciraju na taj poziv, za prva inicijalna sredstva, da se ta pećina odnosno jama ispita”, rekao je Prošić.

Vesić poziva češke investitore da ulažu u Beograd
PRAG – Zamenik gradonačelnika Beograda Goran Vesić sastao se danas u Pragu sa potpredsednikom Vlade Češke Karlom Havličekom i pozvao češke investitore da iskoriste potencijale i investiraju u Beograd koji je, kaže, u prethodne četiri godine ostvario zavidne rezultate.
Vesić se sastao i sa potpredsednikom komore industrijalaca Fratišekom Čalopekom i razgovarao sa predstavnicima brojnih evropskih i čeških kompanija koje su zaintresovane za ulaganje, među kojima su „EP holding” i „Veolija”.
„U ovom trenutku nema boljeg mesta za investiranje u Evropi od Srbije i Beograda. Okrenuti smo ka investicijama i to pokazuju rezultati koje imamo u poslednje četiri godine. Nezaposlenost je pala sa 24 odsto na ispod 10 odsto”, rekao je Vesić i precizirao da danas u srpskoj prestonici radi oko 720.000 ljudi, a pre četiri godine 560.000.
Takođe, napredak pokazuje i prosečna plata u Beogradu koja danas, kako kaže, iznosi 576 evra, što je za 116 evra više nego pre četiri godine.
„To pokazuje da se Beograd razvija i da svoju priliku mogu da traže kompanije iz Češke”, rekao je Vesić za Tanjug koji je, takođe, izrazio zadovoljstvo što je jednodnevni boravak srpske delegacije u Pragu završen sastankom sa visokim državnim zvaničnicima.
Prema Vesićevim rečima, sastanak sa potpredsednikom češke vlade pokazuje koliko im je značajna saradnja sa Srbijom i Beogradom.
Ističe da je na tom susretu bilo reči o projektima čeških kompanija u Beogradu koje, kako kaže, treba da dođu u još većem broju i iskoriste dobru političku i sve bolju ekonomsku saradnju koja postoji između dve zemlje.
„Mi u ovom trenutku razgovaramo sa Tatrom, kompanijom čiji se tramvaji nalaze u Beogradu o njihovoj restauraciji. Intezivno pričamo o mogućnostima da se to uradi i verujem da ćemo u narednom periodu, u skladu sa našom zakonskom procedurom, moći da modernizujemo tramvaje”, rekao je Vesić.
Navodeći da je jedna česka kompanija kupila „Filmski grad”, Vesić je izrazio nadu da će već iduće godine biti rekonstruisani studiji što će, veruje, omogućiti da se u Beogradu snima više filmova.
„Razgovarao sam sa kompanijom EP holding koja je zaintresovana za ulaganje u energetiku, u sisteme toplotnog grejanja, i koja je jedna od najmoćnijih kompanija. Imaju nameru da rade u Beogradu, a ja sam preneo sve one potencijale i povlastice koje dajemo kao grad, pored onih koje daje Republika”, istakao je Vesić.
Mišljanje je da je došlo vreme da i druge češke kompanije slede primer onih koje su već ulagale u Beograd.
„Činjenica da su velike češke kompanije zaintresovane za investiranje govori da je Srbija postala stabilna, jer Česi obično ne dolaze prvi, već uglavnom slede nemačke kompanije a u Srbiji danas, pored kineskih koje su tu od ranije, imate najviše nemačkih i francuskih kompanija”, rekao je Vesić.
Danas, kako kaže, i privrede drugih zemalja slede njihov primer i sve to govori da je Srbija interesantna destinacija za ulaganja.
U delegaciji sa Vesićem bio je i predsednik Skupštine grada Beograda Nikola Nikodijević, predsednik Mešovitog komiteta za saradnju Srbije i Češke i državni sekretar u Ministarstvu trgovine, turizma Stevan Nikčević, v.d. direktora GSP Radiša Momčilović i izvršni sekretar Gradske uprave Beograda Jovica Vasiljević.

Bata Živojinović dobija ulicu na Vračaru
Komisija za spomenike i nazive trgova i ulica danas je jednoglasno usvojila inicijativu da Bojanska ulica na Crvenom krstu na Vračaru ponese ime po srpskom i jugoslovenskom glumcu Velimiru Bati Živojinoviću.
Povodom obeležavanja tri godine od smrti slavnog glumca Velimira Bate Živojinovića, magazin „Bazar”, kompanija „Borba” i Goran Vesić, u svojstvu građanina, pokrenuli su inicijativu da jedna od beogradskih ulica dobije naziv po ovom umetniku, saopštio je gradski Sekretarijat za informisanje.
Predlog Gorana Vesića je da Bojanska ulica na Crvenom krstu ponese ime slavnog glumca.
„Velimir Bata Živojinović je naša velika glumačka legenda. On je svojim nemerljivim umetničkim i kulturnim doprinosom obeležio jednu zlatnu eru srpske, jugoslovenske i svetske kinematografije. „Valter brani Sarajevo”, „Skupljači perja”, „Bitka na Neretvi” i mnogi drugi filmovi samo su neki u kojima je ostvario jedinstvene i neprikosnovene uloge, koje će ostati kao pečat jednog neverovatnog i neponovljivog dara”, navodi se u inicijativi Gorana Vesića, koju je obrazložila predsednica Komisije Andrea Radulović, prenosi Tanjug.
Članovi Komisije za spomenike i nazive trgova i ulica jednoglasno su usvojili i predloge odluka za imenovanje 3.009 neimenovanih ulica u okviru projekta ažuriranja adresnog registra i to na području gradskih opština Čukarica, Rakovica, Novi Beograd, Lazarevac, Barajevo, Mladenovac, Obrenovac i Sopot.
„Do sada smo imenovali 1.897 neimenovanih ulica, a sada su usvojeni i predlozi odluka za imenovanje još 3.009 ulica i to na teritoriji Čukarice 150 ulica, u Lazarevcu 579, na Novom Beogradu 75, u Mladenovcu 457 ulica, Barajevu 705, Obrenovcu 764 i Sopotu 279 ulica.
Kako bi te ulice dobile prava imena, sarađivali smo sa Akademijom nauka i umetnosti, Vojskom Srbije, Ministarstvom unutrašnjih poslova, Ministarstvom odbrane, Gradskom bibliotekom i mnogim drugim ustanovama, ali su najvećim delom inicijative za nazive ulica davali sami građani i lokalne zajednice”, objasnila je Radulović na sednici.
Komisija je usvojila i inicijativu RTS-a za postavljanje skulpture Miloja Miće Orlovića, istaknutog televizijskog voditelja, novinara i urednika, sa idejom da predložena lokacija bude ispred zgrade u Takovskoj 10 ukoliko se sve relevantne institucije usaglase. Skulptura koja bi bila postavljena je autorsko delo vajara Nebojše Savovića Nesa.
Na sednici je usvojena i inicijativa Gorana Vesića, u svojstvu građanina Beograda, da se podigne spomenik despotu Stefanu Lazareviću na prostoru između Gundulićevog venca, Drinčićeve i Palmotićeve ulice.
U inicijativi stoji da dve ulice u Beogradu već nose ime po njemu i da zbog njegovog izuzetnog značaja u našoj istoriji, odnosno u vođenju srpske despotovine u njenim najtežim trenucima i utemeljenju Beograda kao srpske prestonice, despot Stefan zaslužuje i spomen-obeležje.

Gimnazijalci poručili: Dalje ruke od Prve
„Društvenjaci će spasiti svet”, „Dalje ruke od Prve”, „Ne dirajte nam gimnaziju”, „Stručne predmete u stručne škole”... bili su samo neki od natpisa na transparentima kojim su juče, na protestu ispred Prve beogradske gimnazije, đaci ove škole pokazali da se protive ukidanju jednog društveno-jezičkog odeljenja. Ministarstvo prosvete ni posle dve nedelje od štrajka upozorenja nastavnika ove škole, ne prihvata njihove zahteve da se sporno odeljenje vrati. Na sastanku koji je u utorak održan sa pomoćnikom ministra, profesori su dobili samo obećanje da će se to desiti sledeće godine.
– To je na dugačkom štapu, baš kao kad nam ovi iz Evrope svašta obećavaju pa na kraju od toga ništa ne bude – skeptična je Milka Kućerović, predsednica sindikata Prve beogradske gimnazije.
Na vrelom gradskom asfaltu ispred škole, đaci i profesori su uzvikivali: „Hoćemo prvo tri”. To je odeljenje, odlukom ministarstva, „žrtvovano” da bi se u gimnaziju koja kuburi sa nedostatkom prostora uvelo još dodatno računarsko odeljenje, pored već postojećeg. Ova škola je, inače, jedna od najprestižnijih za đake koji bi želeli da se bave humanističkim naukama. Prošle godine imala je najveći upisni prag – novim učenicima je, za đačku knjižicu, bio potreban čak 91 bod.
Kućerovićeva je, obraćajući se okupljenima, poručila da je reč o času odeljenjske zajednice za nekadašnje đake, roditeljski sastanak za mame i tate sadašnjih učenika, i sednica nastavničkog veća pod otvorenim nebom za sve prosvetare.
– Vi što ste izašli sa časa, dobićete neopravdani. Ali šta je jedan neopravdani naspram časti i ponosa Prve beogradske gimnazije. Kada se pojavio ovaj problem zvala sam Školsku upravi gde su mi rekli da ne znaju baš tačno kako se to desilo, ali da oni vole da nagrade dobre škole. Očigledno da ono što je za njih nagrada, za nas je kazna. Mi to ne prihvatamo – naglasila je Kućerovićeva.
Dragomir Antonić, naš čuveni etnolog, roditelj je čije su dve ćerke nekada pohađale ovu školu. I on je nezadovoljan zbog ukidanja odeljenja.
– Ovo je početak uništavanja gimnazije pod izgovorom da gimnazija zaostaje i da je zastarela. Pre 100 godina, radio-telegrafisti su bili najtraženije zanimanje na svetu. Da li je neko u Engleskoj, Francuskoj ili Nemačkoj ukinuo gimnaziju? Oni su tada otvarali škole za radio-telegrafiste, pa tako neka i ovi danas otvore za informatičare – poručio je Antonić.
I Vukan Marković, koji je pre šest godina maturirao iz spornog trećeg jezičkog odeljenja takođe je revoltiran njegovim ukidanjem. Protest je podržao i Forum beogradskih gimnazija, a njegova potpredsednica Svetlana Golubović Škundrić naglasila je da ta organizacija nema ništa protiv informatičkog smera, ali da misli da je za te đake potrebno otvoriti specijalizovane škole poput Matematičke, Sportske ili Filološke gimnazije.
– Društvo je navodno prepoznalo da nam ne treba društveni smer, jer oni su na birou. To su prepoznali oni što su kupili diplome, završili više uzaludne škole i takvima ni ne treba ništa više, a ne samo društveni smer – poručila je Golubović Škundrić.
Ukoliko se ne postigne dogovor sa ministarstvom, za 18. jun je zakazan početak zakonskog štrajka sa minimumom procesa rada. Kako objašnjava Kućerovićeva, taj štrajk podrazumeva da se ocene ne zaključe i da se đacima ne izdaju svedočanstva, što, dodaje, nastavnici nikako ne bi voleli da se desi.

Vlada dala odobrenje gradu, uskoro tender za javne bicikle
Zamenik gradonačelnika Goran Vesić izjavio je da je Komisija za javno-privatno partnerstvo Vlade Srbije dala pozitivno mišljenje Gradu povodom tendera za javno-privatno partnerstvo za uvođenje i upravljanje sistemom javnih bicikala za grad Beograd.
Po dobijanju pozivitnog mišljenja, Skupština grada će, na narednoj sednici, koja će biti održana do kraja juna, doneti odluku o raspisivanju tendera, koji će biti objavljen do početka jula, rekao je Vesić za Studio B, a saopštila je danas Gradska uprava.
Kako je naveo, u Beogradu će u naredne tri godine biti uspostavljeno 150 stanica na kojima će biti 900 javnih bicikala.
Beograd trenutno ima oko 100 kilometara biciklističkih staza, dok je u planu da se u naredne četiri godine izgradi još 120 kilometara novih, istakao je Vesić.
On je dodao da je odluka da Beograd ima sistem javnih bicikala istorijska sa stanovišta rasterećenja saobraćaja, zaštite životne sredine, promocije zdravog života, ali i imidža grada koji, kako kaže, polako postaje uređena evropska prestonica.
Vesić je rekao da je Beorgad, kao i većina velikih evropskih gradova, suočen sa potrebom unapređenja i transformacije infrastrukture koja odgovara zahtevima višemilionske populacije.
S obzirom na to da se u poslednje tri godine u Beogradu svake godine registruje oko 50.000 novih automobila, ubrzani porast broja vozila dovodi do zagušenja saobraćajnica i trotoara i zato je potrebno stvoriti alternativne sisteme prevoza, a jedan od njih je sistem javnih bicikala, rekao je Vesić.

Sutra počinje obnova poteza od Zoološkog vrta do Ruzveltove
Rekonstrukcija ulica cara Dušana, Džordža Vašingtona, 27. marta i Kraljice Marije počinje sutra, a radovi će se izvoditi u tri faze, najavio je glavni urbanista Beograda Marko Stojčić, a prenosi Tanjug.
Reč je o potezu od Zoološkog vrta do Ruzveltove ulice, rekao je Stojčić za Tanjug i dodao da je to obimna rekonstrukciji koja će biti završena do 20. decembra.
„Moramo stići da završimo radove do 20. decembra kada su i najveće gužve u Beogradu jer svi znamo da desetak dana pred Novu godinu imamo ozbiljne gužve i u tom smislu naša je obaveza da dogovorimo sa izvođačem da on stigne da završi radove do 20. decembra”, rekao je Stojčić.
On je rekao da je dobro to što će se najveći deo radova obaviti preko leta, kada u gradu nije toliko veliki intenzitet saobraćaja.
Stojčić je pojasnio je da će se rekonstrukcija vršiti u tri faze od kojih prva, koja podrazumeva obnovu ulica 27. marta i Kraljice Marije, počinje 15. juna i trajaće 65 dana.
Druga faza kreće 20. avgusta, trajaće 70 dana i u njoj će se rekonstruisati ulica Džordža Vašingtona, naveo je i dodao da treća faza počinje 30. oktobra, da će trajati 65 dana i da podrazumeva rekonstrukciju ulice cara Dušana.
Stojčić je rekao da je obnova tih saobraćajnica neophodna i da podrazumeva i zamenu kompletne infrastrukture ispod kolovoza, te apelovao na građane da imaju razumevanja tokom izvođenja radova.
On je istakao da će se i ubuduće nastaviti sa rekonstrukcijom ulica u prestonici jer ima puno saobraćajnica koje treba obnoviti.

Slike velikog formata
Duhovno, intelektualno i emocionalno proživljavanje, umetnik Mladen Lazarević  predstavio je na svojim slikama velikog formata u Prodajnoj galeriji „Beograd” na Kosančićevom vencu. Njegov ciklus radova pod nazivom „Potraga duše” obuhvata period od šest godina.
– U ovim kompozicijama autor koristi različite postupke kao bi izrazio lični odnos prema određenim fenomenima savremenosti ili svakodnevice. On na platnu kombinuje različite tehnike i materijale – akril, stensil, pastel, varikinu i tuš, ali upotrebljava i reč kao poruku, a lična i kolektivna iskustva pretače u kodirani zapis čijim dešifrovanjem se može doći do određenih odgovora – zapaža umetnica Jelena Marković, ocenjujući Lazarevićev rad.
Ona dodaje da ispisane forme, nalik zabeleškama na poleđini fotografije, na marginama omiljene knjige ili poslednjoj strani adresara, kao intimne crtice otiskuju jedan trenutak, sećanje, zapažanje ili emociju. Razigrani ritam reči, svedoči o umetnikovom proživljavanju.
–U svoje radove utkao sam bol zbog smrti oca, a posle godinu dana ja sam postao otac. To me je pokrenulo da drugačije doživljavam život – istakao je Lazarević.
Mladen Lazarević diplomirao je na Fakultetu likovnih umetnosti u Zvečanu, na grafičkom odseku. Jedan je od osnivača „Art group enciklo” i osnivač i   predsednik Omladinskog kulturnog centra – Reformars. Izlagao je na grupnim i samostalnim izložbama.

Kad profesori i đaci sviraju rokenrol
Na koncertnu dvoranu ličilo je dvorište novobeogradske Osnovne škole „Radoje Domanović”. Rokenrol vremeplov iz osamdesetih godina prošlog veka pokrenuli su članovi benda „Profani”. Ovu  grupu predvodi direktor osmoletke Goran Šobatović, a sa njim u sastavu su Ronald Anžur, nastavnik fizičkog, Milan Stanković, učitelj, Snežana Stamenić, učiteljica i Arsenije, Strahinja i Bogdan, nekadašnji učenici ove škole.
Program je počeo nastupom hora „Beogradski vrapčići”. Kao gosti na sceni nastupili su Kiki Lesendrić, Inspektor Blaža i Nikola Hadži Nikolić. Bodrila ih je mnogobrojna đačka publika, roditelji, bake i deke, komšije iz Bloka 28, kao i poznate ličnosti među kojima su bili braća Jelić iz „Ju grupe”. Pevalo se i plesalo u ritmu rokenrola.
Koncert se tradicionalno priređuje povodom kraja školske godine i ispraćaja malih maturanata.

U tunelima Predejane i Manajle zatvara se po jedna traka zbog testiranja
Po jedna traka u tunelima Predejane i Manajle, na južnom kraku Koridora 10 prema granici sa Severnom Makedonijom, koji je u maju otvoren za saobraćaj, biće privremeno zatvorena zbog obavljanja završnih testiranja, saopštili su danas Koridori Srbije.
Ta kompanija je saopštila da su u toku završna testiranja pojedinih sistema koje je jedino moguće obaviti pod saobraćajem i da je reč o testiranju određenih scenarija koja podrazumevaju automatsku detekciju pojedinih vrsta incidenata.
„Za vreme navedenih testiranja u svakoj od tunelskih cevi zatvorena je po jedna saobraćajna traka. Završno testiranje će trajati najdalje do 25. juna ove godine, nakon čega će biti uspostavljen normalan režim saobraćaja. Napominjemo da se završno testiranje vrši sa ciljem da i tokom turističke sezone svi sistemi u tunelima funkcionišu besprekorno”, naveli su Koridori, prenosi Beta.
    </div>
    <div id="kultura">
Mitke smatra da čovek nema prava na izbor
Ajde Koštan... digi se. Svatovi te čekav. Sluzu ne puštaj. Stegni srce i trpi. Budni čovek. A čovek je samo za žal i za muku zdaden, odjekuju stihovi koje bariton Miodrag D. Jovanović, u ulozi Mitketa peva Koštani, u istoimenoj operi kompozitora Petra Konjovića, nastaloj po čuvenom delu Borisava Stankovića, koja će posle šest decenija biti izvedena večeras u 19.30 časova u prestoničkom Narodnom pozorištu. Režiju potpisuje Jug Radivojević.
Naš sagovornik kao prvak Beogradske opere na repertoaru ima oko 40 uspešno ostvarenih rola u baritonskom fahu, za 31 godinu duge pevačke karijere. U njegovoj profesiji ključni momenat pripada Italiji u koju je otišao kao mlad, diplomirani violinista, nastupao sa tamošnjim orkestrima, a potom odlučio da školuje glas u Milanu i u Srbiju se vratio kao bariton. Obradovan što se na repertoar Narodnog pozorišta vraća delo domaćeg kompozitora, potvrđuje da je Konjovićeva muzika izuzetna i da će predstava biti atraktivna i za gostovanja van Srbije. Kritičari su još na prvoj premijeri „Koštane” 1931. istakli pored glavne uloge i lik Mitketa, kom pripisuju zrelost kao i to da se odriče svega ne zato što je posustao, već zato što bi u njegovoj uskogrudoj sredini realizacija njegovog „žala” u strasni zanos bila smešna.  Zato sa Miodragom D. Jovanovićem razgovor počinjemo njegovim viđenjem Mitketa.
– Najviše sam se rukovodio dramom Bore Stankovića koju sam čitao kao gimnazijalac. On je krajem 19. veka tretirao takve teme koje je u i evropskoj literaturi malo ko dodirnuo. To je njegov specifikum, a i ja sam u pravim godinama da me uhvati  „žal za mladost” (smeh). Mitke je nesrećan čovek, neko ko je prihvatio da mu stariji brat određuje s kim će da živi, i on zbog toga pati bez obzira na sve bogatstvo koje je stekao. U tom bratu prepoznaje autoritarnog oca koji je bio krvnik,  a on se identifikuje sa majkom koja je sve to trpela. Utehu traži lutajući po kafanama, sluša Cigane. On nema nikakve erotske pretenzije prema Koštani, u kojoj prepoznaje samo vreme svoje mladosti. Mitke teši mladu pevačicu, kao i samog sebe, tvrdeći da čovek nema prava na izbor. Traga za vrednostima i traga za ljubavlju koju nikad  nije doživeo. Koštana je projekcija nedirnute mladosti, energije, talenta, muzikalnosti.
Na čemu je Jug  Radivojević insistirao?
Reditelj ima moderan pristup teatru, on je govorio sa nama o psihološkom profilu likova  i o vizuelnom i dinamičkom redu na sceni, tako da publika u slučaju i da ne razume pevani tekst, može da prepozna situaciju. To prati i scenografija koja je odlična , baš kao i kostim. Slike se smenjuju. Nema zavese, scena je otvorena i to je taj moderni element.
Stanković je isticao da je teško naći smisao jer je „dole  tvrdo, a gore visoko”, gde je onda sredina između lošeg i dobrog u nama?
Osnovna drama u operi  je u zrelijim likovima Mitketu, Stojanu i Hadži Tomi. Koštana je još neosvešćena, ima to što joj je Bog dao. Stojan kao mlad ima potrebu da ne posluša oca i zaljubi se u Romkinju, otac se erotski zainteresuje takođe za nju, a Mitke u njoj vidi žal za mladošću.  Granice koje nam nameće društvo i sredina ne možemo tek tako da pređemo. Misli se da je naše vreme veoma liberalno, ali to uopšte nije tako. Svaka epoha ima svoja ograničenja, apsolutna sloboda ne postoji, možda je i dobro što je tako. Na kraju čovek treba da poštuje svoju sedu glavu i nosi svoje godine dostojanstveno.
Kako ste doživeli muziku?
Konjović pripada samom vrhu našeg muzičkog stvaralaštva. Svakako kad je reč o operi, ne znam da ga je iko prevazišao. Mislim tu i na njegovu operu „Knez od Zete” koja je sjajna. Strancima je naša muzika atraktivna i može da ide u svet. Konjović je fantastično prekomponovao folklorne motive juga Srbije koji su atraktivni, a na to niko ne ostaje ravnodušan.  Bilo bi dobro da odemo sa „Koštanom”  u svet, na neki međunarodni festival ili na turneju, takve stvari pokrenu ansambl. Uostalom ko će da izvodi opere domaćih kompozitora, ako ne srpska nacionalna opera. Do sada sam pevao u „Mandragoli” Ivana Jevtića,  „Sutonu” Hristića i evo sada je tu Konjović.
Kad umetnik otpeva toliko uloga koliko ste vi,  da li mu ostane još želja za nekim prilikama ili možda žal za njima?
Pevao sam u samo jednom Vagnerovom delu, bio je to  „ Holanđanin lutalica”,  a voleo bih da sam u više ostvarenja ovog umetnika bio uključen. Koliko bih bio kadar za to, to je drugo pitanje. Simona bih hteo da pevam u Verdijevoj operi „Simon  Bokanegra”,  tu ulogu sam pripremao kao mlad u Milanu. Ili Verdijevog „Falstafa” i to bi bio izazov u svakom pogledu. To su želje, a ne žal, jer još uvek postoji vremenski prostor da se to dogodi, a sve zavisi i od mene, moje energije, ali i drugih okolnosti. U životu važi to da treba biti u pravo vreme, na pravom mestu, sa pravim ljudima.
Premijera i dve reprize 
Na večerašnjoj premijeri  Konjovićeve opere „Koštana”, u režiji Juga Radivojevića,  naslovnu ulogu peva Mina Gligorić (alternacije za naredna izvođenja su Evgenija Jeremić, Sofija Pižurica i Aleksandra Jovanović), Hadži Toma je Nenad Jakovljević (Nebojša Babić i Dragoljub Bajić), Stojan je Dejan Maksimović (Marko Živković), Mitke – Miodrag D. Jovanović (Vuk Zekić), Kata – Nataša Jović Trivić (Dubravka Filipović), Stana – Biljana Jovanović (Marija Jelić), Arsa –Darko Đorđević, Vaska –Nataša Rašić (Tamara Nikezić, Svjetlana Đokić), Salče –Aleksandra Angelov (Željka Zdjelar), Marko – Vuk Radonjić (Mihajlo Šljivić), Grkljan – Milan Obradović, Magda –Dubravka Filipović. Orkestrom opere diriguje Ana Zorana Brajović, kostimograf je Katarina Grčić Milenković, scenografi su Miraš Vuksanović i Jasna Saramandić i koreograf Vladimir Logunov. Prva repriza je zakazana za 15, a druga za 17. jun.

Drugo kolo Kritičkog izdanja dela Ive Andrića
Drugo kolo Kritičkog izdanja dela Ive Andrića, u pet knjiga, koje obuhvata pripovetke koje pisac nije uvrstio u zbirke, one koje su nastajale posle 1960. godine kada je objavljena poslednja zbirka, kao i one koje su ostale u rukopisu, predstavljeno je u Zadužbini Ive Andrića, preneo je Tanjug.
Šestu knjigu čine kritički priređene pripovetke, nastale od 1914. do 1941. godine (priredio Milan Aleksić), sedmu knjigu pripovetke nastale od 1946. do 1948 (priredila Zorica Nestorović), a osmu knjigu (priredio Milan Potrebić) i devetu (priredile Livija Ekmečić, Marija Blagojević i Zorica Nestorović) pripovetke nastale od 1949. do 1960, dok su u desetoj knjizi kritički priređene pripovetke nastale od 1961. do 1975. (priredila Milica Ćuković).
Rukovodilac projekta i urednik Zorica Nestorović kaže da je korpus odabran za Drugo kolo specifičan po tome što obuhvata pripovetke koje su objavljene samo u periodici, zatim pripovetke koje su objavljene u periodici i izvorima iz piščevih pripovedaka, potom pripovetke objavljene u periodici, izvorima i sabranim delima i, na kraju, one koje su ostale u rukopisu.
Prethodno, u okviru Prvog kola, objavljenog 2017. godine, našle su se kritički obrađene pripovetke iz zbirki koje je Andrić sam priredio i objavio.
Rezultat ta dva kola, prema rečima Nestorovićeve, višestruk je, jer su prvi put ustanovljeni osnovni tekstovi Andrićevih pripovedaka, prvi put raščitani rukopisi Andrićevih pripovedaka i upoređeni sa osnovnim tekstom i sve razlike popisane i objavljene sve, u ovom trenutku, postojeće verzije pripovedaka.
Nestorovićeva je istakla da su prvi put upoređeni svi tekstovi jedne pripovetke, bilo u rukopisu bilo štampani, pregledane sve Andrićeve beležnice, popisane i u tabelarnom pregledu donete sve marginalije sa stranica na kojima se u Andrićevim ličnim primercima nalazi tekst pripovedaka koje su kritički priređene i u rečnik manje poznatih ili nepoznatih reči uneta objašnjenja reči koje je uradio sam Andrić.
Akademik Miro Vuksanović, predsednik Uređivačkog odbora i predsednik Upravnog odbora Zadužbine Ive Andrića, rekao je da je cilj objavljenih kola da se ispiše celovita istorija svake Andrićeve pripovetke, „književnog žanra u koji je srpski nobelovac imao najviše poverenja”, i da se utvrdi kanonski tekst svake od njih.
Vuksanović je konstatovao da su kritička izdanja srpskih pisaca raritetna pojava i da je objavljivanje Kritičkog izdanja dela Ive Andrića poduhvat od nacionalnog značaja. „Ovakvi poslovi su retki zato što su teški. Traže znanje, pažnju nad pažnjama, strpljivost, napor i punu odanost. Sve je to Andrić zaslužio i sve to su mu priređivači kritičkog izdanja njegovih pripovedaka nesebično dali”, istakao je Vuksanović.
    </div>
    <div id="ekonomija">
Poslodavci dodatno opterećeni ako zaposle penzionere
Zoran Ćosić, preduzetnik iz Beograda, iznenadio se kada mu je računovođa nedavno javio da za dva penzionera, koji rade u njegovoj firmi od 11. aprila, mora da uplaćuje posebno zdravstveno osiguranje. Bez obzira na to što su penzioneri inače zdravstveno osigurani.
– Početkom aprila ove godine, knjigovođa me je obavestio o tome, jer je u međuvremenu izmenjen Zakon o zdravstvenom osiguranju. Plaćati zdravstveno nekome ko ga već ima trajno, da ne kažem doživotno, nema nikakve logike. Kako se to zove, zar to nije pljačka poreskih obveznika, pita ovaj dugogodišnji čitalac „Politike”.
Ne zna, dodaje, šta je sledeće i pola u šali, polja ozbiljno, kaže da će možda svojim zaposlenim penzionerima uskoro morati da plaća i doprinos za osiguranje od gubitka posla, re ne vidi kraj poreskim nametima, a pri tome se od poslodavaca traži da zapošljavaju što više radnika.
Upitan kako je to bilo ranije, kaže da je oduvek bilo da se zaposlenom penzioneru uplaćuju doprinosi za penzijsko osiguranje, koje utiče na visinu penzije. Jer, kada penzioner završi s poslom može u Fondu PIO da traži preračun penzije za taj radni staž koji je proveo kod poslodavca – kaže Ćirić.
Na pitanje kakva se poruka šalje poslodavcima na ovaj način, odgovara da je to kažnjavanje. Jer ko će sada da zaposli nekog novog penzionera kada zna da ima dodatni namet. Njega, ističe, zdravstveno osiguranje po novom za dva penzionera sada mesečno košta 10.000 dinara. Iako na izgled to nisu velike pare, to je, ističe, dodatni namet za svakog ko radi.
U Poreskoj upravi za „Politiku” potvrđuju da je članom 15. Zakona o zdravstvenom osiguranju, koji je stupio na snagu 11. aprila ove godine, uređeno pitanje prioritetnog osiguranja. Po tom članu penzioneri osiguranici, koji su zasnovali radni odnos, nemaju više obavezu da izaberu osnov osiguranja po kome će biti osigurani, već moraju biti osigurani kao zaposleni.
Primena ove odredbe, navode u Poreskoj upravi, odnosi se kako na penzionere koji su zasnovali radni odnos pre 11. aprila ove godine, tako i na one koji su se zaposlili posle tog datuma.
Dakle, prioritetni osnov osiguranja za penzionera koji je u radnom odnosu je po osnovu zaposlenja, a ne penzije, zaključuju u Poreskoj upravi.
I zaista ako se pogleda Zakon o zdravstvenom osiguranju, navodi se da poslodavci koji zasnuju radni odnos sa korisnikom penzije počev od 11. 4. 2019. godine, pored poreza na zaradu po stopi od 10 odsto i doprinosa za PIO po stopi od 26 procenata moraju da plaćaju i doprinos za zdravstveno osiguranje po stopi od 10,3 procenta.
Doprinos za slučaj nezaposlenosti se ne plaća. S druge strane, ako penzioner sklopi ugovor o obavljanju privremenih i povremenih poslova ili ugovor o delu, autorski ugovor, ugovor o porodičnom smeštaju prema propisima o socijalnoj zaštiti, ugovor o stručnom osposobljavanju i usavršavanju uz naknadu, kao i drugi ugovor u kom se za izvršen posao ostvaruje naknada odnosno nagrada, prioritetno su osigurani po osnovu korišćenja penzije.

Pirotski kačkavalj probija led za evropsko tržište
Čuveni tradicionalni proizvod mogao bi da bude prvi iz Srbije koji će dobiti sertifikat o geografskom poreklu na nivou unijeSrbija bi konačno sa pirotskim kačkavaljem mogla da dobije prvi sertifikat Evropske unije za zaštićene proizvode sa geografskim poreklom.
Osim čuvenog sira iz Pirota šansu da konkurišu za ovaj važan dokument, koji otvara evropsko tržište, imaju i fruškogorski med i ariljska malina. Ovim povodom predstavnici Evropske komisije za međunarodnu zaštitu proizvoda boravili su u Pirotu gde su sa nadležnima iz Ministarstva poljoprivrede razgovarali o načinima usaglašavanja nacionalnih i evropskih propisa u ovoj oblasti. Preduslov da se krene u zaštitu preko EU jeste da proizvod prethodno bude zaštićen na nacionalnom nivou. Srbija za sada nema nijedan koji se vodi u Evropskoj uniji ali u nacionalnom registru zaštićenih trenutno je 78 proizvoda, među njima samo četiri nisu poljoprivredna – pirotski ćilim, bezdanski damast, ručno pletena odeća „Sirogojno” i peškiri iz šabačkog kraja.
– Vreme je da ovi proizvodi, koji su zaštićeni u Srbiji, dobiju prolaz i na evropskom tržištu. Izabrali smo prva tri, sa proizvođačem pirotskog kačkavalja prošli smo sertifikaciju – rekao je Branislav Raketić iz Ministarstva poljoprivrede. Prema njegovim rečima, do kraja godine biće donet zakon o sistemu kvaliteta za poljoprivredno-prehrambene proizvode, posle čega će biti podnet zahtev za ova tri proizvoda.
David Liberati, ekspert Evropske unije, rekao je da je registracija pirotskog kačkavalja šansa i za druge proizvode iz Srbije za njihovu promociju u EU ali i na tržištima trećeg sveta, Kine i drugih zemalja.
Pirotski kačkavalj, koji je jedan od najpoznatijih tradicionalnih proizvoda naše zemlje, na nacionalnom nivou zaštićen je 2013. godine a nosilac sertifikata od 2017. je Mlekarska škola „Dr Obren Pejić”. Škola je i prvi ovlašćeni korisnik ove oznake mada se proizvodnjom ovog kačkavalja bave i drugi proizvođači koji će tek morati da ispune standarde i dobiju sertifikat.
Proces izrade pirotskog kačkavalja nalazi se na listi nematerijalnog kulturnog nasleđa Srbije, gde spadaju i „belmuž”, pirotsko ćilimarstvo, kolo, krsna slava... Osim što ima specifičan način proizvodnje ovaj sir je poseban i zbog mleka koje se dobija od životinja koje se hrane najkvalitetnijom slatkom travom i krmnim biljem u zaštićenom parku prirode. Pravi se isključivo od nepasterizovanog kravljeg ili ovčijeg mleka (može biti i mešano) kako bi se sačuvala kompletna mikroflora koja postoji u mleku i hemijski sastav. Ovaj brend star je nekoliko vekova i potiče još iz vremena kada je na obroncima Stare planine bilo i nekoliko stotina hiljada ovaca. Oduvek se pravi po istoj recepturi. Do devedesetih godina izvozio se širom sveta a onda je posao zamro zbog smanjenja stočnog fonda na Staroj planini i praktično se proizvodio samo za lokalno tržište. Zahvaljujući pirotskoj mlekarskoj školi usledio je povratak na staru recepturu uz male izmene u skladu sa važećim standardima. Interesantno je da se nekada kačkavalj iz celog pirotskog kraja nosio u pećinu u selu Staničenje, kako bi sazreo u prirodnim uslovima. Danas se taj proces obavlja u komorama mlekarske škole u simuliranim uslovima. Kačkavalj se mesi ručno a dodaje mu se dva odsto nejodirane morske soli i to je jedini konzervans koji održava trajnost proizvoda. Na tržištu je takva potražnja da ga često nema. Učenici mlekarske škole mesečno proizvedu 15 tona ovog kačkavalja. Inače, to je i jedina specijalizovana mlekarska škola u Srbiji kroz koju je prošlo 3.000 učenika koji su postali nosioci mlekarske proizvodnje u našoj zemlji.
Zoran Dragojević, rukovodilac grupe za dizajn i geografske oznake porekla, pri Zavodu za intelektualnu svojinu, nedavno je za „Politiku” rekao da u Srbiji postoji veliki broj proizvoda koji su registrovani, a nemaju ovlašćene korisnike.
– Neko bi pomislio da je razlog to što se ti proizvodi ne proizvode. Ali, upravo je suprotno. Međutim, ti proizvođači verovatno ne žele da uđu u rigorozne kontrole kvaliteta koje moraju da budu sprovedene. Sve to mora da bude na jednom ozbiljnijem nivou nego do sada – rekao je Dragojević.

Srbija i Mađarska potpisale sporazum o gradnji gasovoda
BUDIMPEŠTA – Ministar energetike Aleksandar Antić i ministar spoljnih poslova i trgovine Mađarske Peter Sijatro potpisali su danas u Budimpešti sporazum o saradnji dve zemlje na izgradnji gasovoda koji prelazi preko državne granice.
„Mi smo danas potpisali sporazum koji će omogućiti da se dva gasovoda (nastavak Turskog toka) dotaknu. Mi smo je definisali, kao i čitav set aktivnosti koji će omogućiti da se ta interkonekcija izgradi i stavi u funkciju”, rekao je Antić posle potpisivanja sporazuma.
Kazao je da se u Srbiji radovi odvijaju intenzivno na tri deonice i da će linijski gasovod od granice sa Bugarskom do granice sa Mađarskom biti završen do polovine decembra ove godine.
„Već su značajne količine cevi stigle u Srbiju i iznete na trasu, a više desetina kilometara cevi je već položeno i zavareno”, rekao je ministar.
Ministri su se saglasili da dve zemlje imaju čvrstu saradnju koja je od strateškog značaja za razvoj zajedničkog gasnog interkonektora.
Istakli su da je saradnja važna za nastavak projekta Turski tok, kojim će se obezbediti snabdevanje gasom i Srbije i Mađarske.
„Za nas je ključna, za energetsku bezbednost našeg regiona i naših država, sigurnost snabndevanja gasom kao značajnog energenta. Imamo sigurnost da pravac snabdevanja gasom iz Turske odnosno nastavak Turskog toka ide kroz Bugarsku, Srbiju i Mađarsku. To je projekat koji nama otvara sve perspektive sigurnog snabdevanja gasom i zato smo puno energije uložili da bi taj projekat nastavio da se razvija”, rekao je ministar, javlja Tanjug.
Antić ističe da Srbija kao paratner realizuje taj projekat u skladu sa dinamikom, to jest Mapom puta koji je potpisala još 2017. godine.
„To otvara i Mađarskoj mogućnost donošenja svojih odluka, investicionih i o zakupu kapaciteta”.
Antić kaže da vlade dve zemlje obezbeđuju sigurno snabdevanje gasom građanima i industriji.
Kako je rekao, taj gasovod će omogućiti Srbiji i Mađarskoj da se svi koji žele uključe komercijalno i po tržišnim uslovima, kao i kroz zakupe kapaciteta.
Ministar ističe da je reč o potpuno komercijalnom projektu koji se razvija u skladu sa svim energetskim direktivama uključujući i Treći energetski paket EU.
Antić je kazao da je sa Sijartom razgovarao i o gasno skladišnim kapacitetima dve zemlje.
„Naši odnosi su zaista dobri i partnerski i treba da tražimo mogućnost za saradnju. Nadamo se da će se naše dve berze električne energije, srpske i mađarske, do kraja godine ujediniti i stvoriti snažnu berzu u interesu čitavog regiona”.
Antić je rekao, takođe, da su odnosi dve zemlje na najvišem političkom nivou – prijateljski, partnerski i bazirani na međusobnom uvažavanju.
„Odnosi dve države koje se apsolutno bore i koje su spremne da se bore i vode suverene politike u interesu svojih naroda. Jačamo političke i ekonomske odnose i saradnju u energetskoj sferi”, naglasio je Antić.
Ministar Sijarto je rekao da će ta zemlja svoj projekat završiti do kraja 2021. godine.
„Kada je reč o pitanju rusko ukrajinskog tranzita gasa, pošto je ugovor o tome istekao niko nije siguran da li će uopšte biti tranzita gasa kroz Ukrajinu. Možda će biti, ali mi ne možemo da baziramo snabdevanje gasa na tome, nego moramo da razmišljamo na koji način možemo dugoročno da obezbedimo snabedevanje gasom za našu zemlju”, kazao je on.
Dugoročno gledano Mađarska mora da nađe sigurno rešenje snabdevanja gasom i zato je važna južna gasna ruta, naglasio je Sijarto.
„Mi svakako treba da imamo dva punkta gde možemo da obezbedimo snabdevanje gasom, odnosno dotok velikih količina gasa. Trenutno imamo iz pravca Austrje i Ukrajine i sada bi tu mogućnost želeli da obezbedimo iz pravca juga odnosno iz Srbije”.
Kako kaže, to je važno za diverzifikaciju snabdevanja gasom, ali saveznici Mađarske nikako da donesu odluku o tome.
„I mi smo primorani da nađemo rešenje i u znaku toga smo postigli sporazum sa Srbijom i imaćemo mogućnost snabedavanja”, naveo je Sijarto.

Otvorena druga fabrika Mei Ta u Obrenovcu
OBRENOVAC – U Obrenovcu je danas otvorena nova, druga fabrika kompanije Mei Ta u koju je uloženo 90 miliona evra, a ministar finansija Siniša Mali kaže da sada predstoji i borba za izgradnju treće fabrike kinesko-francuskog investitora, prenosi Tanjug.
Mei Ta je ukupno u dve fabrike u Obrenovcu uložila 150 miliona evra, država je uložila do 35 odsto od ukupne investicije, a Mali je novinarima nakon obilaska nove fabrike rekao da u ovom trenutku prva fabrika Mei Ta zapošljava 2.400 ljudi, druga još 400, a da joj nedostaje još 1.000 radnika.
„U Obrenovcu nedostaje kvalitetna radna snaga, a pre samo par godina stopa nezaposlenosti u Obrenovcu bila je jedna od najviših”, kaže Mali.
Analize su, navodi ministar, pokazale da se subvencije koje daje država ovakvim kompanijama kroz plaćanje poreza i doprinosa na zarade isplate u roku od godinu do godinu i po dana.
Mali je naveo da porudžbine za Mei Ta rastu.
„I porše i BMW i „tojota” i „mercedes” i „ford”, svi turbo punjači, a njihova godišnja proizvodnja je tri miliona, idu u izvoz sa oznakom 'Made in Serbia'. Ponosan sam na to”, kaže Mali.
Podsetio je da je 2016. na mestu gde je danas Mei Ta bila livada i stara i napuštena fabrika, te naveo da je sada na tom mestu jedan od najrazvijenih industrijskih parkova u Srbiji i jedna od najmodernijih fabrika za proizvodnju turbine za automobile.
„Govorimo o trećoj fabrici, o povećanju plata, o zadovoljnim zaposlenima, o više novca u lokalnom budžetu”, rekao je Mali i naveo da je prezadovoljan onim što je danas imao prilike da vidi u novoj fabrici.
Naveo je da je Mei Ta primer kako se stvari i u Beogradu i celoj Srbiji menjaju na bolje i kakvu korist mogu da imaju građani Srbije od investitora i investicija.
Kaže da lokalna samouprava u Obrenovcu ima milijardu dinara više prihoda od doprinosa za zaposlene, a da je minimalna zarada u Mei Ta oko 600 evra neto, dok mnogi zaposleni imaju i znatno veće plate.
Ministar kaže da se u Obrenovcu nikad više nije gradilo nego sada, da se za nekoliko meseci otvara i novi Koridor 11 od Obrenovca do Čačka, završava se most preko Kolubare i Save i povezuje se deo Koridor 11 sa Koridorom 10.
Naveo je da će u Obrenovcu biti izgrađena i trafostanica od 30 megavata kako bi Mei Ta imala potpuno sigurno napajanje.
U obilasku nove fabrike Mei Ta sa ministrom su bili i gradonačelnik Beograda Zoran Radojičić, predsednik opštine Obrenovac Miroslav Čučković i v.d. direktora EPS-a Milorad Grčić.
Radojičić je rekao da je važno da se Obrenovac kao jedna od beogradskih opština razvija sve više i više.
„Prošli smo kroz fabriku i videli tu savremenu tehnologiju i mlade ljude koji mogu da prihvate te nove načine rada, mogu da nađu posao ovde”, kaže Radojičić.
Pored fabrike Mei Ta, Radojičić kaže i da će otvaranje Koridora 11 biti bitan element u daljem razvoju Obrenovca.
Gradonačelnik Beograda je poručio da je ravnomeran razvoj svih opština Beograda prioritet, a kvalitet života svih Beograđana bez obzira u kom delu grada žive je važna i važno je da se stalno poboljšava.
Čučković je rekao da je Obrenovac mesto u Srbiji koje pokazuje da mladi ne treba da napuštaju našu zemlju.
„Aposlutno ne postoji mladi čovek koji želi da radi, a koji nije dobio priliku da se zaposli ovde”, rekao je Čučković.
Naveo je da će i ove, kao i prošle godine, cela generacija Srednje tehničke škole dobiti pounudu da potpiše ugovor o stalnom radnom odnosu u kompaniji Mei Ta.
Kaže da je Obrenovac energetska prestonica jer se tu proizvodi više od 50 odsto struje u Srbiji, a da sa drugom fabrikom kompanije Mei Ta od danas postaje i centar automobilske industrije.
Fibi Vang, direktorka Mei Ta, rekla je da je ta kompanija vodeća kompanija za proizvodnju automobilskih delova, naročito na polju turbo punjača.
„Srpske i kineske kolege prave odličan posao ovde”, rekla je ona.

Metro kao razvojna šansa
OBRENOVAC – Francuska kompanija „Ežis” predstaviće danas vladinoj radnoj grupi koja odlučuje o projektu metroa u Beogradu detaljnu trasu i prve i druge trase, izjavio je danas ministar finansija Siniša Mali i naglasio da je metro razvojna šansa.
„Videćemo kako izgleda predstudija. Odmah nakon toga donosimo odluku ko će da radi studiju izvodljivosti zajedno s detaljnim projektom. To neka traje narednih godinu dana. Paralelno s tim rešićemo i strukturu investiranja tog projekta”,rekao je Mali odgovarajući na pitanje novinara posle posete nove fabrike „Mei Ta2 u Obrenovcu, prenosi Tanjug.
Mali, koji je i kopredsedavajući radne grupe za taj projekat, kaže da je realno da se do kraja naredne godine krene u realizaciju tog velikog projekta i ispuni dato obećanje. Prošle nedelje je, navodi, imao odvojene sastanke i s francuskim i s kineskim kompanijama koje su izrazile želju da finansiraju ovaj projekat.
„Naše obećanje je bilo da ćemo do kraja 2020. krenuti u izgradnju metroa u Beogradu.To je jedan veliki san koji građani Beograda ali i Srbije sanjaju. Ne možete da imate velegrad koji se razvija bez metroa. Svakim novim sastankom smo korak bliže”, navodi Mali.
Naglasio je da su javne finansije dobre i da Srbija ima mogućnost da obezbedi novac za izgradnju metroa.
„Kada investirate u izgradnju nečega kroz građevinsku industriju, vi podstičete rast vaše privrede. Kao i Beograd na vodi. Niko nam nije verovao za Beograd na vodi, sada od najružnijeg dela Beograda imate najveće gradilište u ovom delu Evrope na kome svakoga danas radi 1.550 ljudi”, rekao je Mali.
Metro, objasnio je, znači razvoj Beograd, veći BDP i veću atraktivnost Srbije u smislu novih inevsticija i bolji kvalitet života.
    </div>
    <div id="vesti">
Obračuni u gradu pod Bagdalom
Obračuni mladića koji su se nezakonito latili vatrenog ili hladnog oružja, ovog proleća na ulicama Kruševca, imali su jak odjek u srpskim medijima.
Ako je suditi po naslovima: „Pucnjava u Kruševcu”, „Muškarac ranjen u nogu”, „Mladić izboden nožem”, „Masovna tuča ispred kafića”, „Kontroverzni biznismen uhapšen zbog tuče”... ovogodišnje proleće bilo je krvavo na ulicama Lazarevog grada.
Poslednji slučaj dogodio se 9. juna u 2.30, kada je nakon tuče ispred jednog kafića u centru grada, nožem u stomak izboden 22-godišnji mladić L. M. Život su mu spasili lekari Opšte bolnice. Policija se odmah dala u potragu za počiniocem. Brzo je uhvaćen, identifikovan, saslušan i uz krivičnu prijavu predat nadležnom tužiocu. Protiv njega se vodi redovni krivični postupak, što znači da nije u pritvoru.
Tri dana ranije, oko 18 sati, dogodila se pucnjava u Ulici Branimira Dronjka, u blizini glavne autobuske stanice. Policija je saopštila da su I. V. (43) iz Kruševca i D. C. (32) iz Aleksinca pokušali iz vatrenog oružja da ubiju 30-godišnjeg muškarca. Oni su na njega ispalili više hitaca i pogodili ga u potkolenicu leve noge. Policijski inspektori iz Kruševca pronašli su i uhapsili napadače. Pucnjava u ulici koja se nalazi tik uz autobusku stanicu i veoma prometnu Brijanovu ulicu, uznemirila je mnoge građane.
Na poseban odjek, kako u medijima tako i u gradu, naišla je vest o noćnom obračunu hladnim oružjem na stepeništu ugostiteljskog lokala „Kafanica”. Tog 12. maja sevali su noževi, a jedan od učesnika (kontroverzni kruševački biznismen, 46-godišnji G. M.) tri puta je uboden, pored samog srca. Nadležni sud je odredio pritvor do 30 dana četvorici učesnika tuče, uključujući i teško povređenog G. M. koji je u to vreme saslušavan u bolnici.
Ako se ovim obračunima dodaju i napadi na lidera Levice Srbije Borka Stefanovića (23. novembra 2018) i prebijanje fudbalera Napretka Ibrahima Ndije i Semjuela Bahe u Pionirskom parku, pod okriljem mraka (11. novembra 2018), pri čemu su napadači vrlo brzo identifikovani i privedeni, onda je jasno zašto je Kruševac u poslednje vreme na crnim hronikama mnogih medija.

Od januara do maja otkriveno je 371 krivično delo opšteg kriminala, što je za 12 manje nego u istom periodu prošle godine, kaže za „Politiku” Miljan Petrović, načelnik Policijske uprave u Kruševcu

Sa druge strane, prema policijskoj statistici broj sličnih krivičnih dela nije veći nego lane.
„Pripadnici Ministarstva unutrašnjih poslova u Kruševcu beleže smanjenje broja krivičnih dela. Od januara do maja ove godine otkriveno je 371 krivično delo, opšteg kriminala, što je za 12 manje nego u istom periodu prošle godine. Osim pucnjave u centru Kruševca, kada su brzom i efikasnom akcijom osumnjičeni identifikovani u roku od samo nekoliko sati, nije bilo drugih sličnih slučajeva”, kaže za „Politiku” Miljan Petrović, načelnik Policijske uprave u Kruševcu.
Kruševačka policija je vrlo uspešna po broju rasvetljenih krivičnih dela.
„Zahvaljujući intenzivnom operativnom radu, od početka godine rasvetljeno je 68 krivičnih dela sa nepoznatim učiniocem, odnosno 150 do 220 učinjenih krivičnih dela. Tako je u 76 odsto krađa identifikovan počinilac, kao i u 80 odsto dela neovlašćenog korišćenja tuđeg vozila i u oko 60 odsto teških krađa”, objašnjava načelnik Petrović.
Kako na broj krivičnih dela, naročito u ponoćnim satima, u znatnoj meri utiče i konzumiranje droge, policijska aktivnost je sve intenzivnija na suzbijanju narkomanije i trgovine narkoticima. U kruševačkoj policiji kažu da su od početka godine u 79 pretraga zaplenili veću količinu raznih vrsta droge i dva kilograma i 186 grama marihuane. Ipak, iz policijskih saopštenja se zaključuje da je oduzeto znatno više marihuane. Samo je 24. maja u podrumu jednog kruševačkog biznismena pronađeno i zaplenjeno 7,2 kilograma ove droge, a njegov brat priveden. Ta količina, kao i još neke, nisu još veštačene, pa nisu ni ušle u zvaničnu prolećnu statistiku.
O letnjim noćima koje su pred nama u gradu pod Bagdalom nema nikakvih procena. Zna se samo da policija pojačava svoju aktivnost na suzbijanju svih vrsta kriminala i pronalaženju vinovnika društveno štetnih pojava. Ipak, bilo bi zanimljivo kada bismo, poput policijske, imali i sudske analize o izrečenim sankcijama i njihovom uticaju na smanjenje raznih oblika kriminala.

Odloženo ročište sudiji osumnjičeni za primanje mita
U Specijalnom sudu u Beogradu danas je za 11. jul odloženo pripremno ročište sudiji Osnovnog suda u Lazarevcu Svetlani Stojanović optuženoj za primanje mita od 2.000 evra.
Ročište je odloženo na molbu odbrane.
Na optuženičkog klupi u Specijalnom sudu u Beogradu, u julu bi trebalo da se nađe i njen suprug Miroljub Stojanović koji se tereti za pomaganje u primanju mita.
Nakon pripremnog ročišta, koje će biti zatvoreno za javnost, sud će zakazati početak suđenja.
Tužilaštvo za organizovani kriminal protiv njih je sprovelo istragu zbog sumnje da su od jednog okrivljenog primili 2.000 evra, uz obećanje da će sudija Stojanović, kao predsednica veća, doneti odluku kojom će postupak vratiti na ponovno suđenje, kako bi se okrivljenom izrekla blaža kazna.
Hapšenje bračnog para je u septembru prošle godine obavila je Služba za borbu protiv organizovanog kriminala, u saradnji sa pripadnicima BIA, a po nalogu Tužilaštva za organizovani kriminal.

Mnogi osmaci bi da postanu kuvari i avio-tehničari
Dok se spremaju za polaganje male mature od sledećeg ponedeljka osmaci naravno razmišljaju i o srednjoj školi koju bi trebalo da upišu. Tačno dve nedelje dele ih od predaje liste želja, 28. i 29. juna, a sigurno je da će se neki opredeljivati za zanimanje koje će ih najbrže odvesti do posla, plate i osamostaljivanja a drugi će birati klupe koje će im premostiti put do fakulteta i željenih studija.
Aleksandar Pajić, savetnik ministra prosvete, podseća da je ubedljivo najpopularnija srednja škola u Srbiji prošle godine bila Ugostiteljsko-turistička škola u Beogradu, zahvaljujući smeru kulinarski tehničar, gde je čak 11 učenika konkurisalo na jedno mesto, jer u četvrtom razredu po njih dolaze menadžeri iz hotela i restorana i vode ih u svoje kuhinje. Prevedeno u brojke znači da je 319 malih maturanata lane navelo ovaj profil kao prvi na listi želja, a prima se samo 30 đaka.
Milorad Antić, predsednik Foruma srednjih stručnih škola (FSSS), naglašava da nikako ne treba izostaviti ni popularnost Vazduhoplovne akademije na beogradskom Dorćolu, jedine škole tog profila u zemlji. Iz ranijih vremena ovu stručnu školu mnogu znaju samo kao „Petar Drapšin”. On tvrdi da godinama unazad u njoj na jedno mesto na profilima avio-tehničar, tehničar vazdušnog saobraćaja i tehničar za bezbednost avio-saobraćaja konkuriše i do 12 učenika, a razlog je to što se diploma akademije priznaje u svim zemljama Evropske unije.
Prošlogodišnja statistika Ministarstva prosvete kaže da su u prvih pet najtraženijih srednjih škola bile medicinske škole, što potvrđuju i u FSSS-u.
– Druga po traženosti, na početku tekuće školske godine, bila je Medicinska škola u Novom Pazaru, gde je za 30 mesta na profilu medicinska sestra tehničar konkurisalo 295 učenika. Približno interesovanje vladalo je i za tamošnji smer pedijatrijska sestra kao i profil fizioterapeut u MŠ „Sedmi april” u Novom Sadu. Velika konkurencija vladala je i u MŠ „Aleksa Savić” u Prokuplju. Među najtraženijima bio je i prirodno-matematički smer u novosadskoj Gimnaziji „Jovan Jovanović Zmaj”, gde su na 30 mesta konkurisala 272 učenika. U Prvoj tehničkoj školi u Kragujevcu za jedno odeljenje elektrotehničara računara konkurisalo je 246 đaka – naglašava Pajić.
Antić ističe da je u medicinskim školama najtraženiji opšti smer, malo ispod njega na listi su pedijatrijske sestre, vaspitači i babice. Razlozi su lagan put do zaposlenja i u zemlji i inostranstvu, pa je donji prag za upis beogradskih medicinskih škola bio oko 87 bodova, a onih u unutrašnjosti 92 poena.
– Na drugom mestu su škole elektro struke, koje đacima daju najbolju obuku. Mislim na profile koji obrazuju IT tehničare i administratore mreže. Donji prag za upis u Beogradu bio je i iznad 92 poena, dok je u Srbiji 80 bodova. Pomenuta Vazduhoplovna akademija je na trećem mestu po popularnosti, a onda dolaze kulinarski tehničari i kuvari, pa i svi profili povezani sa ugostiteljstvom i turizmom – objašnjava Antić i dodaje da je najteže upisati umetničke škole, za koje je uz ogroman trud za spremanje prijemnog potrebno i više od 95 poena, a da su one u Srbiji, nažalost, najmanje cenjene.
Od trogodišnjih smerova najpopularniji su maser, kuvar i ženski frizer, a Antić ističe da njegovi učenici po dobijanju diplome završavaju specijalizovani polugodišnji seminar i onda postaju frizeri za pse i mačke sa mesečnom zaradom od oko 100.000 dinara. U Školi za negu lepote, u kojoj on predaje informatiku, odmah po dobijanju diplome posao nalaze i đaci sa popularnog profila Manikir i pedikir.
– Upišite ono što će u bliskoj budućnosti da bude popularno, a to su smerovi koji se bave organskom hranom u poljoprivrednim školama, koje će uskoro iznedriti i profile za turizam u poljoprivredi, koji podrazumeva letovanje uz radnu obuku – poručuje malim maturantima profesor Antić.
Fali školovanih pekara, vozača, ugostitelja
Prošlogodišnja slika srednjoškolskog upisa potvrdila je i izjave Zorana Đorđevića, ministra za rad i socijalna pitanja, da kod nas đaci neće da se školuju za pekare, vozače, ugostitelje, dok se predstavnici privrede konstantno žale na manjak varilaca i građevinskih radnika. I predstavnici Unije pekara Srbije već godinama tvrde da u blizu 3.000 beogradskih pekara radi samo tridesetak pravih majstora, koji ručno, a ne mašinski, mese testo. Ministarstvo prosvete pokušava da popravi upisnu politiku korenitim izmenama i uvođenjem novih dualnih profila koji objedinjuju nekoliko zidarskih veština, kao što je prošlogodišnji novi smer Operater osnovnih građevinskih radova u Tehničkoj školi u Vlasotincu. To je za „Politiku” ovih dana potvrdio i Mladen Šarčević, ministar prosvete, koji kaže da su prethodne dve godine formirali 32 nova dualna profila, a da će ih od septembra biti još devet. Antić upozorava da su u Građevinsko-tehničkoj školi „Branko Žeželj” na Zvezdari, koja školuje popularne keramičare, ugašeni smerovi staklorezac i vodoinstalater, a razlog vidi u činjenici da se đaci pre opredeljuju za obuku uz dobrog majstora, nego za formalno školovanje. Gašenje, tvrdi on, preti i zidarima, tesarima i krovopokrivačima, koji se školuju u građevinskim školama.
Prošlogodišnji upisni prag smanjen za više od dva boda
Prošlogodišnji upisni prag bio je generalno smanjen za više od dva boda, što je bilo najvidljivije na primeru gimnazija. Za upis u elitnu gimnaziju, kao što su beogradska Trinaesta, ili Gimnazija „Svetozar Marković” u Subotici, bila su potrebna 34, odnosno 23 boda manje nego pred početak školske 2017/18. godine, ali Aleksandar Pajić ističe da to ne znači da đaci ne žele da idu u ove škole, već da su otišli na nedavno formirane gimnazijske IT smerove.
Sudeći prema broju đaka, koji su izašli na prijemni ispit neophodan za upis ovog profila, Pajić ističe da mu je sada i povećana popularnost, kao i da je ona ogromna na novouvedenom gimnazijskom smeru talentovanih učenika za biologiju i hemiju, gde tri učenika konkurišu na jedno mesto. Pajić dodaje da prošlogodišnje manje interesovanje đaka za pojedine „elitne” gimnazije samo pokazuje da je počela pravednija borba ovih škola za svakog đaka.

Akademija povodom 20 godina od bitke na Košarama
U Sava centru u Beogradu priređena je večeras svečana Akademija povodom obeležavanja 20. godišnjice bitke na Košarama, kojoj, pored boraca – učesnika te bitke, članova njihovih porodica, porodica stradalih, prisustvuje državni vrh, sa predsednikom Aleksandrom Vučićem na čelu.
Akademiji, povodom bitke koja je trajala od 9. aprila do 14. juna 1999. godine, prisustvuju tako i premijerka Ana Brnabić, predsednica Skupštine Srbije Maja Gojković, ministri Aleksandar Vulin, Zoran Lončar, Zoran Đorđević i Siniša Mali, kao i načelnik Generalštaba vojske Milan Mojsilović i druge zvanice.
U sali su u jednom delu ostavljene prazne stolice, sa imenima i prezimenima poginulih u bici na Košarama.
Dolazak predsednika Vučića propraćen je iz publike uzvicima „Aco, Srbine” i aplauzom, a svečanost je počela intoniranjem himne Bože pravde.
Na akademiji se obraćaju učesnici tih borbi, a, na kraju će se, kako je planirano, obratiti i predsednik Vučić.
Bitka na Košarama je jedna od najtežih u novijoj istoriji, u kojoj je 108 pripadnika Vojske Jugoslavije poginulo braneći državnu granicu od albanskih snaga, među kojima 50 mladića na odsluženju vojnog roka.
Bitka se vodila oko granicnog prelaza Raša Košares, na granici Jugoslavije i Albanije, a cilj napada bila je da se presecanjem komunikacije između jedinica Vojske Jugoslavije (VJ) u Đakovici i Prizrenu, omogući kopnena invazija na Kosovo i ovladavanje prostorom Metohije, javlja Tanjug.
S jedne strane, u borbama su učestvovali delovi 125. i 549. motorizovane brigade VJ, elementi 63. i 72. specijalne brigade, kao i grupa stranih dobrovoljaca među kojima je najviše bilo Rusa.
S albanske strane učestvovali su pripadnici OVK, regularne albanske vojske, Legije stranaca i NATO avijacija, čiji su avioni svakodnevno bombardovali položaje VJ i otežavali dopremanje hrane, municije i pojačanja.
Borba je počela 9. aprila 1999. godine.
Vojska SRJ je uspela da spreči snage OVK koje su krenule u kopnenu ofanzivu preko Prokletija i Košara.
Ta bitka je zajedno sa onom na Paštriku, koja je usledila nakon 78 dana, zaustavila NATO pohod na SRJ, ali i prodor albanskih snaga, a za taj veliki uspeh, zaslužni su obični vojnici, borci i starešine taktičkih jedinica.
Na Košarama je stradao i 21 oficir i podoficir, 50 mladića na odsluženju vojnog roka, 13 vojnih obveznika i 24 dobrovoljca. Ranjeno ih je 256 i svi su oni danas ratni i vojni invalidi.
Oko 1.500 pripadnika vojske SRJ suprotstavilo se nadmocnijoj formaciji teroristicke vojske Kosova, koja je bila pod komandom NATO oficira u njihovom prvom ešalonu bile su dve brigade od 6.000 ljudi.
Drugi ešalon činila je „atlantska brigada” dobrovoljaca iz zapadnih zemalja, a rezervu zelene beretke, marinci, pripadnici Legije stranca. Imali su apače, oklopni bataljon, artiljerijsku raktetnu diviziju, bacače raketa …
Junaci sa Košara nisu i ne smeju biti zaboravljeni

Nije mrtav borac onaj koji je poginuo, nego onaj ko je zaboravljen, a junaci sa Košara nisu i ne smeju biti zaboravljeni – u toj poruci Vladimira Ivića, jednog od preživelih boraca bitke na Košarama, večeras, na Akademiji u Beogradu, u sećanje na njegove saborce, žive i poginule, sažete su emocije sa kojima je obeleženo 20. godina od jedne od najtežih bitaka u novijoj istoriji.
Svedočenjima preživelih, citatima iz pisama nekih od 108 poginulih pripadnika Vojske Jugoslavije, koji su životom branili državnu granicu od albanskih snaga tokom NATO agresije, kao i dramsko-dokumentarnim izvođenjem predstavljen je sav užas kroz koji su prolazili vojnici, borci, ostavljeni na najtežem mestu, gotovo odsečeni od sveta, a pod stalnim napadima terorističkih grupa, albanske vojske i NATO avijacije.
Tako je publika, citiranjem njihovih pisama porodici, mogla da se osvedoči o njihovu hrabrost, solidarnost, drugarstvo, uz i uprkos svakodnevnim žrtvama.
Podsetili su kako su vojnici provodili vojničke dane, šta su osećali i šta ih je mučilo, radosti i brige – porodica, otrgnutost od mladosti, škola, devojke, njihova hrabrost…
U jednom delu pročitano je pismo upućeno porodici poginulom kapetanu, koji je žrtvovao svoj život da bi spasio svoje vojnike.
„Ovim pismom mi vojnica sa Košara, želimo da vas izvestimo o smrti našeg kapetana koji se časno borio u akciji zauzimanja neprijateljskog položaja. Pokušao je da izvuče ranenje vojnike upkros neprijateljskim snajperima. Morao je da se pridigne da bi ih izvukao i tako svoj život izložio opasnosti. Pre nego što je poginuo, rekao je da se ne sme odustati od akcije bez obzira na žrtve... Uspešno smo se stacionirali na granici, a naš kapetan će zauvek ostati u vašim srcima. Živela Srbija, do konačne pobede”, prenosi Tanjug.
Vladimir Ivić, tada 20-togodišnji pripadnik 5. bataljona Vojne policije prisetio se tih dana 1999. godine, kada je sa jedinicom krenuo ka rejonu Košare, prema karauli.
„Graničarima je laknulo kada su nas videli, a jedini oslonac su nam bili obučenost i znanje na nepoznatom terenu. Svi smo bili kao jedan, iako zasuti kišom granata i metaka, hrabro smo držali položaj, ne dajući neprijatelju da napreduje”, rekao je Ivić svedočeći o užasu kroz koji su prošli.
Noću su im, kaže, neprijatelji bili i magla, glad i zima, a vojnici su, često mokri do gole kože, pravili krevete od granja i približavali se jedan drugom da se zagreju.
Vladalo je drugarstvo, a nekad je i po njih 15 delilo jednu konzervu mesnog nareska.
„Napad je počeo u zoru, trajao ceo dan. Nedostaje municije, ali ne posustajemo... Iako neiskusni, nema panike, junački se borimo”, priča Ivić.
Tokom bitke ginule su hrabre starešine, među kojima i komandir njegove jedinice.
„Na Đurđevdan nas zasipaju granatama toliko precizno, da je svaki put neko bio ranjen. Gubimo starešine, ginu momci ... skoro da nema nikoga ko nije ranjen, oni koji su manje ranjeni izlače druge”, prisetio se Ivić.
Kasnije su, kaže, saznali da su neprijateljima naneli veće gubitke nego što su oni naneli vojsci naše zemlje i da su zaustavili da neprijatelji pređu na teritoriju Srbije.
„Neki od boraca ostali su da zauvek brane karaulu. Nikada ih nećemo zaboraviti”.
Komandant borbene grupe 63. padobranske brigade Vidoje Kovačević rekao je da je bitka na Košarama vremenom postala simbol hrabrosti i odlučnosti u odbrani otadžbine i naroda.
Dolazak u rejon Košara dao je veliku moralnu i psihološku podršku građanima i pripadnicima jedinica koje su se tu nalazile, rekao je Kovačević.
Bitka na Košarama koja se vodila na surovom terenu, u teškim vremenskim uslovima i protiv brojnijeg i tehnički opremljenijeg neprijatelja je praktičan primer Njegoševih reči da „boj ne bije svijetlo oružje, već boj bije srce u junaka”, jer su pripadnici vojske svakodnevno, nadljudskim naporima uspeli da spreče šiptarske terorističke snage.
„Košare su primer kako vojničko umeće, snaga, volja, želja, jedinstvo, ali iznad svega moral, mogu da nadjačaju nadmoćnijeg neprijatelja. Ona ni u kom smislu ne predstavlja vojnički poraz, već su se jedinicke vojske povukle posle Kumanovskog sporazuma”, rekao je Kovačević.
Dodao je da je veteranima drago što država u poslednjih nekoliko godina neguje sećanje na bitku i ceni žrtvu koju su borci podneli.
Birka na Košarama, zajedno sa onom na Paštriku, zaustavila je NATO pohod na SRJ ali i prodor albanskih snaga, a za taj veliki uspeh, zaslužni su obični vojnici, borci i starešine taktičkih jedinica.
Vi ste najbolji deo Srbije, i vama i nama potreban je mir

Mi vas, ovde prisutnih, ne samo da se ne stidimo, vi ste najbolji deo nas, mi se vama ponosimo, vi ste najbolji deo naše Srbije, poručio je večeras predsednik Aleksandar Vučić borcima sa Košara, a svima koji misle da je Srbija slaba jer želi mir i da mogu progoniti i ubijati Srbe poručuje da će srpski odgovor biti snažniji i jači nego ikada u istoriji.
„Druge ne diramo, nikoga ne ugrožavamo, ali ćemo svoj narod i zemlju umeti da sačuvamo, nikome ne pretimo ali ne napadajte ni Srbe ni Srbiju. Znaćemo da je odbranimo i zaštitimo”, rekao je predsednik Vučić na svečanoj akademiji povodom obeležavanja 20 godina od bitke na Košarama.
On je rekao da nema ni nas, ni Albanaca dovoljno da bi se večno ubijali, da nismo ni mi, ni oni dovoljno bogati da takve sukobe možemo da platimo.
„Dužni smo našim herojima da nađemo nekakav kompromis i dogovor. Čak iako smo šansu promašili, neke buduće generacije moraće da isključe da ponovo padne krv, dođe do sukoba i rata. Pošto se mi Srbi ne plašimo ničega osim sebe, baš zato takav mir je najpotrebniji i našim mrtvim junacima, onima koji su nam mir doneli”, rekao je Vučić, javlja Tanjug.
Svaki vojnik, kaže predsednik, pre stradanja, zna da rat za sutrašnji mir nema kraja, a kraj je sve što heroji sa Košara žele i zaslužuju – kraj izgubljenosti, lutanja i konačnog pronalaženja Srbije.
„Možda to nećemo pronaći danas, ali ubeđen sam da ćemo pronaći u nama našu Srbiju, veliku sjajnu, uređenu, zaposlenu, lepu i onakvu za kakvu je vredelo poginuti”, rekao je on.
Predsednik je ponovio da se Srbija nikada više neće stideti svojih heroja i da će ubuduće, kao što je to bilo u Nišu, na vojnoj paradi, na paradama koračati i veterani.
„U Nišu, na našoj vojnoj paradi, kada su se po prvi put posle 20 godina pojavili naši veterani, borci koji su se borili za slobodu, mogao sam, po prvi put, da osetim tu vrstu prezira i mržnju prema tim ljudima koji su prvi put koračali zajedno sa nama... krenuli su to sa svih strana da napadaju”, rekao je Vučić.
„Mi vas, ovde prisutnih, ne samo da se ne stidimo. Vi ste najbolji deo nas. Mi se vama ponosimo. Vi ste najbolji deo naše Srbije”, poručio je Vučić.
Kazao je da je dugo pisao govor za večerašnju akademiju, dugo i pažljivo birao i merio svaku reč.
„Slušajući ove mladiće, Ilketa i Vidoja na početku. Za Ilketa niste znali – kada sam mu pružio ruku, nije mi odmah pružio svoju ruku, rekao je da nije video, jer nema levo oko. Kada sam sve njih slušao shvatio sam da mi je govor koji sam dugo pripremao nedovoljno snažan, da nije dovoljno odgovoran da odgovorim na sve ono kroz šta su junaci sa Košara prošli”, objasnio je on.
Nismo mi samo šaputali, rekao je predsednik Vučić, već smo, kaže, krili u prethodnih 15 i 20 godina, kritikovao je on, dodajući da smo se plašili i stideli da govorimo o junaštvu naših ljudi.
„Krili smo, ne bismo li se dodvorili onima koji su se protiv njih borili, ubijali naš narod, jer tako bi nas valjda držali na vlasti”, primetio je Vučić.

Srpski đaci pobedili na takmičenju iz hrvatskog jezika
Trojica šampiona iz hrvatskoj jezika su sedamnaestogodišnji Srbi, a njihova nastavnica Mira Bičanić je pobednica čuvenog kviza „Milijunaš”. I da priča bude još neobičnija, učenici Đorđe Subotić, Siniša Nenadović i Aleksandar Medić su učenici Srpske pravoslavne gimnazije „Kantakuzina – Katarina Branković” koju je 2005. godine osnovala Mitropolija zagrebačko-ljubljanska.
U elitnom zagrebačkom naselju Sveti duh gimnazija podseća na velelepnu tvrđavu, okruženu vilama i teniskim terenima, a već nekoliko godina, slovi za jednu od najpoželjnijih u čitavoj Hrvatskoj, pa je upisuju i đaci koji nisu pravoslavne veroispovesti.
Momcima nije bilo teško da rasture na kvizu koji je, tokom punih sedam meseci organizovala zagrebačka Gradska knjižnica, ali je njihov uspeh bio takva senzacija u hrvatskoj javnosti, da su u naselje na obodu Zagreba poslati reporteri vodećih medija.
Sedamnaestogodišnji Đorđe Subotić,  poreklom iz Knina, ponajbolje je opisao neočekivani uspeh učenika pravoslavne gimnazije:
– Ako neko može dobro znati engleski, a engleski mu nije ni blizu maternji jezik, zašto mi ne bismo znali hrvatski – kazao je Đorđe za „Slobodnu Dalmaciju” odmah po neočekivanoj vesti. Đorđe je odlučio da upiše školu SPC na predlog prijatelja.
– Osnovnu školu sam završio u Kninu. Sada sam učenik 3. razreda. Ove godine učestvovao sam  na dva županijska takmičenja iz istorije i geografije. Inače, posebno me zanima  biologija i hemija i razmišljam o upisu farmaceutskog fakulteta – kaže on za „Politiku”. Jedva smo ga ulovili, jer je već spakovao kofere i otišao kući, na raspust.
Njegov drugar Siniša Nenadović je rodom iz sela Donji Borki, u okolini Daruvara. Porodični prijatelj mu je preporučio da upiše školu. Osnovnu je završio u selu Sirač.
– Osim ovog kviza, tekuće školske godine učestvovao sam na školskom takmičenju iz istorije. Nakon završetka gimnazije razmišljam o studijama na pravnom fakultetu ili političkim naukama – reče Siniša pa pobeže. Na raspust, naravno.
Treći član tima Aleksandar Medić rodio se u Crnoj Gori mada su njegovi roditelji poreklom iz Knina. Osnovnu školu i prvi razred gimnazije završio je u Herceg Novom, a za Srpsku pravoslavnu gimnaziju u Zagrebu odlučio se nakon pogledane video prezentacije o školi. Ove godine učestvovao je na županijskim takmičenjima iz biologije i geografije.
– Rezultat ostvaren na županijskom takmičenju iz geografije kvalifikovao me je na državno takmičenje održano početkom maja u Trogiru. Sledeće godine bih želeo da upišem medicinski fakultet – priča Aleksandar pakujući kofere.
Razume se da klinci nisu ni svesni da je njihov uspeh daleko važniji nego što oni misle. I dobro je što se iščuđavaju medijskoj pažnji koju su izazvali, neopterećeni etničkim tenzijama u Hrvatskoj. Nonšalantno objašnjavaju da su na kvizu bile četiri grupe pitanja: hrvatska književnost, svetska književnost, opšta kultura i gramatika. Nisu se nešto naročito ni pripremali. Došli, pobedili i otišli na raspust.
Direktor Srpske pravoslavne gimnazije u Zagrebu je protojerej stavrofor Slobodan Lalić, dok je mitropolit zagrebačko-ljubljanski Porfirije predsednik Školskog odbora gimnazije. Porfirije svakodnevno prati rad škole i učenici ga svakodnevno susreću. Pre nekoliko godina, kada sam sa koleginicom Jelenom Čalijom obišao gimnaziju, mitropolit je sa učenicima igrao basket i svakoga od učenika znao po imenu.
– Iako smo mala škola, sa svega šezdesetak učenika, postižemo zapažene rezultate na županijskim školskim takmičenjima, a godinama pojedini učenici su redovni učesnici državnih takmičenja iz predmeta geografija i istorija – kaže direktor gimnazije. U zbornici, na centralnom mestu, nalazi se portret patrijarha srpskog Irineja.
Otvaranjem ove srednjoškolske ustanove nastavljena je tradicija postojanja obrazovno-vaspitnih ustanova pri Srpskoj pravoslavnoj crkvenoj opštini zagrebačkoj, još od početka 19. veka.
Kako kaže direktor Lalić, „otvaranje gimnazije su svakako podstakle prilike sa kojima je suočena naša zajednica u Republici Hrvatskoj poslednjih decenija, a procenjeno je da su najranjiviji u procesu odrastanja upravo adolescenti”.
– Ove godine 11. generacija maturanata okončava svoje srednjoškolsko obrazovanje u našoj gimnaziji. Za njih 14 u toku je polaganje ispita državne mature. Uspesi i rezultati prethodnih generacija potvrđeni su prilikom njihovih upisa na željene fakultete u Hrvatskoj, Srbiji, Engleskoj, Rusiji Turskoj, Danskoj. Istovremeno, to je najbolja preporuka za upis novih generacija, ali i najveće priznanje radu stručnih i izuzetno posvećenih nastavnika gimnazije. Uz sve pomenute uspehe, na koje smo ponosni, škola neguje pravoslavnu duhovnost i nacionalno-kulturni identitet, te po završetku gimnazijskog obrazovanja naši učenici odlaze kao osnažene ličnosti koje znaju da konzumiraju svoja prava i obaveze, što je s obzirom na vreme u kome živimo od izuzetne važnosti. Posebno je dragocena podrška koju polaznici imaju u Srpskoj pravoslavnoj crkvi i sveštenstvu zagrebačke parohije. Troškove školovanja svih đaka, kao i njihov boravak u zagrebačkim domovima, plaća mitropolija zagrebačko ljubljanska. I na taj način, naša Gimnazija biva sve vidljivija u društvenom životu Zagreba – objašnjava Lalić.
Gimnazija je dobila odobrenje za rad prema nastavnom planu i programu za opšte gimnazije Ministarstva znanosti i obrazovanja Republike Hrvatske, a prema „modelu A”, koji podrazumeva izvođenje nastave na srpskom jeziku i ćiriličnom pismu. Iako, zadani model privlači ponajviše naše sunarodnike, upravo kvalitetan rad i dobar glas o gimnaziji svake godine motiviše na upis i vršnjake koji nisu srpske nacionalnosti ili pravoslavne veroispovesti.
– U našoj školi ravnopravno učimo srpski i hrvatski jezik. Uvereni smo da je, uz kvalitetna predavanja naših nastavnika, posebno profesorke Mire Bičanić, upravo zastupljenost jezika i književnosti u redovnoj nastavi u tako bogatom fondu časova, razlog našeg uspeha. Budući da smo škola sa manjim brojem učenika, ovakva takmičenja su nam neka vrsta orijentira za stečeno znanje u odnosu prema našim vršnjacima. Dogodine, kao obavezne predmete na ispitima državne mature, polažemo između ostalih hrvatski i srpski jezik. Nadamo se da ćemo dobre rezultate ponoviti – napominje direktor Pravoslavne gimnazije.
Osim srpskog jezika, u programu ove škole u okviru predmeta geografije, istorije, likovne i muzičke umetnosti, obrađuje se deo sadržaja koji se odnose na nacionalnu istoriju, geografiju i umetnost. Redovan predmet u gimnaziji je, naravno, pravoslavna veronauka.

Teretna vozila na Horgošu čekaju deset sati
Kraj radne nedelje donosi očekivano pojačan intenzitet saobraćaja, a i dalje veoma toplo vreme od vozača zahteva veći oprez i češće pauze u vožnji, saopštio je Auto-moto savez Srbije.
Prema najnovijim informacijama, nema zadržavanja na naplatnim stanicama auto-puteva, niti na graničnim prelazima za putnička vozila.
Teretna vozila na izlaz iz zemlje na graničnom prelazu Horgoš čekaju 10 sati, a na Kelebiji dva i po sata.

Crkvu osnivaju vernici, a ne vlade
Ministar odbrane Srbije Aleksandar Vulin poručio je danas crnogorskom kolegi Predragu Boškoviću da zna istoriju, znao bi da crkvu osnivaju vernici, a ne vlade, prenosi Tanjug.
„Znao bi i da je u Crnoj Gori rođen otac osnivača SPC Svetog Save, Stefan Nemanja, Simeon Mirotočivi. Da zna istoriju ili da je čitao „Gorski vijenac”, znao bi da nije novina da Srbi promene veru i sa njom naciju, ali jeste novina da onima koji su ostali u veri i naciji pokušate oteti svetinje i proglasiti ih svojima”, izjavio je Vulin na odgovor crnogorskog ministra odbrane da je autokefalna CPC istorijska činjenica kao i da nepoznavanje istorije i prava „škodi”.
„Možete da izmislite crkvu, niko to ne brani, možete izgraditi nove bogomolje, možete i tu crkvu registrovati u policijskoj stanici na Cetinju, možete i Miraša zaključkom Vlade proizvesti u patrijarha, ali nemojte za taj poduhvat koristiti svetinje srpskog naroda. Da znate istoriju svoje zemlje i mog naroda, znali bi da Srbi ne napuštaju svoje svetinje”, naveo je Vulin u izjavi za javnost.

REM pokrenuo postupak protiv Pinka „zbog nasilja i erotike”
Savet Regulatornog tela za elektronske medije doneo je odluku da pokrene dva postupka za izricanje mera protiv televizije Pink, zbog sadržaja u emisijama „Zadruga” i „Amidži šou”.
Na sajtu REM-a se navodi da su u emisiji „Zadruga” prikazane scene nasilja, a da je u emisiji „Amidži šou” emitovan erotski sadržaj u nedozvoljenom terminu, kao i sadržaj u kome je prikazano neprikladno izvođenje nacionalne himne, prenosi Tanjug.
Time su povređene odredbe Zakona o elektronskim medijima, Pravilnika o zaštiti dostojanstva ličnosti i Pravilnika o zaštiti prava maloletnika.
REM je odluku doneo na jučerašnjoj sednici.

Upisna trka od 19. juna
Vrata za novu generaciju brucoša fakulteti i visoke škole otvaraju 19. juna, a polaganje prijemnih ispita je zakazano za kraj ovog meseca. Na pojedinim ustanovama termini upisa se malo razlikuju, naročito tamo gde je pre prijemnog ispita neophodna i provera sklonosti i sposobnosti, tako da je savet kandidatima da se na vreme raspitaju o detaljima na željenom fakultetu.
Ministar prosvete Mladen Šarčević kaže za naš list da očekuje i ove godine više od 50.000 novih studenata.
Cena studija je na većini fakulteta ostala ista kao i ranijih godina, izuzev na pet beogradskih, a novine su i bogatija ponuda IT programa, kao i reforma visokih škola.
Najskuplji indeksi i dalje su na beogradskom Arhitektonskom (240.000), kao i na fakultetima Univerziteta umetnosti (od 120.000 do 220.000 dinara). Školovanje o svom trošku skupo je i na elektrotehnici (243.000), Fakultetu organizacionih nauka (od 138.000 do 156.000 dinara), farmaciji (145.000), saobraćaju (180.000)...
Od 50.000 do 120.000 dinara košta indeks na Novosadskom i Niškom univerzitetu, u Kragujevcu od 39.000 do 170.000, a najjeftinije je studiranje na Univerzitetu u Kosovskoj Mitrovici – od 18.000 do 100.000 dinara. Državni univerzitet u Novom Pazaru se ustalio na ceni od 50.000 i 60.000 dinara, u zavisnosti od studijskog programa.
Privatni univerziteti uglavnom upisuju brucoše do početka akademske godine, a školarine su od 1.000 do 4.000 evra. Ovde se za upis gledaju ocene iz srednje škole, polaže se test informisanosti ili opšte kulture, obavezan je i intervju s kandidatom, a negde se polaže i strani jezik.
Kada je reč o državnim fakultetima i visokim školama, u prvu godinu osnovnih akademskih i integrisanih akademskih studija mogu da se upišu svi koji imaju srednje obrazovanje u četvorogodišnjem trajanju. Da li će nekadašnji srednjoškolci da dobiju indeks, međutim, ne zavisi samo od ocena u srednjoj školi, već i prijemnog ispita, koji je obavezan za sve, osim za one koji su osvojili jednu od prve tri nagrade u trećoj i četvrtoj godini na republičkom ili međunarodnom takmičenju i to iz predmeta značajnog za struku. Ovim najboljim đacima se upisuje maksimalan broj bodova, kao da su perfektno uradili prijemni ispit.
Maksimalan broj bodova je 100: 40 donosi odličan uspeh u srednjoj školi, a 60 svi tačni odgovori na prijemnom ispitu.
Pod opštim uspehom u srednjoj školi podrazumeva se zbir prosečnih ocena u svakom razredu pomnožen s dva. Po ovom osnovu kandidat može steći najmanje 16, a najviše 40 bodova. Opšti uspeh u srednjoj školi računa se zaokruživanjem na dve decimale. Na prijemnom ispitu kandidat može steći od 0 do 60 bodova.
Za besplatni indeks, odnosno školovanje na teret budžeta RS, potrebno je da se osvoji najmanje 51 bod, dok je za samofinansirajući indeks neophodno da kandidat osvoji najmanje 30 bodova. Ovo pravilo u praksi, doduše, ne znači mnogo jer je potrebno i da se vaš broj bodova uklopi u predviđen broj mesta za željeni fakultet, pa se događa da školarinu plaćaju čak i oni koji su imali 90 bodova.
Nakon prijemnog ispita, odnosno ispita za proveru sklonosti i sposobnosti, fakulteti objavljuju preliminarnu rang-listu za svaki pojedinačni studijski program, na oglasnoj tabli i internet stranici fakulteta.
Nezadovoljni kandidati nakon prijemnog ispita mogu podneti žalbu na regularnost prijemnog ispita ili svoje mesto na rang-listi u roku od 36 sati od objavljivanja preliminarne rang-liste na fakultetu. Žalba se podnosi nadležnoj komisiji fakulteta (visoke škole), koja donosi rešenje u roku od 24 sata od prijema žalbe. Kandidat ima pravo u drugostepenom postupku da uloži žalbu dekanu fakulteta (direktoru visoke škole), koji donosi konačnu odluku.
Nakon odlučivanja o žalbi, fakultet utvrđuje i objavljuje konačnu rang-listu svih kandidata s ukupnim brojem bodova stečenim po svim kriterijumima za svaki studijski program, koja je osnov za upis kandidata.
Srećno!
 </div>
<div id="politika">
Novi pritisak da se Kosovo primi u članstvo Interpola
Posle neuspelog pokušaja, u novembru prošle godine, da postane član Interpola, Priština će, kako najavljuje Ivica Dačić, još jednom probati da bude deo svetske policijske organizacije. Predstavnici samoproglašenog nezavisnog Kosova su se, kaže šef diplomatije, ponovo prijavili za članstvo i mogu se očekivati lobiranja i novi pritisci. Ministar policije Nebojša Stefanović poručuje da ni novi pokušaj Prištine neće proći bez borbe Srbije. On je već uputio pisma i generalnom sekretaru i predsedniku Interpola, kao i svim stalnim članicama Izvršnog komiteta. Tim povodom je, kako je rekao, razgovarao sa velikim brojem ministara unutrašnjih poslova i drugih zvaničnika koji utiču na dešavanja unutar Interpola i izneo stavove Srbije.
Najveći zagovornici prijema Kosova u Interpol, pre šest meseci, bile su SAD, Velika Britanija i Turska. One su ne samo podržavale tu ideju već su vršile i veliki pritisak na ostale članice organizacije da glasaju „za”. Istovremeno, najaktivnije u podršci Srbiji su bile Kina, Španija, Kipar, Argentina i Surinam. Ove zemlje su se pridružile Beogradu u zahtevu da se glasanje o članstvu Prištine skine sa dnevnog reda Generalne skupštine Interpola. Državni sekretar u MUP-u Biljana Popović Ivković sastala se prekjuče u Madridu sa generalnom direktorkom za međunarodne odnose MUP-a Španije Elenom Garson Otamendi i zahvalila joj na podršci njene zemlje što je glasala protiv članstva Kosova u Interpolu.
Zbog velikih pritiska uticajnih zapadnih država, generalna konferencija svetske policijske organizacije koja je održana pre pola godine u Dubaiju, protekla je u znaku nekih novina čiji je cilj bio da se Priština na sve načine ugura u Interpol. U hodu je, kako je tada objasnio ministar Stefanović, promenjen način glasanja što je protivno svim pravilima procedure. Naime, umesto da drugi krug glasanja, koji je bio neophodan jer Priština nije dobila potrebnu većinu, bude održan odmah posle prvog bez ikakve pauze, odlučeno je da se ipak pravi predah između dva kruga. Cilj je bio da se tokom te pauze obezbedi potreban broj glasova. Ali ne samo to, nezvanično se pričalo i da je Kosovo pokušavalo skupim poklonima i novcem da kupi neodlučne.
Samo nekoliko dana pred sednicu prošle, 87. Generalne skupštine Interpola, pojavile su se i optužnice protiv Srba za navodne zločine na Kosovu. Naime, grupacija civilnih organizacija iz Đakovice podnela je više krivičnih prijava kosovskom Specijalnom tužilaštvu u Prištini. Beograd je, pak, isticao, da bi odluka o eventualnom prijemu predstavljala kršenje međunarodnog prava, Rezolucije 1244 SB UN i svih drugih normativa koji propisuju ko može, a ko ne biti članica Interpola. Svi pritisci i „argumenti” Kosova na kraju nisu bili dovoljni. Ulazak Kosova u Interpol nije podržalo 78 država, od čega je 56 bilo protiv, a 22 uzdržane. Kosovu je nedostajalo 36 glasova.
Argumenti koje Srbija iznosi u vezi sa Interpolom su, kako kaže Božo Spasić, bivši visoki funkcioner Državne bezbednosti, ono sa čim se slažu i dve značajne policije sveta, kineska i ruska, ali i mnoge druge. „Kosovo aplicira za ulazak u Interpol, a praktično nema nikakav organizaciono-tehnički uslov za prijem u tu organizaciju. Njihove policijske snage, kako ih oni nazivaju, zapravo su snage koje su nastale od terorista, ljudi koji su učestvovali u nekom ratu za teritoriju Srbije. To nisu snage koje bi mogle da se pretvore u modernu policiju. Iz tih razloga, ceo svet i drži Unmik kao jedinu policijsku silu na Kosovu koja može da komunicira sa Interpolom.
Postavlja se, kaže, i pitanje sa bezbednosnog aspekta kako bi Kosovo, kao okupirana teritorija, bez legitimiteta pola sveta moglo da uđe u Interpol. To bi, objašnjava, značilo potpuno zloupotrebu te međunarodne političke organizacije. „Poznata je stvar da bi kosovske vlasti to iskoristile za sukob sa delom srpske populacije. Postoje tačne obaveštajne informacije koje poseduju i nemačka, ali i druge službe da su sačinjeni spiskovi od nekih sedam hiljada ljudi koji se nalaze na teritoriji Srbije, Hrvatske, Nemačke, koje su kosovske policijske snage stavile na poternice zbog raznih krivičnih dela koja apsolutno ne postoje. Većina tih dela su i dela koja se odnose na navodne ratne zločine. Dakle, bila bi obuhvaćena ogromna masa ljudi lažnim policijskim Interpolovim poternicama”, kaže Spasić.
On podseća i na ono na šta su upozoravali i zvaničnici iz Beograda uoči prošlog glasanja da bi ulaskom Kosova u Interpol njima bili dostupni takozvani protokoli, baze i aplikacije Interpola. Tako bi oni mogli da upozore one za kojima se traga zbog trgovine drogom i ljudima, gde su „najjači”. „Svakako da policije sveta imaju podatke o njima. Ti podaci su tajni i nalaze se na zatamnjenim poternicama. Ono što je najinteresantnije, na Interpolovim poternicama se nalazi celokupno rukovodstvo kvazi- Kosova na čelu sa Tačijem, Haradinajem, Veselijem. Kako onda oni misle da odgovore na te zahteve za isporučivanjem svog rukovodstva”, objašnjava Spasić koji veruje da je Srbija u povoljnijoj poziciji i uoči novog glasanja „jer je Interpol mnogo ozbiljnija organizacija nego što to Amerikanci misle”.

Joksimovićeva očekuje otvaranje dva poglavlja
NOVI SAD – Ministarka za evrointegracije Jadranka Joksimović izjavila je danas da se u EU prvi put od 2014. godine i zvaničnog početka pregovora sa Srbijom oseća atmosfera koju bi opisala kao potrebu da se region veštački uravnoteži, kao i to da bi nekome moglo da izgleda da Srbija beži ostalim zemljama, ako bi otvorila dva ili tri poglavlja.
„Od 2014. godine i zvaničnog otvaranja pregovora, prvi put se osetila atmosfera, da kažem jednog po meni, tihog i za mene zabrinjavajućeg procesa veštačkog uravnotežavanja regiona, odnosno odnosa prema regionu”, rekla je Joksimovićeva gostujući na RTV, tokom koga je izrazila očekivanja da će ipak biti otvorena dva poglavlja, Devet – finasijske usluge i Četiri – sloboda kretanja kapitala.
Joksimovićeva je dodala da mora da kaže da ta njena ocena nije poseban vid kritike već konstatacija resornog ministra i nekoga ko prati šta se dešava u EU.
„Pričali smo otvaranju pregovora sa Severnom Makedonijom i Albanijom, nije izvesno da će se to dogoditi. Možda se sve to odloži za drugu polovinu godine i u toj varijanti će nekome izgledati ako Srbija otvori dva ili tri poglavlja da je naprednija i da ide brže od drugih. Tako da ima i tih elementata, treba uvek imati u vidu i kontekst i različite interese različitih država članica – koga malo više pogurati”, rekla je ona, javlja Tanjug.
Joksimovićeva je rekla da je od početka govorila da privih šest meseci neće biti period u kome će se ubrazati dinamika.
„Nova poglavlja ćemo otvoriti, koliko videćemo, nastavljamo put, ubrzavamo reforme i Srbija ne odustaje tako lako”, rekla je ona i dodala da „njene informacjie kažu da će poglavalja svakako biti otvorena, a da će broj zavisiti od država članica”.
„Nisam bila optimista, očekivala sam i dalje očekujem da zadržimo ako ništa bar istu dinamiku što znači dva poglavlja, to nije optimizam iako može da se tumači tako imajući u vidu najave”, kazala je ministarka.
Joksimovićeva je rekla da svakako misli da će biti otvoren set, ako govorimo o dva, da će to najverovatnije biti poglavlja vezana i za skidanje Srbije sa sive liste FATF.
Prema njenim rečima, poglavlja 4 i 9 su ona za koje su neke države članice rekle da bi podržale njihovo otvaranje, ako bi Srbija ispunila sve preporuke da bude skinuta sa FATF sive liste.

Zahtev za izučenje oficira Kfora koji je naredio ubistvo Srba u Prizrenu
Pokret obnove Kraljevine Srbije (POKS) pozvao je danas Vladu Srbije da od Nemačke zatraži hitno izručenje potporučnika Kfora Davida Ferka, koji je 1999. godine izdao naredbu za ubistvo dvojice srpskih civila, Slavka Veselinovića i Žarka Andrijevića.
„Ljude koji su bežali iz Prizrena da bi spasili živote od šiptarskih terorista hladnokrvno su ubili nemački vojnici po naredbi Ferka. A da sramota bude veća i zločin bolje prikriven, ubica iz Kfora je odlikovan u Nemačkoj za 'besprekorno ispunjenje vojničke dužnosti'. Ako Nemačka i druge zemlje NATO-a ne priznaju zločine svojih oficira i vojnika, Srbija mora da insistira da se svi oni procesuiraju i najstrože kazne”, izjavio je Žika Gojković, narodni poslanik i predsednik POKS-a, prenosi Tanjug.

(Pogođeni civili pokušavali su autom da napuste grad (Printskrin Jutjub)

Ta stranka podseća da su prvi put posle Drugog svetskog rata nemački vojnici otvorili vatru, van Nemačke, i to 13. juna 1999. u centru Prizrena, ubivši dva Srbina.
„Ovo se desilo drugog dana od ulaska Kfora na Kosovo i Metohiju, rafalnom paljbom sa 220 metaka. Ubistvo je zabeležila kamera RTS-a, što je ključni dokaz koji mora da ispoštuje pravosuđe u Nemačkoj”, kaže se u saopštenju POKS-a.

Vučić ima hrabrost i političku odlučnost
Izvršni potpredsednik Atlantskog saveta Dejmon Vilson izjavio je da predsednik Srbije Aleksandar Vučić ima hrabrost i političku odlučnost i da je posvećen postizanju dogovora sa Kosovom.
On je u intervjuu za Glas Amerike rekao da je imao priliku da se nekoliko puta sretne s predsednikom Vučićem i da smatra da on ima razumevanje i odlučnost i da zna da mu je za ostvarenje vizije koju ima za srpski narod, bitno da zatvori to poglavlje, da reši problem i da će to po tome biti upamćen. „Isto tako će otvoriti mnoge mogućnosti za Srbiju, a mislim da će se istorijski gledano, ljudi sećati mogućnosti koje je otvorio sporazum, a ne samog sporazuma. Mislim da to Vućić zna i da ima tu hrabrost i političku odlučnost. Bio sam u Beogradu, samo dan nakon što je govorio u parlamentu, to je bilo jedan dug govor, gde se vrlo direktno obratio narodu i mislim da je to odličan način da se srpski narod pripremi na konačni ishod”, rekao je Vilson i dodao da je Vučić posvećen dogovoru.
Upitan da li je Priština uvođenjem taksi uvela „promenu u igri” i da li je otežala Beogradu da nastavi dijalog, Vilson ističe da je Vučić u povoljnijoj diplomatskoj poziciji, jer izgleda da je Beograd zauzeo bolji i odgovorniji stav.„Ovo ne pomaže Prištini, nadam se da ovo možemo da prevaziđemo. Srbija može svašta da dobije. Srbija ne može da bude normalna zemlja sa evropskom perspektivom i da ima poverenje stranih investitora i međunarodne zajednice, ukoliko ovo ne reši”, ocenio je Vilson.
Govoreći o demokratiji u Srbiji, Vilson kaže da Srbija neće biti članica EU ako postane autoritarna država i dodaje da Srbija dijalogom sa Kosovom - prvo dobija normalizaciju, šansu da se fokusira na sebe, a da bez dogovora, svi troše vreme na Kosovo.„I onda ne možete da se fokusirate na loše stvari u kući, kad morate da vodite računa na loše stvari sa Kosovom. Kad to rešite, odgovornije ćete rešavati i demokratiju i privredu za srpski narod. I narod će onda moći da traži odgovornost lidera za ono što misle da je trebalo da dobiju, a ne samo zato što su poražena nacionalistička retorika oko Kosova”, rekao je Vilson, ističući da dogovor sa Prištinom „otvara put jačanju demokratije”.
Upitan koliko dugo će EU i SAD imati strpljenja s nerešenom situacijom u odnosima Kosova i Srbije, Vilson navodi da Srbija treba da ima višu svest o tome šta sve može da uradi.„Mi možemo da čekamo decenijama, ali to ne želimo, mi to ne radimo tako, mi želimo da gradimo nešto bolje sa Srbijom. Ne samo da želim istorijsko pomirenje Beograda i Prištine, želim da vidim istorijsko pomirenje Beograda i Vašingtona. Želim da vidim srpskog predsednika u poseti Beloj kući, želim da vidim američkog predsednika u Srbiji, želim da vidim američke investicije u Srbiji i pomoć toj zemlji ka EU”, kaže Vilson, napominjući da odnosi Beograda i Prištine nisu najvažniji zadatak SAD, prenosi Tanjug.
Kada se radi o uticaju Rusije, Vilson ocenjuje da je to pogrešan izbor za Srbiju, pitajući se „kuda to ide”, i dodajući da je to pre put u prošlost, nego u budućnost.
Vilson smatra i da je nedavno pismo Bele kuće Prištini i Beogradu u kome se pozivaju da smanje retoriku, važan znak da su SAD posvećene i uključene i da su spremne da ulože diplomatske napore, što znači da Amerika može da „odigra ulogu katalizatora” da se obnovi dijalog. „SAD ne mogu da reše ovaj problem, to moraju da reše dve strane. Mislim da je jako važno u vremenu punom neizvesnosti, dok Evropa prolazi kroz tranziciju, da je Amerika dosledna, angažovana, jasna i da odigra tu ulogu katalizatora da se vrati fokus na ono što je zaista važno, a to je dijalog. Hoćemo istorijski dogovor, koji će označiti i promenu od suštinske važnosti za budućnost Srbije i Kosova. Imajte u vidu tu nagradu, i to treba da bude motiv za dalje napore, jer ono što će taj dogovor pružiti, potpuno će ukloniti sve probleme koje sada vidimo”, rekao je on.
Vilson kaže i da Priština treba da ukine takse i da se vrati dijalog, kao i da zna da je Amerika već dosta koristila svoj diplomatski uticaj na Prištinu, da se to i desi.
Kako kaže, neke američke diplomate imaju osećaj da nema napretka koji su očekivali, zbog čega postoji frustracija sa američke strane u vezi sa tim. „Ne dozvolite da vam išta skreće pažnju, imajte na umu benefit, ove carine su samo deo taktike za opstrukciju. Deo onoga za šta se mi zalažemo jeste da se vrati pređašnje stanje, da se napravi ako hoćete i moratorijum ili pauza sa taksama, da se napravi pauza u lobiranja protiv ulaska Kosova u međunarodne organizacije, da se ostavi neki prostor za disanje, da bi se nastavio dijalog”, smatra Vilson.
Upitan da li je realno da se desi ono što je ministar spoljnih poslova Srbije Ivica Dačić rekao u SB UN, da se prištinske vlasti spremaju da napadnu sever Kosova, Vilson kaže da to zvuči smešno i da se ne bi kladio da postoje takve namere.„Da li treba da se bore protiv organizovanog kriminala, apsolutno, to treba srpske i kosovske vlasti da rade zajedno, jer organizovani kriminal zaista šteti Srbima na severu Kosova. U tom smislu, mislim da nije od pomoći da stvara taj osećaj konflikta, tenzije, jer to nije baš realno. To se kreira retorikom, širenjem straha, neodgovornošću, držanjem ljudi u nesigurnosti, i to je sve neopravdano”, kaže Vilson.
On je ocenio da bi SAD i EU trebalo jasno da pokažu da žele diplomatski napredak u postizanju uspeha, jer jedino istorijski dogovor o pomirenju može da otkloni sve konfuzije.„Sve dok nemamo dogovor, danas, sutra, za deset dana biće opet neki incident, opet neki pokušaji. Dok nema dogovora, bićemo podložni tim momentima eskalacije i to neće prestati. Prestaće kada bude postojao okvir za dogovor”, rekao je Vilson.
Kako kaže, SAD i njeni saveznici mogu mnogo da urade, zbog čega se on zalaže za američko prisustvo, jer je to faktor stabilnosti, ali i poruka svima da region neće ponovo da sklizne u nasilje i da Amerika neće to da dozvoli.„Na lokalnim liderima je ipak da preuzmu teške i hrabre odluke, i kada postignu dogovor, nasilju će se stati na put”, zaključuje Vilson.

Dačić: Zar neko stvarno misli da će zauzeti Ostrog
Šef srpske diplomatije Ivica Dačić ocenio je danas da je odgovor crnogorske vlade na molbu predsednika Srbije Aleksandra Vučića da ne ugrožavaju imovinu Srpske pravoslavne crkve (SPC) u Crnoj Gori neprimeren i upozorio na teške posledice po odnose dve zemlje, ako ta zemlja usvoji najavljeni Zakon o veroispovesti kojim se predviđa i oduzimanje imovine SPC.
„Zar neko stvarno misli da će zauzeti Ostrog i oteti ga od SPC? Od koga da ga otme i uzme? Svima savetujem da ne idu protiv svetinja, niko nije dobro prošao ko je išao protiv svetinja”, poručio je Dačić u izjavi za RTS.
Dačić je rekao da Crna Gora godinama unazad pokušava na antisrpskim stavovima gradi svoj položaj i međunarodni identitet.
Ukazao je da je Vučić pokazao prijateljski odnos i da je istakao da ne želi da kvari dobre odnose sa Crnom Gorom već je zamolio da se ne izazivaju sukobi i problemi i podsetio da Srbija i Crna Gora nikada u istoriji nisu radile jedna protiv druge.
„Ovo može da izazove velike probleme”, rekao je Dačić.
On je ocenio da se Vučić poneo časno, sa željom da se spreče sukobi i da je Srbija pokazala prijateljski odnos.
„Zamislite kada bi Srbija probala da donese sličan zakon koji se odnosi na neke druge narode koji žive kod nas”, rekao je Dačić i pozvao Crnu Goru da ne ide tim putem.
Dačić je rekao da se u Crnoj Gori više od 30 odsto stanovnika izjašnjavaju kao Srbi, ali da se u tom zemlji shvataju kao antidržavni element.
On je istakao da je mnogo bilo odluka crnogorskih vlasti u tom pravcu, a da je jedna od njih i priznanje nezavisnosti Kosova kada, kako je naveo, Crna Gora nije išla samo protiv srpskih interesa već i protiv crnogorskih interesa.
Ministar je rekao da Beograd može da protestuje i da na prijateljski način proba da utiče da se te stvari ne dešavaju, ali je rekao da Crna Gora to tumači kao mešanje u unutrašnje stvari.
Dodao je da su se onda svi mešali u unutrašnje stvari Srbije kada su priznali Kosovo.
Dačić je upozorio da će odluka crnogorskih vlasti izazvati teške posledice u odnosima dve zemlje i dodao da smatra da svi treba da se okrenu nečem drugom jer običan narod u Crnoj Gori ne podržava takve stvari.
Ministar je rekao i da nije čuo toliko izjava od raznih vladika tim povodom a da je bilo mnogo nastupa predstavnika SPC o drugim političkim pitanjima. „Ako imate hrabrosti da napadnete Vučića i Dačića zbog neke ideje, valjda smete sad nekoga u Crnoj Gori zbog toga”, rekao je Dačić.
Dačić je rekao da se i ranije zalagao za jače mere prema onima koji ne poštuju interese Srbije, prenosi Tanjug.

Figaro: Srbi na Kosovu su građani drugog reda
PARIZ - Ugledni francuski magazin „Figaro” danas je objavio na deset stranica reportažu sa Kosova i Metohije, u kojoj se konstatuje da su Srbi na toj teritoriji tretirani kao građani drugog reda.
U tekstu pod naslovom „Srpski duh otpora”, navodi se da se Srbi na Kosovu i dalje bore za opstanak, uprkos činjenici da ih je preostalo svega oko 100.000 i da su okruženi sa oko dva miliona Albanaca, jer oko 250.000 Srba bilo je prinuđeno da napusti svoje domove.
„Figaro” podseća da je od 1999. godine na Kosovu i Metohiji, koje pravoslavni Srbi smatraju svojim Jerusalimom, uništeno oko 150 crkava, kapela i manastira, i da se sve to dogodilo tokom i nakon 78 dana vazdušnih napada NATO-a, pokrenutih bez mandata Ujedinjenih nacija.
„Figaro” je svoje čitaoce detaljno informisao i o nedavnom upadu albanskih specijalaca na sever Kosova i Metohije, a autor je tu akciju nazvao brutalnim obeležavanjem godišnjice dolaska međunarodnih snaga.
„Zvanično, cilj je bio razbijanje mreže korupcije i krijumčarenja. To će zasmejati bilo koga ko poznaje Kosovo, imajući u vidu da je ono stecište svih mogućih prevara i zla: od trgovine belim robljem i krađe automobila, preko opojnih droga, pa čak i trgovine ljudskim organima”, navodi se u tekstu.
Srbi se danas, kako opisuje „Figaro”, grupišu u enklavama i izloženi su stalnoj pretnji iznenadnog nasilja, ali uspevaju da podnesu tešku sadašnjost ugledajući se na bogatu prošlost.
Opisujući položaj Srba na Kosovu, reporter „Figaroa” postavlja pitanje da li je tu reč o aparthejdu, diskriminaciji ili možda segregaciji.
„Na drugim mestima, međunarodna zajednica, uvek spremna na odbranu ljudskih prava, ne bi se libila da ovim pojmovima označi Prištinu. Ipak, osim Rusije, niko ne brani Srbe. Zahvaljujući nekažnjenosti, vrlo dobro svesna odobravanja SAD i EU, kosovska vlada vrši sve jači pritisak”, navodi se u tekstu.
„Figaro” podseća i na niz jednostranih poteza Prištine, poput uvođenja takse od 100 odsto za proizvode iz Srbije, postepenog ukidanja granice između Kosova i Albanije, i na kraju formiranja profesionalne vojske, uz konstataciju da su Srbi na Kosovu žrtve odmeravanja snaga koje ne najavljuje ništa dobro.
U okviru reportaže, autor Žan Luj Tramble je intervjuisao francuskog humaniarca, predsednika udruženja „Solidarnost za Kosovo” Arnoa Gujona, koji je objasnio zašto mu Priština od 10. septembra prošle godine zabranjuje ulazak na Kosovo i pružanje pomoći i podrške srpskom stanovništvu.
„Moje vozilo su potpuno razmontirali, a mene podvrgli apsurdnom ispitivanju dva agenta bezbednosne službe koji su došli specijalno iz Prištine. Operacija je trajala nekoliko sati, da bi mi na kraju ta dva službenika dali zabranu ulaska i boravka na Kosovu. U tom dokumentu ne spominje se ni razlog ni motiv za tako nešto, pošto nisam počinio nikakvo krivično delo”, rekao je Gujon.
On je uveren da je postao nepoželjan na samoproglašenom Kosovu zato što čini sve da zapadnom javnom mnjenju približi humanitarnu situaciju i probleme srpskog naroda.
„To me neće sprečiti da nastavim dalje, jer Srbima na Kosovu je potrebna podrška. Njihov duh otpora je netaktnut - ugledajmo se na njih”, kazao je Gujon, prenosi Tanjug.
</div>
<div id="vesti">
Epidemija ebole još nije globalna zdravstvena pretnja
ŽENEVA – Svetska zdravstvena organizacija (SZO) saopštila je da epidemija ebole u Kongu, koja se ove nedelje prelila u Ugandu, izaziva veliku zabrinutost, ali da još ne zaslužuje da bude proglašena za globalnu zdravstvenu pretnju.
Ta agencija UN je treći put sazvala sednicu odbora eksperata da procene epidemiju, za koju neki stručnjaci navode da je odavno ispunila kriterijume da bude proglašena za globalnu pretnju.
U aktuelnoj epidemiji ebole, drugoj najsmrtonosnijoj u istoriji, umrlo je više od 1.400 ljudi od avgusta, kada je epidemija proglašena, prenosi Beta.
Odbor ZSO je objavio da epidemija predstavlja zdravstvenu pretnju u Kongu, ali da situacija još ne ispunjava kriterijume da bude proglašena i globalnom pretnjom.
Da bi bila proglašena za globalnu pretnju, epidemija mora da predstavlja rizik za druge zemlje i da zahteva koordinisan odgovor.

Velika Britanija okrivila Iran za napad na tankere
LONDON – Velika Britanija danas je okrivila Iran i Islamsku revolucionarnu gardu te zemlje za napade na tankere u Omanskom zalivu, navodeći da nijedna druga država ne može biti odgovorna za to.
Šef britanske diplomatije Džeremi Hant osudio je napade, ističući da oni krše međunarodne norme i pozvao Iran da obustavi sve oblike destabilizujućih aktivnosti, javio je Rojters.
„Ovi poslednji napadi nadovezuju se na ranije destabilizujuće ponašanje Irana i predstavljaju ozbiljnu opasnost po region”, kazao je Hant, javlja Tanjug.
Američka vojska objavila je ranije danas video snimak na kojem se, kako tvrdi, vidi kako iranska Revolucionarna garda uklanja minu koja nije eksplodirala sa jednog od dva napadnuta naftna tankera u Omanskom zalivu.
Centralna komanda američke vojske objavila je i fotografiju na kojoj se navodno vidi magnetna mina, koja je pričvšćena za jednu stranu japanskog broda, pre nego što je uklonjena, prenosi Rojters.
Američka vojska objavila je video snimak na kojem se, kako tvrdi, vidi kako iranska Revolucionarna garda uklanja minu koja nije eksplodirala sa jednog od dva napadnuta naftna tankera u Omanskom zalivu.
Centralna komanda američke vojske objavila je i fotografiju na kojoj se navodno vidi magnetna mina, koja je pričvšćena za jednu stranu japanskog broda, pre nego što je uklonjena, prenosi Rojters.

Hiljade Palestinaca protestovalo duž granice Gaze i Izraela
JERUSALIM/GAZA – Hiljade Palestinca protestovalo je danas duž osetljive granice između pojasa Gaze i Izraela nakon što je prošle noći izraelska vojska odgovorila udarima iz borbenih aviona na raketu koja je pogodila zgradu na jugu Izraela.
Izraelski mediji navode da su demonstranti pustili desetine balona sa zapaljivim materijalom u Izrael i izazvali nekoliko požara kraj pograničnih naselja.
Vojnici su rasterivali demonstrante suzavcem i bojevom municijom.
Time je još više pojačana napetost nakon dve noći raketnih napada i izraelske odmazde.
Izrael je u sredu zatvorio ribolovnu zonu u Sredozemnom moru zbog balona i potom je nasilje obnovljeno nakon jednomesečnog zatišja.
Palestinsko Ministarstvo zdravlja u pojasu Gaze je reklo da je tokom današnjih protesta 46 Palestinaca ranjeno izraelskom vatrom, ne ulazeći u detalje, preneo je AP.
Ti protesti protiv izraelske i egipatske blokade pojasa Gaze koji se održavaju uglavnom jednom nedeljno, obično petkom, počeli su još krajem marta prošle godine, javlja Beta.
Pokrenuo ih je islamski ekstremistički Hamas koji vlada pojasom Gaze, zahtevajući da se ukine blokada koja traje već 12 godina, otkako su hamasovci silom preuzeli vlast od umerenijeg Fataha na toj palestinskoj teritoriji.
Ranije danas su izraelski borbeni avioni izveli više udara na pojas Gaze.
Napadnuto je „nekoliko meta terorista”, kako je navedeno u vojnom saopštenju.
Raketa koja je pogodila zgradu u kojoj se nalazi verska škola u izraelskom gradu Sderotu pričinila je štetu ali povreda nije bilo, jer nije ni eksplodirala.
U svetlu pojačane napetosti izraelska vojska je danas razmestila dodatne baterije protivraketne odbrane „Gvozdena kupola” na jugu Izraela.
Raketa koja je ispaljena u noći između srede i četvrtka je presretnuta.
Obnovljeni raketni napadi naveli su izraelske političare da pozovu na veliku vojnu operaciju, uključujući ubistva lidera Hamasa.
Ni jedna palestinska organizacija nije preuzela odgovornost na napade ali izraelska vojska smatra da je Hamas odgovoran za svo nasilje koje potiče iz Gaze.
Zatišju koje je prevladalo u maju, zahvaljujući dogovoru o prekidu vatre sklopljenom posredstvom Egipta, prethodila je najveća eskalacija nasilja posle rata u Gazi 2014. godine.

Sud ne dozvoljava Kataloncu Žunkerasu preuzimanje dužnosti evroposlanika
MADRID – Zatvoreni katalonski secesionista Oriol Žunkeras, koji je krajem maja izabran u Evropski parlament, ne može da polaže zakletvu za preuzimanje dužnosti evroposlanika, odličio je danas španski sud.
Vrhovi sud, najviša španska sudska instanca, nije odobrio Žunkerasu da privremeno izađe iz zatvora i položi zakletvu pred španskom izbornom komisijom, što je predviđeno za ponedeljak. Polaganje zakletve je neophodan uslov da se preuzme funkcija evroposlanika.
Žunkeras, bivši potpredsednik katalonske regionalne vlade bio je glavni optuženi u procesu za 12 katalonskih separatista zbog njihove uloge u pokušaju odvajanja Katalonije 2017. godine. Proces je završen u sredu.
On je u pritvoru od novembra 2017. a za optužbe koje mu se stavljaju na teret može da dobije do 25 godina zatvora.
Žunkeras je krajem aprila takođe bio izabran za poslanika donjeg doma španskog parlamenta, tada mu je Vrhovni sud dozvolio da položi zakletvu i preuzme dužnost, ali nekoliko dana kasnije španski parlament ga je suspendovao.
Kada bi mu se dozvolilo da položi zakletvu kao evropski poslanik pred španskim vlastima to bi povlačilo obavezu da se prebaci u Brisel da može da preuzme dužnost, naveo je Vrhovni sud dodajući da bi se time ugrozilo suđenje na kome sudije treba da donesu odluku za nekoliko meseci, javlja Beta.
Vrhovni sud dodaje da ovom zabranom Žunkeras ne gubi trajno svoj mandat već se njegovo preuzimanje privremeno odlaže do kraja procesa.
Vrhovni sud je naveo takođe da je Brisel mesto gde je bivši separatistički katalonski predsednik Karles Pućdemon pobegao da bi izbegao sudsko gonjenje i tamo postavio sedište katalonske vlade u izgnanstvu.
Portparol Žunkerasove stranke Republikanska levica Katalonije (ERC) rekao je da je ta objava „novi udarac demokratiji jer zanemaruje izborne rezultate i igra se sa glasovima brojnih građana”. On je rekao da će se žaliti na tu odluku.
Pućdemon je takođe krajem maja izabran za evropskog poslanika. Međutim da bi njegov mandat bio ozvaničen takođe treba da položi zakletvu, lično pred španskom izbornom komisijom. Kada bi došao u Španiju da to uradi odmah bi bio uhapšen mada Pućdemon tvrdi da mu odmah po izboru sleduje poslanički imunitet.
Reagujući na odluku Vrhovnog suda o Žunkerasu Pućdemon je napisao na Tviteru da „sudske vlasti drže kao taoca izabranog evropskog poslanika”.
„Nadam se da će evropske institucije prestati da budu saučesnici ozbiljnih narušavanja demokratije koje im pod nosom čini jedna država članica”, dodao je on.

Budi hrabra – reci NE nasilju
Od početka godine čak 22 žene ubijene su u porodičnom nasilju, a među njima se nalaze i dve devojčice. Podaci Centra za podršku ženama govore da je od 2010. godine u porodično-partnerskom odnosu ubijeno više od 330 žena, a statistika svedoči da se svaka treća žena ranije obraćala institucijama sistema za pomoć. Brojke takođe upozoravaju da je u prethodnoj deceniji trećina žena ubijena vatrenim oružjem, a taj trend nastavlja se i u ovoj godini, u kojoj je šest žena stradalo na ovaj način. Statistika koja svedoči da osam od deset žena strada od ruke muža, oca ili brata postaje još bolnija kada se iza nje pomole lica više od 400 dece koja su u poslednjih deset godina ostala bez majki i odrastaju s doživotnim žigom da im je otac ubica – neki od njih nastavili su život s bakama i dekama, drugi odrastaju u hraniteljskim porodicama, a neki mališani detinjstvo provode u domovima za decu bez roditeljskog staranja.
Is­tra­ži­va­nje po­ve­re­ni­ka za za­šti­tu rav­no­prav­no­sti i Pro­gra­ma Uje­di­nje­nih na­ci­ja za raz­voj u Sr­bi­ji (UNDP), ko­je je ura­đe­no na re­pre­zen­ta­tiv­nom uzor­ku od 1.004 že­ne pokazalo je da najveći broj že­na ko­je su po­sta­le žr­tve po­ro­dič­nog ili part­ner­skog na­si­lja ne pri­ja­vlju­je nasilnika iz stra­ha od nje­go­ve osve­te. Po­lo­vi­na njih pri­zna­je da su stid i sra­mo­ta zbog agre­si­je ko­jom su iz­lo­že­ne, kao i spo­zna­ja da ne­ma­ju gde da odu ako od­lu­če da iza­đu iz začaranog kru­ga na­si­lja glav­ni raz­log zbog ko­jeg ne pri­ja­vlju­ju na­si­lje in­sti­tu­ci­ja­ma si­ste­ma.
Studija re­a­li­zo­va­na u okvi­ru pro­jek­ta „In­te­gri­sa­ni od­go­vor na na­si­lje nad ženama i de­voj­či­ca­ma u Sr­bi­ji”, ko­je u part­ner­stvu s Vla­dom Sr­bi­je spro­vo­de agen­ci­je Ujedinjenih na­ci­ja u Sr­bi­ji, ta­ko­đe po­ka­zuje da že­ne naj­ve­će po­ve­re­nje ima­ju u Si­gur­ne žen­ske ku­će, a po­tom u zdrav­stvo, po­li­ci­ju i ver­ske in­sti­tu­ci­je, a naj­ma­nje ve­ru­ju jav­nom tužilaštvu i cen­tri­ma za so­ci­jal­ni rad. Naj­ve­ći broj že­na ko­ji je uče­stvo­vao u ovom is­tra­ži­va­nju na­veo je da su raz­u­me­va­nje i podrška oko­li­ne, od­no­sno po­ro­di­ce i pri­ja­te­lja, ključ­na stvar ko­ja bi ih mo­ti­vi­sa­la da prijave na­si­lje u po­ro­di­ci – ako bi po­sta­le žr­tve na­si­lja, čak 38 od­sto že­na pr­vo bi tražilo podršku od čla­no­va po­ro­di­ce, 28 pro­ce­na­ta njih oti­šlo bi u po­li­ci­ju, dok bi se prijateljima po­ve­ri­lo sve­ga de­vet pro­ce­na­ta že­na.
Iako je veća šansa da neko ko je ekonomski zavisan od nasilnika ostane u nasilnom odnosu, u Sigurnoj ženskoj kući nalaze se i žene koje su na veoma visokim socijalnim položajima i koje su izbačene iz sopstvenog doma, a nasilnik koji je trebalo da završi u zatvoru, pronašao je rupu u zakonu kroz koju se provukao uz pomoć umešnog advokata.
Iskustvo govori da je situacija kada žena reši da ostavi nasilnika po nju najrizičnija – ubistva se dešavaju kada žena konačno „prelomi” i saopšti partneru da ga napušta, a neka istraživanja govore da se femicid obično dešava unutar tri meseca od odlaska žene. Iako stručnjaci apeluju da se mora napraviti veoma detaljan plan zaštite žrtve, dešava se da neka karika u lancu zaštite žrtve, koga čine policija, tužilaštvo i sud, jednostavno ne proceni dobro bezbednosni rizik.
Kako bi se sprečila kategorizacija na „laka” i „teška” ubistva, udruženje „FemPlatz” zahteva od nadležnih da se krivično delo femicida uvede kao posebno krivično delo. Istraživanje koje je uradilo ovo udruženje pokazuje da je u skoro trećini slučajeva femicida sud dosudio kaznu od 10 do 15 godina. „FemPlatz” takođe traži od nadležnih uspostavljanje nezavisnog tela za praćenje femicida, čime će se obezbediti prikupljanje podataka o ubistvima žena koji će biti dostupni javnosti i ujedno unaprediti rad institucija i poboljšati sistem zaštite žena od nasilja.
Mada sta­ti­sti­ka upozorava da sva­ke go­di­ne iz­me­đu 20 i 30 že­na bi­va ubi­je­no u po­ro­dič­nom ili part­ner­skom na­si­lju, ve­li­ki broj njih je i spa­sen za­hva­lju­ju­ći ade­kvat­noj re­ak­ci­ji dr­ža­ve – podaci Ministarstva pravde govore da je to­kom 2022. go­di­ne pro­du­že­no vi­še od 20.000 hitnih me­ra za­šti­te žr­tve i iz­ra­đe­no 19.017 pla­no­va za­šti­te žr­tve, a od 2017, od­no­sno od po­čet­ka pri­me­ne Za­ko­na o spre­ča­va­nju po­ro­dič­nog na­si­lja, pa do po­čet­ka ove go­di­ne iz­re­če­ne su 103.864 hit­ne me­re. Vi­še od hi­lja­du pred­stav­ni­ka pra­vo­sud­nog si­ste­ma bi­lo je na obu­ci i spe­ci­ja­li­zo­va­noj edu­ka­ci­ji o pre­ven­ci­ji po­ro­dič­nog na­si­lja.

I Harvard strepi od veštačke inteligencije
Upotreba veštačke inteligencije jeste fascinantna, sigurno će biti velikih promena u obrazovanju i mi na Harvardu dosta razmišljamo na temu „ChatGPT”, jer ne možemo to da ignorišemo. Studenti definitivno koriste VI u programiranju, ali na američkim univerzitetima i posebno na Harvardu postoji kod časti i potpuno poverenje da student neće čak ni kada radi ispit kod kuće da prepisuje i vara. Dešavalo se da nekada nekog uhvatimo, ali većini studenata je čast da budu na Harvardu i niko neće rizikovati da tu šansu prokocka. To je i najveća razlika u odnosu na naš sistem: nije poenta u bubanju, već da se mladi ljudi zainteresuju da nauče da razmišljaju, da postignu nešto u životu. Ništa mi ne znači da zapamte formulu napamet, mogu da je nađu u knjizi, ja sam na svom kursu rekao studentima da mogu da koriste bilo koji onlajn izvor, kaže na početku razgovora za „Politiku” prof. dr Marko Lončar sa Fakulteta tehničkih i primenjenih nauka Univerziteta Harvard. 
 
Dr Lončaru je ove nedelje u SANU uručena nagrada Fondacije „Prof. dr Marko V. Jarić” za 2019. godinu, što ranije nije bilo moguće zbog pandemije kovida 19. Ova nagrada, koja se u medijima naziva i „Srpski Nobel za fiziku”, dodeljuje se već punih 25 godina za izuzetne rezultate. Prema odluci žirija dr Lončar ju je više nego zaslužio za doprinose u oblasti nanofotonike, primenjene fizike i integrisane optike.
Nismo mogli a da ne pitamo profesora da li zna da je u Beogradu ove godine primljen jedan brucoš na fizici i šta savetuje – kako popuniti klupe na fakultetima prirodnih nauka. Odgovor nas je malo iznenadio:
– Mi imamo sličan problem na Harvardu, jer se tu dolazi zbog prava i medicine i borimo se za studente koji bi da postanu inženjeri, i to inženjeri elektrotehnike. Zato sam moj kurs prilagodio da bude praktičan, da bude više laboratorijskih vežbi, da rade projekte. Moj savet srpskim kolegama jeste da se reformišu studije, da bude više prakse. Ne mora baš sve da se nauči, uvek mogu knjigu da otvore ako im zatreba neka formula.
Svoj put do Harvarda opisuje kao kombinaciju genetike, pameti, sreće i podrške porodice i profesora. Detinjstvo je proveo gledajući oca, inženjera elektrotehnike, koji je radio u vojsci, kako stalno nešto popravlja. Krenuo je tatinim stopama, ali je na kraju odabrao svoj put. Kaže da su presudan uticaj imali fantastični profesori matematike i fizike, prvo u Osnovnoj školi „Svetozar Miletić” u Zemunu, koju je završio kao đak generacije, a potom i u Matematičkoj gimnaziji na programerskom smeru u vreme kada su kompjuteri bili retkost i papreno koštali.
– Fizika me zanimala, ali sam upisao elektroniku na Elektrotehničkom fakultetu. Po završetku studija sam aplicirao za Ameriku jer kod nas gotovo ništa nisam mogao eksperimentalno da radim, neka istraživanja su vrlo skupa i tako sam stigao 1997. do Kal teka i profesora Ćuka. Ali stara ljubav zaborava nema i vratio sam se fizici – priča ovaj harvardski profesor.
Prvi šok je bio kada je shvatio koliko je neverovatno teorijski potkovan u odnosu na američke kolege, ali praksa je bila slaba tačka, zbog nedostatka opreme i materijala na fakultetima u Srbiji u to vreme pogotovu.
– Brzo se čovek navikne na bolje. Tu sam završilo i doktorat. Posle šest godina u Los Anđelesu preselio sam se u Boston, najevropski američki grad i krenuo na postdoktorske studije na Harvardu. U SAD nije uobičajeno da student koji „izuči zanat” na jednom univerzitetu tu i ostane, gledaju da dovode profesore koji donose nešto novo, ali eto ja sam ostao i danas imam svoju katedru i predajem osnove elektrotehnike – priča profesor i dodaje da je na postdoktorskim studijama trenutno jedan student iz naše zemlje. Koliko mu je poznato, na Harvardu je jedini profesor iz Srbije, ali ima kolegu iz naših krajeva na MIT.
Uglavnom su mi prijatelji roditelji moje dece, kaže i dodaje da se dosta njegovih prijatelja iz Matematičke gimnazije preselilo u Ameriku i nastanilo u istom predgrađu u kojem i on živi sa suprugom Evelin, koju je upoznao u Los Anđelesu. Danas su u istoj ulici kuće osam đaka Matematičke gimnazije, tako da se svi lepo druže, kao i njihova deca.
Ostati ili otići – pitamo ga na kraju. To je sve individualno, odgovara. – Ja sam uvek zamišljao da ću da se vratim negde u Evropu, ali u Americi su resursi za bavljenje naukom zaista veliki. Možda se vratim kad se penzionišem, ako se to ikada dogodi – kaže kroz osmeh.
Bilo je tu još mnogo toga da se kaže i pita, ali je profesor morao nazad u Boston, uz obećanje da će se brzo vratiti u Beograd. Čekalo ga je i predavanje našim studentima elektrotehnike, među kojima će možda pronaći nekog budućeg kolegu na Harvardu. U hodnicima SANU ostale su reči dr Aleksandra Bogojevića, direktora Instituta za fiziku, inače institucije koja je pokrovitelj ove nagrade: „Mi smo mala zemlja sa visokim procentom uspešnih ljudi u naučnoj dijaspori, nema osobe koja nije čula za Teslu ili Pupina. A dr Marko Lončar je još jedan dokaz da Srbiji dobro ide fizika”.
 
 
Antrfile
 
Impresivna biografija
Dr Lončar je posle Matematičke gimnazije završio Elektrotehnički fakultetu u Beogradu, a potom doktorirao na Kalifornijskom institutu za tehnologiju na temi lasera i talasovoda na bazi fotonskih kristala. Postdoktorske studije je završio na Harvardu, gde je postao docent, pa vanredni i redovni profesor, da bi 2012. bio unapređen u profesora sa katedrom. Danas je jedan od vodećih svetskih stručnjaka u nanofotonici i nanotehnologiji, a posebno su zapažena njegova dostignuća u nanofabrikaciji dijamanata. Dobitnik je brojnih nagrada, ima više od 20 patenata i autor je impresivnog broja radova koji se objavljuju u najuticajnijim naučnim časopisima.
 
Antrfile
 
Plavi dijamanti najpopularniji, roze najskuplji
 
Zašto od studenata neprekidno dobija nagrade za najinteresantnija predavanja, pokazao je okupljenima u SANU, gde je govorio o tome zašto su dijamanti najbolji prijatelji fizičara. Iako su u publici mahom bili akademici, on je pričao jednostavno, da svako može da razume, duhovito kombinujući slike, citate i primerke veštačkih dijamanata koje je iz Amerike doneo u koferčiću. Saznali smo od čega se sastoje dijamanti, zašto imaju boju, da su plavi najpopularniji, žuti najjeftiniji, a da su roze retki i zato i skupi. Uz uobičajenu priču o tome kako je dijamant najtvrđi mineral u prirodi koji se koristi za bušenje, sečenje i brušenje, mogli smo, recimo, koristeći samo toplotu svog tela da dijamantom sečemo led u čaši…

Milatović stigao u posetu Srbiji, dočekao ga Dačić
Predsednik Crne Gore Jakov Milatović stigao je danas u zvaničnu dvodnevnu posetu Srbiji, a na aerodromu „Nikola Tesla” u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
„Poželeo sam dobrodošlicu predsedniku Crne Gore Jakovu Milatoviću, koji će boraviti u dvodnevnoj zvaničnoj poseti Republici Srbiji! Radujem se ovom susretu koji će dodatno učvrstiti tradicionalno prijateljske odnose i saradnju naših zemalja”, naveo je Dačić na Instagramu, gde je objavio i fotografije sa Milatovićem.
U čast posete Milatovića, ambasada Crne Gore prirediće večeras svečani prijem u Crnogorskoj kući u Beogradu, navodi se u saopštenju službe za informisanje predsednika Crne Gore.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”.
Poseta Milatovića Srbiji dolazi nakon poseta Briselu i institucijama EU i NATO, a sa ciljem jačanja političkih i ekonomskih odnosa dve države i unapređenja regionalne saradnje, dodaje se u saopštenju predsednika Crne Gore, prenosi Tanjug.

Golubev: Ruska PVO oborila ukrajinsku raketu u regionu Rostova, nije bilo žrtava
Snage ruske protivvazdušne odbrane u Rostovskoj oblasti oborile su ukrajinsku raketu u oblasti između Donjecka i Kamenska, izjavio je danas guverner regiona Vasilij Golubev, dodajući da nije bilo žrtava.
„Naš sistem protivvazdušne odbrane funkcionisao je brzo danas oko podneva. Ukrajinska raketa je oborena u oblasti između Kamenska i Donjecka. Nema žrtava. Fragmenti su delimično oštetili krovove nekoliko zgrada”, napisao je on na svom Telegram kanalu, preneo je Tas.
Ranije je načelnik administracije Donjecka u Rostovskoj oblasti Roman Kurajev na Telegramu napisao da će vojska u ponedeljak početi da sanira štetu, prenosi Tanjug.

Tramp i Abe razgovarali o napadu u Omanskom zalivu
VAŠINGTON – Predsednik SAD Donald Tramp i japanski premijer Šinzo Abe razgovarali su danas telefonom o ovonedeljnim napadima na dva naftna tankera u Omanskom zalivu, saopšteno je iz Bele kuće, a generalni sekretar UN Antonio Gutereš je napade osudio i pozvao na utvrđivanje istine o događajima.
Tramp se zahvalio Abeu za njegov pokušaj da olakša razgovore sa Iranom, prenosi Rojters.
Tramp i Abe su razgovarali i o pregovorima o trgovini dve zemlje i Trampovom predstojećem putovanju na samit Grupe 20, navodi se u saopštenju Bele kuće, javlja Tanjug.
Generalni sekretar UN Antonio Gutereš izjavio je danas novinarima da je potrebno utvrditi istinu o napadu na dva naftna tankera u Omanskom zalivu, dodajući da je međunarodno telo osudilo napad.
Generalni sekretar Arapske lige Ahmed Abul-Geit, pozvao je Iran da „promeni kurs” nakon što su SAD okrivile tu zemlju za napad, prenosi agencija.

Orban stavlja akademiju nauka pod kontrolu vlade
Predlog vlade Viktora Orbana da Mađarsku akademiju nauka (MTA) stavi pod kontrolu vlade izazvao je nezadovoljstvo naučnih krugova i ponovne proteste demonstranata. Prošle nedelje vlada je poslala u parlament na odlučivanje predlog zakona koji će joj, kako tvrde nezadovoljni naučnici i istraživači, obezbediti finansijsku i kontrolu u odlučivanju nad velikom mrežom istraživačkih instituta koji su u okviru Mađarske akademije nauka.
Međutim, vlada je nezadovoljna učinkom akademije, a ministar, prošle godine osnovanog Ministarstva za inovacije i tehnologiju, Laslo Palkovič prilikom predstavljanja nacrta zakona u sredu u parlamentu rekao je da bi novi zakon obezbedio „raspodelu resursa na temelju rezultata”. Instituti MTA trenutno zapošljavaju oko 5.000 ljudi širom Mađarske, uključujući i oko 3.000 istraživača koji pokrivaju širok spektar oblasti: od filozofije, nauke, muzike, stočarstva i poljoprivrede do istraživanja u svemiru. Mađarska akademija je osnovana 1825. godine i najveća je i najstarija naučna institucija u Mađarskoj.
Prema predlogu zakona, o kome bi već iduće nedelje moglo da se glasa i da stupi na snagu u septembru, nova institucija sa članovima odbora koje bi imenovala vlada izdvajala bi sredstva za istraživanja. Predviđeno je da novo institucionalno telo koristi imovinu i deo vladine administracije.
Orban smatra da bi Mađarska trebalo da poveća svoj učinak u međunarodnom rangiranju inovacija i da na osnovu naučnih istraživanja obezbedi državi i veći ekonomski priliv. Ministar za inovacije je naglasio da bi reforme trebalo da pomognu da istraživači „efikasnije pomažu mađarskoj ekonomiji”. Ali ove poteze mađarski naučnici smatraju ugrožavanjem akademskih sloboda i ukazuju da je to „alarmantan plan”. Predsednik MTA Laslo Lovas tvrdi da je ovakav potez protiv evropskih principa finansiranja istraživanja i da neuravnotežena uloga vladinih prioriteta i kontrole u nauci može da postane alarmantan primer koji bi mogle da slede i druge vlade članica EU koje žele da utiču na istraživače. U otvorenom pismu premijeru, MTA je navela da bi novi zakonski amandmani efikasno osigurali potpunu vladinu i političku kontrolu nad istraživačkom mrežom.
Predsednik akademije je rekao u parlamentu da su najavljene reforme uzbunile ogromnu većinu naučnika i da je izmena zakona planirana zbog toga što su stručnjaci s MTA poslednjih godina kritikovali vladinu politiku. S druge strane, vlada je optužila MTA da se „angažuje u politici”. Predlog ovog zakona je usledio nakon što se Orban „obračunao” s Centralnoevropskim univerzitetom, koji je osnovao Džordž Soros i čiji je najveći broj fakulteta prebačen u Beč. Predsednik akademije je u sredu tokom rasprave o nacrtu ovog zakona rekao da se MTA ne može preseliti u Beč i da bi Mađari trebalo da ih podrže.
Deo mađarske smatra da Orban od 2010. godine uvećava svoju političku moć nad većinom ključnih institucija u Mađarskoj, uključujući medije, pravosuđe i sektor obrazovanja.
Višegradska grupa traži svoje kandidate za EU

Lideri članice Višegradske grupe okupili su se juče na samitu u Budimpešti kako bi se dogovorili o tome ko bi za ove četiri države bili najbolji kandidati za rukovodeće pozicije EU. Viktor Orban je prošlog meseca izjavio da će članice Višegradske grupe imati zajednički stav o ovom pitanju. Portparol mađarskog premijera Bertalan Havasi, međutim, nije hteo uoči sastanka, koji je označio kao neformalan, da iznosi bilo kakve detalje niti da govori o mogućim kandidatima iz istočne Evrope za bilo koju od rukovodećih funkcija.
Članice iz istočne Evrope, Mađarska, Poljska, Češka i Slovačka, koje su u EU ušle 2004. godine, žele da uvećaju svoju prisutnost na važnim funkcijama i da učestvuju u rukovođenju Starim kontinentom, kojim dugo dominiraju Nemačka i Francuska. Članice Višegradske grupe zauzimaju oštriji stav o pitanjima poput migracije i protiv su toga da vlast bude koncentrisana u institucijama EU na štetu nacionalnih vlasti.

Masovni štrajk lekara u Indiji, zahtevaju bolju bezbednost
KOLKATA, Indija – Vodeće indijsko udruženje lekara IMA pozvalo je danas na nacionalni štrajk, pojačavajući proteste medicinskog osoblja koje zahteva bolju bezbednost u bolnicama nakon napada na doktore u Kolkati (nekadašnjoj Kalkuti).
Oko 30.000 lekara širom zemlje danas je štrajkovalo, najviše njih u Zapadnom Bengalu, Nju Delhiju i zapadnoj državi Maharaštra. Štrajk bi mogao paralisati na stotine zdravstvenih ustanova kojima upravlja vlada širom Indije, preneo je Rojters.
Država Zapadni Bengal, čiji je glavni grad Kolkata, najgore je pogođena štrajkom, gde je obustavljen rad u najmanje 13 velikih vladinih bolnica, prenosi Tanjug.
Protesti su pokrenuti kao odgovor na napad na NRS Medicinski koledž u Kolkati u ponedeljak na tri mlađa lekara, koji su ozbiljno povređeni nakon svađe sa porodicom čiji je rođak preminuo.
IMA je prethodno pozvao na današnje održavanje protesta, ali je kasnije tokom dana zatražio nastavak protesta tokom vikenda i obustavljanje usluga koje nisu krucijalne u celoj zemlji u svim zdravstvenim ustanovama 17. juna.
Sve hitne službe će nastaviti da rade, saopštio je IMA, koji predstavlja gotovo 350.000 lekara.

Siriza se obračunava s mangupima u sopstvenim redovima
Od našeg dopisnika
Atina – U izbornu kampanju partija Aleksisa Ciprasa ulazi s novim logom, novim nazivom i bez nekih starih „neposlušnih” članova. Aleksis Cipras se, tako, oslobađa „bremena” i na izbornoj listi nudi kandidate koji nisu iritirali javnost i koji bi trebalo da pokažu da levičarska partija postaje progresivnija i otvorenija.
Zvanični naziv partije je Siriza – Progresivni dok je izborni moto: „Sada odlučujemo o našem životu!”
„Najbolji dokaz da smo shvatili poruku birača posle poraza na evropskim izborima jeste činjenica da smo se momentalno odlučili na raspisivanje prevremenih izbora”, izjavio je Aleksis Cipras u intervjuu TV Alfa, izvinjavajući se istovremeno za propuste i učinjene greške. Branio je poreske olakšice i paket ekonomskih mera koji je objavljen neposredno pred izbore, rekavši da se vlada na njih odlučila „u trenutku kada je za to bilo mogućnosti”, da će ubuduće biti svima bolje, da će u sferi biznisa biti smanjeni porezi, otvorena nova radna mesta i da neće biti otpuštanja u državnom sektoru.
Govoreći o spoljnoj politici i zategnutim odnosima s Turskom posle incidenata u Egejskom moru i svakodnevnom narušavanju grčkog vazdušnog prostora, što bi moglo da dovede do ozbiljnijeg sukoba, Cipras je naglasio da „Grčka nikada nije bila u tešnjim odnosima s NATO-om i da EU brzopotezno reaguje na sve provokacije”.
Kada je reč o bivšem šefu diplomatije, koga smatraju „arhitektom Prespanskog sporazuma”, sukob koji je posle ostavke tinjao između Nikosa Kocijasa i Aleksisa Ciprasa završio se definitivnim političkim razvodom. Kocijas je zvanično prekinuo svaku saradnju, napustio Sirizu, prethodno formiravši pokret Prato i saopštio da neće učestvovati na predstojećim izborima.
„Prato ostaje veran svojim ciljevima podržavajući dalji proces jačanja odnosa i proširivanja EU, jačanja njene socijalne politike i demokratije”, navodi se u poruci i poručuje da će se zalagati za bolje uslove života, razvoj tehnologije, veću zaposlenost i krupne investicije.
Po rečima Kocijasa, Siriza je četiri meseca ignorisala predloge za tešnjom saradnjom i konačno odbacila sve kandidate koje je pokret ponudio da budu sastavni deo Sirizine liste na izborima.
Prema dobro obaveštenim izvorima, veći deo članstva Prata namerava da pređe u partiju Janisa Varufakisa MRA 25, bivšeg ministra finansija i ljutog kritičara Ciprasa. Sam Kocijas kategorički odbija mogućnost saradnje s Varufakisom.
Inače, ministar finansija Euklid Cakalotos je poslednji put u tom svojstvu prisustvovao zasedanju ministara finansija Evrozone, koji nisu želeli da se uoči izbora bave „grčkim pitanjem”. Problem duga i ispunjavanje fiskalnih obaveza sačekaće novu vladu. Međutim, ostaje nejasno kako je i zašto Ciprasova zaboravila da podnese zvanični zahtev za prevremeno gašenje dela kredita MMF-u za koji Grčka plaća visoke kamate. Aleksis Cipras je više puta izjavio da je „vlada spremna na ovakav korak, da će poslati pismo Kristin Lagard o planovima Atine” što je izazvalo negodovanje evropskih kreditora. S obzirom na to da bi u ovom trenutku svaki zahtev Atine koji bi bio odbijen u Evrogrupi mogao da ima negativne posledice i na izborne rezultate, evropski ministri se uzdržavaju od odluke, a Atina očigledno „zaboravlja” na obećanja i zvanični zahtev za gašenje duga prema MMF-u.

Avion prinudno sleteo zbog agresivnog ponašanja putnika
VARŠAVA – Avion Aeroflota koji je leteo za Moskvu iz Barselone prinudno je sleteo u Poljskoj zbog agresivnog ponašanja putnika, izjavio je danas TAS-u portparol varšavskog međunarodnog aerodroma Frederik Šopen Pjotr Ruđki.
Prema navodima portparola, avion je prinudno sleteo u Varšavi zbog agresivnog i očigledno pijanog putnika, prenosi Tanjug.
„Njega je izvelo pogranično osoblje”, dodao je Ruđki, naglašavajući da će putnik sada ostati u Varšavi.
„Pošto dopuni gorivo, avion će krenuti u Moskvu”, rekao je portparol i dodao da će se to dogoditi za nekoliko minuta.

Rusija poziva na uzdržanost oko napada na tankere u Zalivu
MOSKVA – Rusija je danas pozvala na uzdržanost i zatražila da se ne donose brzi zaključci posle napada na dva tankera u Omanskom moru za koje je Vašington direktno okrivo Iran.
„Mi oštro osuđujemo te napade ko god da je za njih odgovoran. Međutim, treba se uzdržati od donošenja prebrzih zaključaka”, saopštilo je rusko Ministarstvo spoljnih poslova, prenosi Beta.
Ministarstvo navodi da je neprihvatljivo optuživati bilo koga za povezanost s tim incidentom pre zaključaka detaljne i nepristrasne međunarodne istrage i dodaje da je Moskva zabrinuta zbog tenzija u Omanskom moru.
„Svedoci smo veštačke eskalacije tenzija velikim delom zbog antiiranske politike SAD”, navodi se u saopštenju i pozivaju sve strane na „uzdržanost”.
SAD su direktno optužile Iran da je odgovoran za napde na tankere, za koje nije utvrđeno odakle su upućeni. Teheran odbacuje optužbe i osuđuje vraćanje na „diplomatsku sabotažu” od strane Vašingtona.
Iran i SAD ušli su u rat rečima danas posle napada na dva tankera u Zalivu, gde se strahuje od eskalacije zbog zaoštrenih odnosa između dve zemlje.

Rohani poziva na veću saradnju Irana i Rusije
BIŠKEK – Rusija i Iran treba da unapređuju saradnju pošto to zahteva situacija na Bliskom istoku i spoljni pritisak, rekao je iranski predsednik Hasan Rohani na sastanku sa ruskim predsednikom Vladimirom Putinom na marginama Šangajske organizacije za saradnju, prenosi Tanjug.
„Razvoj situacije u regionu zahteva veću saradnju naše dve zemlje. U sadašnjim uslovima velikog spoljnog uticaja i stranih sankcija, neophodnost saradnje između regionalnih zemalja, naročito naših zemalja, postaje svakim danom sve važnija”, rekao je Rohani.
On je ocenio da je trenutni nivo saradnje dve države visok i da nema sfere u kojoj Rusija i Iran ne sarađuju, prenosi Tas.

Tramp optužio Iran da stoji iza napada na tankere
VAŠINGTON – Predsednik SAD Donald Tramp izjavio je u svom omiljenom jutarnjem programu Foks televizije „Foks end frends” da Iran definitivno stoji iza napada na dva komercijalna naftna tankera u Omanskom zalivu.
„Iran je to uradio”, rekao je Tramp, preneo je sajt „Dejli bist”.
Američki predsednik je rekao da dokazi, uključujući snimak koji je američka mornarica objavila danas, navodno pokazuju da iranski patrolni brod preuzima neeksplodiranu minu sa trupa jednog od tankera i da je „potpis” Irana svuda po njemu, prenosi Tanjug.
Na pitanje kako planira da odgovori Teheranu i zaustavi buduće slične incidente, Tramp je rekao: „Videćemo”.
On je izjavio i da moreuz Hormuz, ključna komercijalna brodska ruta neće biti zatvorena nakon napada na dva naftna tankera u Omanskom zalivu, ili barem ne zadugo, preneo je Rojters.
Teheran je žestoko demantovao bilo kakvo učešće u napadu.

Odluka o Asanžovom izručenju odložena do februara
LONDON – Puno saslušanje na kojem će biti odlučeno da li će osnivač Vikiliksa Džulijan Asanž biti izručen SAD, biće održano u februaru sledeće godine, odlučio je danas Vestminsterski prekršajni sud u Londonu.
Američke vlasti optužile su Asanža (47) za navodni pokušaj da razbije vladine šifre i kršenje zakona o špijunaži, prenosi Rojters.
Ukoliko bude osuđen, Asanž bi mogao da u zatvoru provede decenije.
Asanž, koji se pred sudom pojavio putem video linka iz londonskog zatvora, rekao je da je važno da ljudi ne budu prevareni da pomisle da je Vikiliks bilo šta osim izdavača.
„Ništa nisam hakovao”, istakao je on, pošto je advokat koji predstavlja SAD, Ben Brendon, ponovio optužbe, uključujući onu o razbijanju šifre Ministarstva odbrane.
Brendon je rekao da su Asanžovi postupci bili opasni i da je objavljivanjem neredigovanog materijala doveo u opasnost mnoge obaveštajne izvore, uključujući novinare, branitelje ljudskih prava i političke aktiviste.
Asanžov advokat Mark Samers je naveo da su optužbe nečuvene i da predstavljaju direktan napad na prava novinara i slobodu govora, preneo je Tanjug.
On se požalio da njegov klijent nema pristup kompjuteru kako bi mogao da prati suđenje i naglasio da Asanž, koji je bio previše bolestan da bi prisustvovao prošlom saslušanju u maju, sada prima medicinsku pomoć.
Asanž je postao poznat 2010. godine kada je Vikiliks objavio stotine hiljada tajnih diplomatskih dokumenata, što je razbesnelo američku administraciju.
Pristalice ga smatraju herojem, jer otkriva ono što smatraju zloupotrebom sile modernih država i zbog promovisanja slobode govora.
Asanž je proveo skoro sedam godina u ambasadi Ekvadora u Londonu, gde je pobegao 2012. godine kako bi izbegao izručenje Švedskoj koja ga je tražila zbog optužbi za silovanje.
Izveden je iz ambasade 11. aprila, pošto mu je Ekvador uskratio azil, i uhapšen je. U Londonu sada služi kaznu u trajanju od 50 nedelja zbog kršenja uslova kaucije.

Krajem februara 2020. ročište o izručenju Asanža u SAD
LONDON – Ročište na kojem će se razmotriti zahtev za izručenje osnivača Vikiliksa Džulijana Asanža u SAD za špijunažu biće održano krajem februara, saopštile su sudske vlasti u Londonu.
„Ročište koje će trajati pet dana biće održano u februaru, verovatno od 24. tog meseca”, navelo je danas tužilaštvo, prenosi Beta.
Pre toga, u oktobru će biti održano ročište na kojem će se razmotriti koji će se sud baviti zahtevom za izručenje Asanža.
Osnivač Vikiliksa je 11. aprila izbačen iz Ambasade Ekvadora u Londonu u koju se sklonio 2012. godine i britanska policija ga je odmah uhapsila.
SAD su zatražile izručenje Asanža koji se suočava s ukupno 18 tačaka američke optužnice, a ukoliko bude osuđen za špijunažu i izdaju objavljivanjem tajnih državnih dokumenata, preti mu višedecenijska kazna zatvora.

Na protestu u Švajcarskoj žene palile kravate
ŽENEVA – Širom Švajcarske žene na različite načine protestuju protiv seksizma i nejednakosti na poslu, napuštajući radna mesta i paleći grudnjake.
Žene, koje su na ulice Švajcarske izašle prvi put posle 28 godina, traže pravednije plate, veću jednakost i okončanje seksualnog zlostavljanja i nasilja.
Mnoge do njih zahtevaju veće plate, naročito za domaće radnike, nastavnike i staratelje, što su poslovi koje uglavom rade žene, prenosi Tanjug.
Više hiljada žena okupilo se kod gradske katedrale u Lozani, oko ponoći, i prošetalo gradom kako bi zapalile drvene palete, a potom su u vatru bacale razne predmete, poput kravata i brushaltera.
Nekoliko njih popelo se na katedralu kako bi proglasile koliko je sati, što je tradicija koju retko izvode žene.
Organizatori protesta podstiču žene da napuste radna mesta u 15.34 časova po lokalnom vremenu jer, kako navode, tada bi trebalo da prestanu da rade kako bi zaradile onoliko koliko su prosečno po satu plaćeni muškarci.

Trgovinske tenzije umanjile tražnju za naftom
Međunarodna agencija za energetiku (IEA) smanjila je danas procenu rasta globalne tražnje za naftom drugi mesec zaredom, navodeći kao razlog intenziviranje zabrinutosti u trgovinskom sektoru zbog straha od globalne recesije.
Izveštaj energetske agencije dolazi nakon drastičnog zaokreta na svetskim tržištima nafte u poslednjih nekoliko meseci, imajući u vidu činjenicu da su terminski ugovori za naftu, nakon rasta cene od 45 odsto u prva četiri meseca 2019. godine, zabeležili pad od preko 15 odsto od početka aprila.
IEA sada očekuje da će rast tražnje za naftom dostići 1,2 miliona barela dnevno u ovoj godini, što je za 100.000 barela dnevno manje u odnosu na prethodnu projekciju agencije.
Globalna tražnja za naftom u prvom kvartalu 2019. je, kako se procenjuje, porasla za samo 250.000 barela dnevno u odnosu na prethodnu godinu, što je najniži godišnji rast od četvrtog kvartala 2011. godine, kada je prosečna cena severnomorske nafte „brent” iznosila 109 dolara.
IEA, pak, očekuje da će se rast globalne tražnje za naftom oporaviti na oko 1,4 miliona barela dnevno u 2020. godini.
Cena „brenta” se jutros kretala oko 60,85 dolara, što je pad od 0,7 odsto u odnosu na cenu sa jučerašnjeg zatvaranja berze, dok je američka „laka” nafta (WTI) pojeftinila za gotovo jedan odsto na 51,77 dolara.

Folksvagenovi teški kamioni izlaze na berzu
Nemački Folksvagen (VW) je procenio svoje poslovanje u sektoru teških kamiona na čak 18,6 milijardi dolara u okviru planirane inicijalne javne ponude akcija (IPO), javlja njujorška agencija „Blumberg”.
Akcije kompanije „Traton SE”, Folksvagenove divizije koja prodaje vozila marke MAN i Skania, biće ponuđene po ceni od 27 do 33 evra po deonici, čime će vrednost tog poslovanja dostići iznos od 13,5 do 16,5 milijardi evra.
To će, kako ocenjuje njujorška agencija, biti jedan od najvećih evropskih izlazaka na berzu u ovoj godini, prenosi Tanjug.
Listiranje akcija „Tratona” je i jedan od najvažnijih poteza menadžmenta u sklopu nastojanja da se najveći proizvođač automobila na svetu učini agilnijim. Među planovima menadžmenta je i potencijalna prodaja imovine i potraga za novim kooperacijama.
Njujorška agencija navodi da izvršni direktor VW-a Herbert Dis razmatra prodaju preduzeća za proizvodnju brodskih motora, kao i udruživanje sa Fordom u oblasti proizvodnje kombija i električnih i autonomnih automobilima.
„Planovi Folksvagena za „Traton SE” i za saradnju sa Fordom će pomoći da se stvori novac za predstojeću fazu konsolidacije industrije”, rekao je Dis na sednici menadžmenta.
VV je na listiranju akcija „Tratona” radio već više od tri godine, da bi prošlog meseca oživeo planove od kojih je odustao ranije ove godine.

SAD objavile snimak kako Iran navodno uklanja minu s tankera
Američka vojska objavila je video snimak na kojem se, kako tvrdi, vidi kako iranska Revolucionarna garda uklanja minu koja nije eksplodirala sa jednog od dva napadnuta naftna tankera u Omanskom zalivu.
Centralna komanda američke vojske objavila je i fotografiju na kojoj se navodno vidi magnetna mina, koja je pričvršćena za jednu stranu japanskog broda, pre nego što je uklonjena, prenosi Rojters.
Portparol centralne komande Bil Urban rekao je da je brod iranske Revolucionarne garde primećen u 16.10 po lokalnom vremenu, kako se približava japanskom tankeru.
„On je posmatran i snimljen kako uklanja neeksplodiranu magnetsku minu sa 'Kokuka kurejdžesa'“, naveo je Urban u saopštenju, a prenosi Rojters.
Glas Amerike ranije je preneo da su dva naftna tankera oštećena u napadima u Omanskom zalivu nadomak obale Irana - jednom od najprometnijih morskih puteva za prevoz nafte na svetu.
Norveška pomorska agencija saopštila je da su se tri eksplozije dogodile na norveškom tankeru, a prethodno je napadnut tanker u vlasništvu Japana.
Američki državni sekretar Majk Pompeo za napad je optužio Iran na osnovu, kako je rekao, obaveštajnih podataka o korišćenom oružju.
Teheran je prethodno saopštio da nema veze sa incidentom i da neko pokušava da destablizuje odnose Irana i međunarodne zajednice, prenosi Tanjug.
Zbog napada, cena nafte skočila je za četiri odsto.

Snažan zemljotres pogodio Čile
SANTJAGO DE ČILE - Snažan zemljotres jačine 6,5 stepeni pogodio je pacifičku obalu Čilea, ali još nema izveštaja o eventualnim žrtvama i šteti.
Američki geološki zavod saopštioje da je epicenter zemljotresa, koji se dogodio sinoć, bio na dubini od 10 kilometara, oko 80 kilometara severno od grada Kokimbo.
Čileanske vlasti navode da je epicenter zemljotresa bio ispod okeana i da nije izdato upozorenje na cunami.
Čile se nalazi u takozvanom „vatrenom prstenu” , zbog čega je jedna od najtrusnijih zemalja na svetu, javlja AP a prenosi Tanjug.
Zemljotres jačine 8,8 stepeni, koji je izazvao i cunami, pogodio je tu zemlju 2010. Godine, a tada je poginulo više od 500 ljudi.
</div>
  </body>
 </text>
</TEI>