<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2020-09-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2020/09/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Pita bez sira
Potrebno je:

pola pakovanja kora za pitu
jogurt
pavlaka
jaja
spanać
susam

Ostalo mi je oko pola pakovanja kora za pitu, koje samo što nisu počele da se suše. Rekoh hajde da ih upotrebim dok nisu propale. Pogledam, nemam sira. Ali imam jogurt i neku pavlaku. Ubacim jaja i spanać, izmešam, nasečem kore sitno i eto ove pite za doručak.
Recept i foto @lavica_domacica
    </div>
    <div id="kolumna">
Kovid i životinje
Kako još uvek nisu naučno razjašnjeni svi putevi širenja zoonotskog tipa SARS virusa kovid 2, koji je infektivan kako za čoveka, tako i za životinje, u nemačkom Institutu za zaštitu zdravlja životinja „Fridrih Lefler” sprovedena je eksperimentalna studija o mogućnosti da se životinje zaraze tim virusom.
Rezultati ove studije objavljeni su 26. avgusta na veb-sajtu Instituta. Virusom su na veštački način preko sluzokože nosa bila inficirana goveda, svinje, zamorci i živina. Rezultati kod svinja, zamoraca i živine bili su negativni, ali je kod dva grla goveda, od ukupno šest u ogledu, bilo utvrđeno neznatno povećanje broja virusa i stvaranje antitela u organizmu. Ostala grla goveda u ogledu kao i tri životinje koje su naknadno bile u kontaktu sa njima nisu pokazivali bilo kakve znake infekcije.
Iz rezultata ispitivanja se zaključuje da su goveda vrlo slabo prijemčiva na SARS virus kovid 2 i da ga ne prenose dalje. To znači da goveda nemaju relevantnu ulogu u širenju navedenog virusa, te da ne mogu biti značajni kao izvori infekcije za čoveka. Međutim, ne isključuje se mogućnost da se taj virus vremenom može promeniti. Rukovodilac ove studije prof. Martin Ber zaključuje da trenutno ne postoji neposredan razlog za zabrinutost, ali da se mora pažljivo pratiti dalji razvoj ovog virusa.
Dr Ilija Vuković,
redovni profesor
Fakulteta veterinarske medicine Univerziteta u Beogradu, u penziji

Srpske mahale u Peći
Svaki grad, kao i svako naselje, ima svoje lokalne specifičnosti, a u Peći je bilo više gradskih oblasti karakterističnih po svom etničkom sastavu, pa i ulica, mahala, u kojima su do 1999. godine živeli uglavnom Srbi.
„Protina  mahala” dobila je to ime, jer je u njoj živeo prota i kasnije Protići. Nalazi se na desnoj obali Bistrice, od Malog parka do Gvozdenog mosta. Oko 1955. godine u ovoj ulici (ma`li) živeli su porodica Tomke Protić, Lazići, Arsići, Pešići, Babovići, Šotići, Ristići, Kažići, Filipovići, Zečevići, Jera, Boškovići, Radoičići, Đorđevići, Dašići, Mišići. Tomkinu kuću odnela je nabujala Bistrica 1955. godine, a posle regulacije reke na tom mestu je podignut Urbanistički zavod. Karakteristična, stara „Protina kuća” pretvorena je u Gradski muzej.
„Babska  mahala” dobila je ime po tome što je u njoj uvek bilo mnogo dece i baba koje su čuvale svoju unučad i komšijske mališane. To je Ulica 17. novembra koja je tako nazvana po danu kada je 1944. godine Peć oslobođena od fašista. U njoj su živeli Dimitrijevići, Gerići, Pop Bjelanovići, Avramovići, Mićevići, Martinovići, Anđelkovići, Đukići, Ristići, Kadovići, Zekije, Stefančevići, Radovanovići, Obradovići, baba-Darka (samački ortoped), Sterđevići, vodeničar Mujo, Šćepovići, Đinovići, Nikolići, Bukumirići, porodica lekara Šantića, porodica advokata Sime Kažić, Labovići, Vukosavljevići, Mijuškovići, porodica advokata Svetozara Nedića, Milatovići, Cvejići, Petrovići, porodica Zajmi, Stanojevići, Burići, Vulići, Bojovići i dr. U ovoj ulici, u kući Riste Avramovića, osnovana je 1854. godine prva ženska škola na Balkanu. U „Bapskoj  mahali” Draga Lebović rodila je četrnaestoro dece, a njena prva komšinica Dana Đinović dvanastoro, „bre aferim...”
„Patrijaršijska ulica” koja vodi od centra ka Patrijaršiji, svima je poznata pod tim imenom, iako je više puta preimenovana. Čuo sam da se sada zove Ulica Majke Tereze, rođene u Skoplju kao Agnese Gondža Bojadži. Zvala se posle 1945. godine i Ulica Borisa Kidriča. U njoj su živeli Catići, Joksimovići, Markovići, Mihajlovići, Novićevići, Popadići, Orovići, Rajevići (sa dva hektara čuvenog parka), Todorovići, muslimanska porodica Brdakić, Ristići, Milunovići, Živkovići, opet Catići, vodeničar Turčin, Stojanovići... Zatim je tu podignuta džamija oko koje je živelo nekoliko muslimanskih porodica, uz Radoviće, Popoviće, Živaljeviće, Bojoviće, Jockiće i dr. Ulica se završavala velikim baštama Jockića koji su sve do oko 1960. godine izvozili jabuke uglavnom u Italiju. U ovim baštama, kao i u bivšem parku Rajevića, izgrađene su stambene zgrade.
Bilo je još pretežno srpskih ulica, kao i ulica sa pretežno albanskim stanovništvom (Kalešnica, ulice ispod Šedrvana i dr.).
Pre 1999. godine u Peći je živelo oko 20.000 Srba i Crnogoraca, a prema zvaničnom popisu koje su albanske vlasti sprovele 2011. godine bilo ih je samo 30, dok ih danas verovatno nema ni toliko. To je rezultat aktivnosti međunarodnih demokratskih mirovnih snaga.
Prof. dr Branislav Nikolić,
Novi Beograd
    </div>
    <div id="ekonomija">
Korona će kreirati kupovinu u budućnosti
Inspiraciju će tražiti na društvenim mrežama, biraće proizvode po ceni, a ne po tome da li su popularni i kupovaće proizvode preko interneta – ukratko bi glasio dominantni način kupovine ove zime. Prema istraživanju „Bazar vojsa”, koji je anketirao oko pet hiljada potrošača širom sveta u potrazi za odgovorom kakve će kupovne navike imati ove zime, 49 odsto je izjavilo da se pozdravilo sa odlaskom u prodavnice. Oni kupuju isključivo preko interneta.
U Velikoj Britaniji je taj procenat još veći, pokazalo se da je trenuno 58 odsto kupaca više ni ne ide fizički u radnje i sve kupovine obavlja onlajn. Anketa je pokazala da je 44 odsto ispitanika potpuno promenilo planove i potrošnju na odmoru, najveći deo nije ni otišao na planirana putovanja. Nije neočekivano da se većina kupaca pod ovako vandrednim okolnostima odluči za onlajn trgovinu, posebno što je ona i pre pandemije bila razvijena, ali je iznenađujuće da je više kupaca koji će proizvode birati po ceni, a ne po recenzijama ili iskustvima koji se mogu pronaći na društvenim mrežama.
Samo 31 odsto ispitanika je izjavio da će se prilikom kupovine i dalje oslanjati na pozitivne ocene, dok će ostali više verovati novčaniku. I dok je u Britaniji sedam odsto kupaca koji prilikom odabira proizvoda veruju isključivo pozitivnim recenzijama umesto oceni proizvođača, u SAD-u i Francuskoj je takvih 17 odsto. Istraživanje je pokazalo da će ove zime, kada se obavljaju i najveće kupovine zbog praznika, „Amazon” biti ključni sajt za potrošače, jer ga 57 odsto kupaca koristi kao inspiraciju za poklone, a 74 procenta ispitanih planira da kupuje na amazon tržištu. Kada je reč o mlađoj generaciji, 46 odsto anketiranih je izjavilo da je „Instagram” najuticajniji izvor za pronalaženje najprikladnijeg, pa i najpopularnijeg poklona. Ipak, „Fejsbuk” je i dalje najpopularniji za to, mada je suština u stvari u tome da će većina inspiraciju tražiti na društvenim mrežama.
Autori ove studije koja je pokazala da se navike potrošača uveliko menjaju u skladu sa epidemiološkom situacijom, izjavili su da je „Amazon” postao mnogo popularan tokom pandemije, jer se sve više ljudi okretalo kupovini putem interneta. Obim ovog tržišta ima ogromnu prednost u odnosu na konkurenciju, zbog čega se popularni brendovi okreću drugačijem poslovanju pokušavajući da povrate kupce. Sa mlađima je to teško, jer se oni identifikuju sa brendovima i slepo prate trendove, pa se mnogi vodeći trgovci okreću starijim potrošačima ne bi li zadobili njihovo poverenje. Nije sasvim jasno na koji način će to činiti, pa čak i šta mogu da ponude što bi starije kupce navelo da izađu iz svojih domova i kao nekada šetaju po radnjama i traže robu na popustima. Gotovo nezamislivo u ovom trenutku.

Prednost elektronske trgovine
Onlajn trgovina je, u odnosu na period pre pandemije, u Srbiji povećana za 45 odsto. Zato iz Ministarstva trgovine podsećaju na pogodnost da kupac ima pravo da robu kupljenu preko interneta vrati trgovcu u roku od 14 dana od preuzimanja bez obrazloženja.
‒ Potrošači koji kupuju onlajn imaju pravo da uz obrazac za odustanak koji je trgovac u obavezi da im da prilikom isporuke robe, vrate taj proizvod u roku od 14 dana od dana kada roba stigne u njihovo vlasništvo i to bez velikog obrazloženja i bez naknade troškova kako bi trgovac u istom roku vratio novac koji su uplatili za određenu robu ‒ podsećaju iz resornog ministarstva. Oni takođe kažu da je uloga Sektora za zaštitu potrošača i Tržišne inspekcije veoma važna jer građani mogu da se obrate ukoliko su izloženi prevarama prilikom elektronske kupovine, ali i za rešavanje prigovora potrošača uopšte.
Nadležni kažu da će elektronska trgovina u Srbiji doživeti ekspanziju kao svuda u svetu i u tom smislu je Ministarstvo trgovine, turizma i telekomunikacija stvorilo zakonski okvir za dalji razvoj onlajn trgovine.
    </div>
    <div id="kolumna">
„Internacionala” 21. veka: sužnje i dalje mori glad
Dok u državama zapadnog sveta socijalne razlike i nejednakosti decenijama rastu, dok pandemijska ekonomska politika te razlike dodatno produbljuje, socijalni bunt je, čini se, potpuno umrtvljen. (Pokret „Žutih prsluka” u Francuskoj je izuzetak, ali kao da i on polako gubi energiju.) Tehnologija anesteziranja je impresivna i za sada je izuzetno uspešna. Ta vrsta inženjeringa je najvidljivija u SAD i vezana je za projekat pod nazivom „Crni životu su važni”. Iako su trenutna sukobljavanja u SAD deo predizborne kampanje, logika i tehnologija sukoba prevazilaze neposredne političke potrebe trenutka.
Da je reč o projektu, vidi se kroz moćnu kampanju podrške koju tzv. liberalni mediji daju tom pokretu, sada već radikalizovanom do besmisla. Na drugoj strani političkog spektra, desni mediji takođe podstiču konzervativniji deo američkog javnog mnjenja na konfrontaciju sa pokretom BLM (engleski akronim za pokret „Crni životi su važni”).
U kontekstu rastućih socijalnih i ekonomskih nejednakosti, svaki sukob, ma kako radikalan bio, koristan je i dobiće podršku centara moći. Jedini uslov je da sukob nema klasnu dimenziju, da nije uperen protiv onih koji su na vrhu piramide moći i da ne dovodi u pitanje političko i ekonomsko ustrojstvo sistema.

Nije slučajno da socijalni protesti, poput protesta „Žutih prsluka”, imaju mnogo manje publiciteta od političkih protesta u Hongkongu. Nije slučajno ni da za žestoke socijalne sukobe u Čileu (u kojima je bilo i mrtvih) gotovo da niko nije čuo, dok za političke sukobe u Venecueli znaju svi. Važno je da se socijalne pobune, tamo gde se pojave, sakriju i marginalizuju kako se infekcija ne bi širila

U tom kvazirevolucionarnom ambijentu „svi sužnji koje mori glad” sukobljavaće se međusobno, doživljavajući jedni druge kao krivce za tešku situaciju u kojoj žive. Reč je o ratu svih protiv svih – na dnu socijalne piramide. Uvek će tu biti i čestitih entuzijasta koji ne razumeju logiku igre i koji veruju kako klečanjem i izvikivanjem parola služe humanom cilju. Ta neartikulisana buka i povremena teatralnost neće promeniti ništa. Rušenje istorijskih spomenika ili obijanje i pljačkanje radnji neće ni za jotu popraviti poziciju crne populacije, već će samo produbiti jaz između „belih” i „crnih”. Umesto da se radikalizuje klasna borba, dodatno se zaoštravaju rasni konflikti, a društvo se neprekidno drži u takvoj vrsti kreirane tenzije.
Nesporan je atavistički rasizam američkog društva. Nesporna je brutalnost američke policije. Nesporno je, mada zaboravljeno, da je i pravosudni sistem diskriminatoran prema svoji „nebelim” građanima. Još manje je sporno da tužni položaj velikog dela crnačke populacije ima korene u dubokoj prošlosti i da se taj položaj sporo menja. Crni deo populacije može dobiti istinsku šansu samo kada se poslušno integriše u establišment, kada se odrekne „svojih”, i kada pokaže, poput bivšeg predsednika Obame, da je iznutra sasvim „beo”.
Fundamentalni problem američkog društva odavno nije u vezi samo s položajem jedne rasne grupe, već pre svega s položajem ogromnog broja siromašnih građana Amerike, bez obzira na njihovu boju kože. (Isto važi i za ostale delove sveta gde se klasni sukobi neutrališu i transformišu u besmislene sukobe nekakve druge vrste.)
Kao i uvek, ključnu ulogu imaju najuticajniji mediji, kroz čije oči gledamo svet i koji slikaju stvarnost po meri interesa onih koji ih plaćaju. Nije slučajno da socijalni protesti, poput protesta „Žutih prsluka”, imaju mnogo manje publiciteta od političkih protesta u Hongkongu. Nije slučajno ni da za žestoke socijalne sukobe u Čileu (u kojima je bilo i mrtvih) gotovo da niko nije čuo, dok za političke sukobe u Venecueli znaju svi. Važno je da se socijalne pobune, tamo gde se pojave, sakriju i marginalizuju kako se infekcija ne bi širila.
Kako bi se socijalne tenzije kontrolisale, ključno je da nezadovoljstvo ne dobije političku artikulaciju, koja je danas moguća samo kroz parlamentarne partije. Socijalno nezadovoljstvo nema ko da kanališe (bar ne smisleno i konstruktivno), budući da su sve istinski leve partije ili uništene ili transformisane u groteskne karikature. Angažman nove levice svodi se pre svega na rodnu politiku i na ekologiju. Te partije imaju funkciju da blokiraju politički prostor i da ne dopuste stvaranje stranaka s jasnim socijalnim programom i političkim profilom.
Nekome ko je alergičan na kovanicu „klasni sukob” svakako će zasmetati taj demodirani marksistički recidiv koji se provlači kroz tekst. To neće promeniti činjenicu da svi fundamentalni konflikti proističu iz siromaštva i bede. Jedini stvarni, veliki sukob jeste onaj između malog broja onih koji imaju i armije onih koji nemaju. Sve drugo je samo šmira i socijalna obmana, koja ne može trajati u beskraj i koja pre ili kasnije može izmaći kontroli. „Internacionala” je danas aktuelna isto koliko je bila i krajem 19. veka.
konomista
https://nkatic.wordpress.com/
    </div>
    <div id="magazin">

​Osnovni prihod u Matriksu
Kada su ljudi prezauzeti preživljavanjem i rešavanjem brojnih individualnih i kolektivnih problema u sadašnjosti, retko pokušavaju da sagledaju budućnost. Poznato je da se „istorija ubrzava”, što znači da se iz godine u godinu, meseca u mesec, umnožava broj naučnih i tehnoloških otkrića, tako da ih je nemoguće pratiti. Ovaj rast je eksponencijalan, što znači da će u deceniji koja je pred nama doći do hiperubrzanja istorije, to jest da će svet u kome ćemo živeti biti nezamislivo različit od sadašnjeg.
Kako će to uticati na čoveka? Da li ćemo se snaći u tom svetu? Kako će on uticati na razvoj dece koja odrastaju?
Automatizacija svakodnevice
Poznato je da su mnogi zabrinuti kako će 5G mreža uticati na biološke sisteme, ali mali broj shvata da će ova mreža omogućiti platformu za neslućeni razvoj tehnologije. Automobili i kamioni bez vozača, tankeri bez posade, plaćanje skeniranjem vašeg lica, potpuna automatizacija brojnih svakodnevnih funkcija, itd. Veštačka inteligencija i roboti na kojima je zasnovana ova četvrta tehnološka revolucija ukinuće mnoge profesije: vozače, učitelje, lekare, pravnike, itd. Već sada postoje izračuni da će u narednih pet do sedam godina stotine miliona ljudi širom planete ostati bez posla, kao i da će nakon toga ovi brojevi biti mnogo viši. Kompjuteri i roboti će postepeno preuzimati sve više i više poslova, ostavljajući veliki broj ljudi bez mogućnosti da rade i zarade.
Ekonomske posledice velikog broja nezaposlenih građana mogu se predvideti. To će dovesti do porasta broja siromašnih. Od toga će trpeti i država, jer neće moći da naplati poreze, a samim tim ni da socijalno zbrine svoje građane. Kako nezaposlena masa neće imati od čega da kupuje, smanjiće se potražnja, što će uticati na smanjenje proizvodnje i usporavanje ekonomije, što može dovesti do socijalne i ekonomske katastrofe.
Jedno od predloženih rešenja za ovaj negativni društveni i ekonomski scenario jeste da se uvede univerzalni osnovni prihod. To znači da bi svaki građanin, uključujući i decu, od države mesečno dobijao onoliko novca koliko mu je potrebno da preživi i zadovolji osnovne ljudske potrebe. Ovaj prihod bio bi bezuslovan, što znači da bi ga građanin dobijao bez ispunjavanja bilo kakvih uslova, već samo zato što postoji. U ovom slučaju novac u smislu osnovnog prihoda postao bi ljudsko pravo, stečeno činjenicom rođenja. Osnovni prihod ne bi bio oporezovan, porez bi plaćali oni koji rade i proizvode, uglavnom roboti, to jest korporacije koje ih poseduju.
Verujem da bi svaki građanin Srbije bio oduševljen idejom da mu svakog meseca „pada s neba” recimo 300–400 evra. Ali, dugoročno gledano, kakve bi to posledice ostavile na njega, njegovu psihu, način života, odnos prema radu, zabavi i odnosu prema drugima? Neke bi svakako bile pozitivne, ali neke bi bile negativne. I ono što je još važnije: kakav bi uticaj osnovni prihod imao na decu i njihov razvoj, kada bi znala da će kada odrastu živeti u društvu u kojem ne moraju da rade?
U teoriji, ljudi koji bi dobijali osnovni prihod mogli bi da budu finansijski slobodni, što je osnova svih drugih sloboda. Mogli bi da umesto da rade ono što moraju, da rade samo ono što žele, da oslobode svoje kreativne snage, talente i potencijale. Izjednačile bi se finansijske razlike između muškaraca i žena.
Kako teorija ne mora da oživi u praksi, postoji više lokalnih eksperimenata širom sveta koji treba da pokažu kako osnovni prihod utiče na život ljudi. U različitim državama hiljade pojedinaca dobijalo bi od 90 do 2.400 evra, tokom nekoliko godina. Zaključke svih ovih kratkih eksperimenata moramo uzeti s rezervom.
Država potpunog nadzora
Kompleksna budućnost koja je pred nama nametnuće nam brojne izazove, kao što je život u „pametnim kućama” i „pametnim gradovima”, a zapravo društvu bez slobode i privatnosti – državi potpunog nadzora.
Osnovni prihod će povećati zavisnost pojedinca od države, negativno uticati na njegovu motivaciju za rad, još više ga pretvoriti u pasivnog konzumenta, okrenuti ka hedonizmima najrazličitijih vrsta. Epidemija usamljenosti i dosade povećaće broj zavisnika od virtuelnih sadržaja, droga, alkohola i još neizmišljenih izvora užitka. Posebno će biti ugrožene mlade generacije, kojima će sve više biti teško da vode smislene živote.
Da li zapravo idemo u Matriks?
    </div>
    <div id="sport">
Visoke ambicije i ciljevi i u 2021. godini
Nije nikakva tajna da su rvači jedan od naših glavnih aduta na predstojećim igrama u Tokiju, koje su zbog korona virusa pomerena za iduću godinu. Pre četiri godine Srbija je dobila novog olimpijskog šampiona, jer se Davor Štefanek popeo na najviše pobedničko postolje. U međuvremenu, srpski majstori nastavili su da beleže sjajne rezultate. Međutim, od sredine marta ove godine, praktično posle šampionata Evrope u Rimu, koji je održan sredinom februara, odložena su sva velika međunarodna takmičenja, što je ozbiljno poremetilo planove našim reprezentativcima. Ipak, nedavnom  odlukom Ujedinjenog svetskog rvanja, a nakon sagledavanja trenutne situacije, rvanje se polako vraća na period pre marta meseca. Za profesora Milorada Dokmanca, jednog od naših najtrofejnijih rvačkih stručnjaka i dugogodišnjeg selektora, ova godina je bila veoma teška.
- Ovo je po mnogo čemu veoma specifična godina, jer od marta nismo imali ni jedno veliko takmičenje. Međutim, situacija se polako normalizuje, pa smo napravili prvi korak, okupili smo naše najbolje takmičare koji se trenutno nalaze na Kopaoniku. Uslovi za rad su izvanredni, a takmičari su se očigledno uželeli strunjače i tegova pa za sada sve ide u najboljem redu, kaže za naš list selektor Dokmanac.
Pre naših najboljih seniora u Brzeću su bili kadeti i juniori, koji su takođe odradili dobar posao.
- Sada je sasvim izvesno, a nadamo se da će situacija sa koronom biti daleko bolja, da će Srbija krajem godine biti domaćin dva velika međunarodna takmičenja – juniorskom i seniorskom prvenstvu sveta. Biće to odlična prilika da vidimo gde smo, koliko smo spremni za godinu koja je ispred nas, a poznato je da nas sledeće godine očekuju olimpijske kvalifikacije, ističe selektor Srbije.
Kakav je dalji plan što se tiče seniora?
- Ekipa će u Brzeću ostati još dva dana, zatim sledi sedmodnevna mini pauza pa povratak na Kopaonik gde ćemo zajedno sa selekcijom Mađarske održati zajedničke pripreme. Sa Mađarima imamo izuzetno dobru saradnju. Na pripremama prednjače naši najiskusniji takmičari, pre svih olimpijski šampion iz Rija Davor Štefanek, svetski prvak Viktor Nemeš, evropski vicešampioni Kristijan Fris, Mate Nemeš, ne krije Milorad Dokmanac.
Inače, pod dirigentskom palicom glavnog trener Bugarina Stojana Dobreva i legendarnog srpskog trenera Sretena Damnjanovića na priprema rade sledeći takmičari: Davor Štefanek, Viktor i Mate Nemeš, Kristijan Fris, Veljko Petković, Mario Vuković, Zuba Datunašvili, Boban Živanović, Perica Damnjanović, Igor Gavrilović, Žarko Diockov, Aleksa Ilić, Branko Kovačević, Elmar Hasanović, Antal Vamoš, Momčilo Gajić.
Novo poverenje Nenadu Laloviću
Legendarni predsednik Svetske rvačke federacije (FILA) Milan Bata Ercegan vodio je ovu organizaciju više od tri decenije i to sa puno uspeha. Njegov naslednik Švajcarac Rafael Martineti, srećom zadržao se veoma kratko na toj funkciji, a posle njega u fotelju Ujedinjenog svetskog rvanja seo je još jedan Srbin Nenad Lalović, koji je doneo značajne promene u jedan od najstarijih olimpijskih sportova. Uskoro bi trebalo da se održi Kongres na kome će delegati birati novog predsednika. Po svemu sudeći, Nenad Laković ima najveće šanse za novi šestogodišnji mandat...

Pravi test i za Đokovića i za Nadala
Danas u Rimu počinje Otvoreno prvenstvo Italije u tenisu, masters turnir koji će biti svojevrsna predigra za nezvanično prvenstvo sveta na šljaci - Rolan Garos (21. septembar – 11. oktobar) ali i prilika da publika konačno vidi trenutno dvojicu najboljih tenisera na svetu (Federer ne igra zbog povrede): Novaka Đokovića i Rafaela Nadala.
Đoković je stigao u Italiju posle velikog razočaranja na Ju-Es openu, na kojem je diskvalifikovan zbog apsurdne situacije, dok će Nadalu ovo biti prvi turnir od februara, kada je osvojio trofej u Akapulku (Meksiko). Njihov duel nije moguć pre finala, a mnogi priželjkuju da upravo njih dvojica ukrste koplja u borbi za titulu na „Foro Italiku”.
Za 90 godina koliko postoji ovaj turnir (počeo u Milanu 1930, nije se igrao od 1936. do 1949), niko nije imao toliko uspeha kao Nadal, devetostruki pobednik, a odmah iza njega je Đoković (4). Rodžer Federer nikada nije podigao ovaj trofej, samo tri puta je stizao do finala (poslednji put poraz od Đokovića 2017), a učestvovao je 17 puta. Đoković i Nadal su rekorderi po broju masters titula (po 35) pa i to dodatno podgreva atmosferu.
Dvojica izrazitih favorita (Nadal – kvota 2,1, Đoković – 3,5, Cicipas – 15…) slobodni su u prvom kolu. Prvi nosilac Đoković će se u drugoj rundi sastati sa pobednikom meča Karuzo (Italija) – igrač iz kvalifikacija, dok drugi nosilac Nadal već na prvom koraku ima ozbiljan test, pošto ga očekuje duel sa zemljakom Pablom Karenjom-Bustom (27. na svetskoj ATP listi) čije ime ćemo zauvek vezivati za ono što se nedavno zbilo Đokoviću u Njujorku, iako ničim nije doprineo njegovoj diskvalifikaciji (jednostavno, bio je deo tog nesvakidašnjeg trenutka).
Nadal je poslednjih nedelja trenirao u svojoj akademiji na Majorki, gde je nekoliko dana sparingovao sa bugarskim teniserom Grigorom Dimitrovom. Najbolji španski teniser u Rimu nije izgubio pre četvrtfinala još od 2008. godine, kada ga je na startu iznenadio zemljak Huan Karlos Ferero.
Teoretski, u osmini finala može da dođe do srpskog duela Đoković – Krajinović, ukoliko prebrode svoje prepreke. Krajinović će već u prvom kolu (danas) biti pred velikim izazovom, jer se sastaje sa 16. nosiocem Ože-Aljasimom (20 god, Kanada), najmlađim igračem u prvih 50 na svetskoj ATP listi (pobedio Miomira Kecmanovića u finalu Ju-Es opena za juniore 2016).
Kecmanović (47. na ATP listi), koji je juče igrao u finalu turnira u Kicbilu, u prvom kolu u Rimu sastaje sa svojim trenutnim „komšijom” na svetskoj rang-listi Jošihitom Nošiokom (49. mesto, Japan), dok Dušan Lajović čeka rivala iz kvalifikacija.
Organizatori su pre nekoliko dana ponosno najavili da će imati najboljih 19 od 20 igrača sa svetske ATP liste (izuzev povređenog Federera), međutim, u poslednji čas su otkazali Dominik Tim i Aleksandar Zverev (sinoć igrali u finalu Ju-Es opena). Što se tiče ženskog turnira, četvorostruka pobednica u rimu Serena Vilijams izostaje zbog povrede, a iz istih razloga neće biti ni prošlogodišnje pobednice Ju-Es opena Bjanke Andresku.
Kao i svi prethodni turniri u vreme pandemije virusa korona, i ovaj će se igrati bez publike. Svi teniseri će po dolasku u Rim biti testirani na virus svaka četiri dana, a teniserke svakih pet (takav je protokol VTA). Organizatori su obezbedili dva hotela, jedan za tenisere, drugi za teniserke, ali najveće zvezde uglavnom iznajmljuju kuće.
Nadal – Đoković 9:4
Šampioni od 2005. godine
2005    Nadal  Korija
2006    Nadal  Federer
2007    Nadal  Gonzalez
2008    Đoković         Vavrinka
2009    Nadal  Đoković
2010    Nadal  Ferer
2011    Đoković         Nadal
2012    Nadal  Đoković
2013    Nadal  Federer
2014    Đoković         Nadal
2015    Đoković         Federer
2016    Mari   Đoković
2017    Zverev Đoković
2018    Nadal  Zverev
2019    Nadal  Đoković

Đoković o diskvalifikaciji: Pravila su jasna, to nikada neću zaboraviti
RIM – Najbolji teniser sveta Novak Đoković, prvi put posle diskvalifikacije na Ju-Es openu, rekao je novinarima u Rimu da je to za njega bio šok i da mu je bilo čudno što je na takav način završio učešće na turniru u Njujork.
Đoković je diskvalifikovan sa Ju-Es opena u četvrtom kolu kada je lopticom pogodio linijskog sudiju.
„Bio je to šok za mene, prvi put u karijeri mi se dogodilo nešto takvo. Bilo je mnogo spekulacija da li sam zaslužio budem diskvalifikovan ili ne. Pravila su jasna, ja sam to prihvatio i nastavio dalje”, rekao je Đoković u video razgovoru sa novinarima u Rimu, gde će igrati na turniru iz Masters serije, koji je danas počeo.
On je istakao da je posle meča proverio kako je sudija, dodavši da mu je žao što je izazvao šok, koji kako kaže, ona nije zaslužila.
„Bilo je čudno da na taj način završim učešće na Ju-Es openu. Osećao sam se dobro, igrao sam dobro. Osvojio sam Sinsinati koji se igrao na istom terenu, imao sam dosta samopouzdanja. Bilo je neočekivano i potpuno bez ikakve namere da je udarim. Nisam zaboravio i mislim da nikad neću. To je nešto što ostaje u sećanju ceo život”, rekao je Đoković, javlja Tanjug.
Đoković će nastup na Mastersu u Rimu početi u drugom kolu.

Krajinović u drugom kolu Rima
RIM – Srpski teniser Filip Krajinović plasirao se u drugo kolo Mastersa u Rimu, pošto je danas pobedio Kanađanina Feliksa Ože-Alijasima sa 6:4, 7:5.
Krajinović je do pobede stigao posle sat i 43 minuta igre, javlja Beta.
Srpski teniser će u narednom kolu igrati protiv pobednika meča u kojem se sastaju Kajl Edmund i kvalifikant.

Đoković stigao Samprasa, skok Kecmanovića i Đerea
LONDON – Srpski teniser Novak Đoković i dalje je vodeći na najnovijoj ATP listi, na čijem čelu je započeo 286. nedelju.
Najbolji teniser sveta po broju nedelja na prvom mestu ATP liste izjednačio se sa Pitom Samprasom i ispred njega je samo Švajcarac Rodžer Ferderer, koji je na čelu liste bio 310 sedmica.
Đoković i dalje ima 1.010 bodova više od drugoplasiranog Španca Rafaela Nadala (9.850), na trećoj poziciji je Dominik Tim iz Austrije, koji je osvajanjem titule na Ju-Es openu ukupno sakupio 9.125 bodova, četvrti je Švajcarac Rodžer Federer, kog sledi Rus Danil Medvedev...
Jedina promena u Top 10 jeste napredak španskog tenisera Roberta Bautiste Aguta za jednu poziciju, koji je na 11. mesto potisnuo Davida Gofana iz Belgije, prenosi Tanjug.
Od srpskih tenisera napredak je ostvario Miomir Kecmnović, koji je osvajanjem prve ATP titlu u karijeru na turniru u Kicbilu popravio plasaman za osam mesta i sada je 39. teniser sveta.
Plasman u polufinale istog turnira Laslu Đereu doneo je skok za 10 pozicija i sada je 71. igrač sveta.
Dušan Lajović nazadovao je za jednu poziciju i sada je na 25. na listi, a Filip Krajinović je za tri mesta lošije rangiran nego na prethodnoj listi (29).
Top 10:
1. Novak Đoković (Srbija) 10.860 bodova
2. Rafael Nadal (Španija) 9.850
3. Dominik Tim (Austrija) 9.125
4. Rodžer Federer (Švajcarska) 6.630
5. Danil Medvedev (Rusija) 5.890
6. Stefanos Cicipas (Grcka) 5.175
7. Aleksandar Zverev (Nemačka) 4.650
8. Mateo Beretini (Italija) 2.940
9. Gael Monfis (Francuska) 2.860
10. Roberto Bautista Agut 2.620

Tim pobednik Ju-es opena
NjUJORK - Austrijanac Dominik Tim pobednik je JU-es opena, pošto je u finalu posle velike borbe, velikog preokreta i više od četiri sata igre savladao nemačkog tenisera Aleksandra Zvereva sa 3:2.
Tim je do svoje prve gren slem titule posle tri izgubljena finala došao pobedom od 2:6, 4:6, 6:4, 6:3, 7:6, prenosi Tanjug.

Nedorečena provera
Partizan se posle šokantnog poraza u Novom Sadu od Vojvodine, zaoštravanja ionako zategnutih odnosa s Fudbalskim savezom Srbije i promene trenera vratio posle dvonedeljnog predaha u prvenstvo pobedom protiv Rada (3:0). Takav ishod je i očekivan, tim pre što se igralo u Humskoj, ali ovaj susret je bio više od puke borbe za bodove.
Najpre, trebalo je da se vidi koliko su se novi trener Stanojević i igrači razumeli, pogotovo što je Miloševićevo opredeljenje kako treba da igra Partizan bilo specifično. U ovakvim slučajevima, kada se u toku sezone promeni komandant ekipe, najizrazitije pada u oči što u klubovima i reprezentacijama, i to ne samo kod nas, s promenom trenera iz korena menja i sistem igre. A to retko prođe bezbolno.
Bogati, a njih svi podražavaju, imaju na raspolaganju mogućnosti da dovode i trenere i igrače koje hoće, pa zbog toga ti prelomi kod njih i brže zarastu. Naši su daleko od toga da dovode stručnjake i fudbalere svetske klase, pa je uvek neizvesno kako će nešto što se kalemi i da se primi.
Stanojević je prošli put kao trener Partizana ostavio vrlo dobar utisak, ali se i spoticao. Logično je da se očekuje da greške ne ponavlja, međutim, isto tako treba da se ima u vidu da je u međuvremenu radio samo u inostranstvu, najviše u Aziji, pa je pitanje koliko mu treba da se navikne na ovdašnje prilike i na ono čime raspolaže.
Otežavajuća okolnost po njega je što ga već u četvrtak čeka okršaj, koji kako zna i ume mora da reši u svoju korist. Partizan će tada u Moldaviji, protiv Sfantula Georgea, da vodi borbu za ulazak u treće kolo kvalifikacija za Ligu Evrope.
Realno gledano moldavski Sveti Đorđe, kako se u prevodu na naš jezik zove protivnik „crno-belih”, nije megdandžija pred kojim se koplje baca u trnje, međutim... Partizan ima mnogo ožiljaka od protivnika koji mu nisu bili dorasli, ali ih je ili potcenio ili precenio ili nije čvrsto stajao na svojim nogama.
Njegov naredni rival je u prvenstvu Moldavije 10. septembra, dakle čitavih sedam dana pre gostovanja „crno-belih”, u gostima savladao Sperancu s 2:0, a oba gola je postigao već u prvom poluvremenu. Posle devet kola je treći s 21 bodom (sedam pobeda), šest manje od Šerifa, koji ima stoprocentan učinak, i jednim od Petrokuba, koga je u kvalifikacijama za Ligu Evrope na obe plećke oborio naš TSC.
Rad, verovatno, nije bio idelan sparing-partner za meč protiv Sfantula Georgea, ali jeste odgovarajući partner za generalnu probu uoči susreta kakav predstoji. Partizan je ostvario ono što je bilo osnovno: osvojio je tri boda, time i vratio dobro raspoloženje, a njegovi igrači se nisu previše istrošili.
Ali, „crno-beli”, a pogotovo njihov trener, nemaju pravo da se zavaravaju s tri data gola i time što njihova mreža nijednom nije bila u opasnosti. Razvoj događaja je učinio svoje da jedina provera, koju je Stanojević imao uoči odlaska u Moldaviju, ostane nedorečena.
Partizan je poveo zahvaljujući autogolu iz potpuno bezopasne situacije, a celo drugo poluvreme je imao igrača više. Takvi darovi s neba ni u kom slučaju ne mogu da se očekuju i u četvrtak. Štaviše, nesumnjivo je da će Moldavci neuporedivo ambicioznije da se suprotstave „crno-belima” i da neće olako da se predaju i ako im kola krenu nizbrdo.
Verovatno da ono što je video protiv Rada nije dovoljno Stanojeviću da potpuno sagleda mogućnosti ekipe, koju je preuzeo. Ali, sigurno da mu je jasnije, nego št obi bilo bez ovog ogleda. On nije suštinski nešto menjao (umesto Miletića, koji je otišao, igrao je Miljković, koji se vratio, Ostojić je uskočio umesto Banjaka, a Marković je izveo tim kao kapiten), pa verovatno neće ni protiv Moldavaca, jer bi kardinalne i brojne promene zbunile igrače navikavane na drugačiju podelu uloga na terenu.

Docić: Ohrabrujuće je što ne moram na operaciju
Kapiten fudbalera Čukaričkog Marko Docić rekao je danas da neće morati na operaciju kolena posle povrede koju je doživeo tokom utakmice sa Crvenom zvezdom u prvenstvu, pošto izgleda da povreda nije toliko ozbiljna koliko se u prvi mah činilo. ;
"Kako je izgledalo, dobro je prošlo. Naravno, to su prve prognoze posle magnetne rezonance, čeka se mišljenje još nekoliko lekara, pa da ne prejudiciramo. Za sada, izgleda da je pukao unutrašnji ligament, napukla je i tibija, hrskavica je prilično oštećena, to je sve zabrinjavajuće. Ohrabrujuće je da ne moram 'pod nož', u tom slučaju procenjena je pauza od četiri do šest nedelja", rekao je Docić za klupski sajt.
Docić je u petak uveče oko pola sata pre kraja utakmice sa Zvedzom na nosilima iznet sa terena, posle oštrog starta fudbalera crveno-belih Sekua Sanogoa.
"U prvi mah sam pomislio da su otišli prednji ili zadnji ukršteni, takav bol sam imao u kolenu. Ispostavilo se kasnije da je veliko istegnuće, od siline udarca. Ni ne sećam se šta mi je prolazilo kroz glavu u tim momentima, znam samo da su bili svi oko mene. Od tada, dva, tri minuta se bukvalno ne sećam ničega", naveo je Docić.
On je dodao da je tokom boravka u Urgentnom centru dobio mnogo poziva i poruka podrške, ne samo iz svog kluba i Zvezde.
"Naravno da sam bio zabrinut zbog toga što se dogodilo, nije mi bilo svejedno. Ali, nijednog trenutka nisam brinuo o tome da li će klub biti uz mene. Čukarički je već pokazao veličinu u sličnim situacijama, sa Bojićem, Mudrinskim i Stevanovićem. Svi su se posle teških povreda vratili na teren i igraju fudbal na visokom nivou", naveo je.
Zbog oštrog starta Sanogo je dobio žuti karton, a mnogi smatraju da je taj prekršaj bio za isključenje.
"Svi pričaju o tom crvenom kartonu, verujte, to je u celoj priči sada najmanje bitno. Najvažnije je da je koliko-toliko koleno dobro prošlo, u odnosu na to kako je izgledalo u prvi mah. Mnogi su mi rekli da im se slošilo kad su gledali snimak tog starta. I sam sam pogledao desetak puta, ne znam kako nisu pukli ligamenti. Čak je i doktor na Urgentnom na prvu rekao da su verovatno otišli ligamenti, ali je posle magnetne srećom bilo drugačije", naveo je Docić.

Branislav Ivanović i dalje na ceni
Na Ostrvu je, gde je u dresu londonskog Čelsija proveo punih devet sezona, stekao status fudbalske legende. Branislav Ivanović je takođe cenjen i u Rusiji, gde je nastupao za najveća dva kluba, Lokomotivu iz Moskve i Zenit iz Sankt Peterburga, jedino ga se reprezentacija Srbije tako olako odrekla i to nakon fantastičnog uspeha – plasmana na Mundijal koji je održan u Rusiji.
Ovaj fudbalski as koji je zagazio u 36. godinu života izgleda da još mnogo toga može da ponudi evropskom fudbalu. Posle sporazumnog raskida ugovora sa ruskim Zenitom, za usluge sjajnog defanzivca zainteresovano je nekoliko engleskih klubova. Najpre je Ivanovićevu adresu ponudu poslao Lids, potom se javio i Everton, pa Fulam a od pre nekoliko dana najoizbiljniji u nameri da angažuju slobodnog Ivanovića jeste Vest Bromvič Albion (VBA) na čijoj klupi sedi sjajni hrvatski stručnjak Slaven Bilić.
VBA je spreman da ponudi najbolju cenu, ne bi li privoleo srpskog fudbalera da pređe u njihove redove, jer stvarajući koncepciju za novu sezonu, Biliću je u poslednjoj liniji potreban jedan iskusan štoper. Mnogi tvrde da će Ivanović, koji se na Ostrvu oseća kao kod kuće prihvatiti poziv Slavena Bilića, koga izuzetno ceni i poštuje kao stručnjaka.
A ovdašnja javnost sa setom konstatuje da je i srpskoj reprezentaciji koja je još uvek na klimavim nogama potreban igrač takvog kalibra, i da bi mladići čije vreme tek dolazi poput Nikole Milenkovića i Strahinje Pavlovića uz njega imali šta da nauče. Ovako, Srbija se i dalje muči, igra je sve slabija a učinak za ekipu koja na fudbalskom tržištu u ovom trenutku vredi gotovo pola milijarde evra je poražavajući.
Za nešto više od tri nedelje je pred našim najboljim fudbalerima ,,diplomski ispit” - meč sa Norveškom u polufinalu baraža za odlazak na prvenstvio Evrope. Da li će selektor izvući određene pouke iz tih duela ostaje nam da vidimo.
​</div>
<div id="magazin">
Traži se smeštaj za medveda Leptirića, višestrukog begunca
RIM - Priča o medvedu koga Italijani od milja zovu Leptirić nije završena njegovim hvatanjem, pre sedam dana. Meda, čije je tehničko ime M49, postao je poznat nakon što je uspeo da u godinu i po dana tri puta pobegne iz dobro obezbeđenog parka ograđenog žicom visokom četiri metra i pod strujnim naponom, gde je bio zatvoren, jer je napadao stada i činio štetu po planinskim selima.
Leptirić je uhvaćen 7. septembra i dopremljen u ograđeni prostor, u provinciji Trento, gde bi trebalo da provede ostatak zivota. Problem se pojavio jer u prostoru gde treba smestiti Leptirića već borave druga tri medveda, pa je po pravilima, prostor tesan za četiri velike životinje. I sada se traži adekvatan smeštaj za Leptirića.
Ministar za okolinu, koji je veliki obožavatelj Leptirića, Serđo Kosta, izjavio je da ga boli saznanje da je M49 zatvoren u kavezu.
„Dok je mesecima lutao slobodan po planinama nije napadao ljude, tražio je hranu, što je i prirodno, možda bismo mu mogli ponovo staviti radio-ogrlicu i pustiti ga u prirodu”, izjavio je ministar Kosta.
Nakon zadnjeg bekstva Leptirić je uspeo da se oslobodi i radio- ogrlice, koja je omogućavala da bude praćen.
Da bi medvedu našli odgovarajući smeštaj, ministar Kosta je pisao predsednicima tri italijanske severne regije Veneto, Lombardija i Friuli-Venezija Dzulija, tražeći da Leptirića prime na svoju teritoriju, ali su ovi glatko odbili, pa je meda uspeo, ni kriv ni dužan, da zavadi severne italijanske provincjie i ministra.
U Italiji je mrki medved zaštićena zivotinja, osamdesetih godina je bio na granici istrebljena, a onda je uz evropske fondove pokrenut projekat pod nazivom „Lajf Ursus”, čiji je cilj bio da se u prirodna staništa mrkog medveda ponovo nasele ove zivotinje. Primerci mrkog medveda su čak dopremljeni iz Slovenije, kako bi se omogućio rasplod.
A u toku rata u bivšoj Jugoslaviji, zabelezeno je da su mrki medvedi, za koje su balkanske planine prirodno stanište, bežali od rata i povlačili se prema Sloveniji, Austriji i Italiji. Mrki medved je u Italiji zaštićena vrsta, a samo za one primerke koji napadnu ljude, vlasti izdaju dozvolu da budu ubijeni.
I dok traje prepiska i ubeđivanje ko će primiti Leptirića i obezbediti mu na svojoj teritoriji adekvatan život, ne smanjuje se kampanja brojnih društava za zaštitu zivotinja.
Oni sa dronovima nadgledaju prostor gde je medved zatvoren da bi se uverili da je sve u redu, pokrenuli su peticije sa zahtevom da se Leptirić pusti na slobodu, pišu protesna pisma ministru za okolinu, i kako su najavili, pripremaju tužbu evropskom sudu.
U međuvremenu obožavatelji šalju „Leptiriću” poruke kao „Brate, medo, drži se hrabro”, prenosi Tanjug.
</div>
<div id="vesti">
Nemac osumnjičen da je podmetnuo četiri požara na dalmatinskom ostrvu
SPLIT - Zbog izazivanja četiri požara na malom dalmatinskom ostrvu Čiovo, policija je podnela krivičnu prijavu protiv državljanina Nemačke (36) koji je priveden, saopštila je Policijska uprava splitsko-dalmatinska.
Nemački državljanin osumnjičen je da je u nedelju na području Čiova u Okrugu Gornjem izazvao četiri požara na otvorenom prostoru u blizini kuća, prenela je agencija Hina.
Prvi veliki požar u Okrugu Gornjem na Čiovu buknuo je u nedelju nešto prije 16 sati, a kasnije su buknula još tri požara.
Izgorela je borova šuma, a u jednom momentu su bili ugroženi i stambeni objekti.
Vatru je gasilo 120 vatrogasaca sa 32 vozila, a pomoć iz vazduha su im pritekla dva kanadera i jedan er-traktor.
Požari su stavljeni pod kontrolu kasnije u nedelju uveče, a danas su proglašeni ugašenim, prenosi Tanjug.

Što bi bošnjački jezik bio izuzetak
Srpski član Predsedništva BiH Milorad Dodik reagovao je na izjavu hrvatskog kolege Željk Komšića da će se založiti da bošnjačka deca u školama uče bosanski jezik i poruči da se svaki jezik zove po imenu naroda koji ga govori.
Dodik je rekao da ne razume šta jedan član Predsedništva BiH radi sa roditeljima školske dece u Zvorniku, kao i da mu nije jasno ni šta Komšić pokušava da problematizuje.
Deca i njihovi roditelji u školi u Liplju, kod Zvornika u Republici Srpskoj ne prihvataju da uče „bošnjački jezik” i zahtevaju da im u đačkim knjižicama piše „bosanski jezik”.
Komšić, koji bi u Predsedništvu trebalo da zastupa Hrvate, sastao se ranije danas sa roditeljima u Zvorniku i obećao im je da na narednoj sednici Predsedništva razgovarati sa srpskim članom o, kako je naveo, rešavanju problema jezika u školama, te da se đacima u knjižice upisuje „bosanski jezik”.
„Nametanje naziva jezika 'bosanski' je nastavak politike asimilacije svih u BiH, na šta mi ne pristajemo. Onako kako ne postoji nacionalna odrednica Bosanci, tako ne postoji ni „bosanski jezik” , istakao je Dodik u izjavi za Srnu.
Naglasio je da ako baš insistiraju da se taj jezik zove tako, onda mora da objasni da se „bosanski” na srpskom kaže bošnjački.
A onda je u šali konstatovao da član Predsedništva BiH nema mandat da se bavi ovim pitanjima, osim ako, kako kaže, Komšić ne priznaje da je došao u „prijateljsku posetu susednoj Republici Srpskoj”.
Đaci Bošnjaci u školi u Liplju još nisu seli u školske klupe zato što im je, kako tvrde, uskraćeno pravo da uče bosanski i da su diskriminisani.

U BiH 169 novozaraženih osoba, devet preminulo
SARAJEVO – U Bosni i Hercegovini je u poslednja 24 sata registrovano 169 slučajeva koronavirusa i devet preminulih pacijenata.
Kako je saopštio federalni Zavod za javno zdravlje, u FBiH je registrovano 129 novozaraženih i šest preminulih pacijenata.
U Distriktu Brčko je evidentiran jedan novozaraženi, a, kako je ranije saopšteno iz Instituta za javno zdravlje Republike Srpske, u poslednja 24 sata je registrovano 39 novozaraženih i tri preminula pacijenta.
Novozaraženi u FBiH su evidentirani među 1.133 testiranih uzorka, javlja Tanjug.
Novi slučajevi registrovani su u svim kantonima u Federaciji BiH, osim u Bosansko-podrinjskom i Posavskom. Do sada su u tom entitetu testirana ukupno 136.563 uzorka, a koronavirus je potvrđen kod 15.050 osoba.
Zaključno s današnjim danom, u Federaciji BiH izlečena su 10.604 pacijenta, a u protekla 24 sata oporavak je zabeležen kod 72 pacijenta.
Trenutno je aktivno 4.037 slučajeva pozitivnih na SARS-KoV-2.
Preminuli pacijenti su dva muškarca iz Visokog, po jedan iz Bihaća, Livna i Zenice, kao je žena iz Zenice.
S današnjim danom, ukupan broj smrtnih ishoda na području Federacije BiH je 409.

Crna Gora će uvesti karantin u slučaju rasta broja obolelih
PODGORICA – Direktor crnogorskog Instituta za javno zdravlje Boban Mugoša je ocenio da je epidemiološka situacija u Crnoj Gori u vezi s koronavirusom jako ozbiljna i istakao da je „zaključavanje” stanovništva, poput prolećnog, krajnji scenario, ali da će on biti neminovan, ako se nastavi rast broja obolelih.
„Naše ponašanje nije bilo u skladu s preporukama i moramo s tim da izađemo na kraj”, rekao je sinoć Mugoša u Dnevniku Televizije Crne Gore, prenosi Tanjug.
On je dodao da je situacija jako osetljiva zbog, kako je naveo, velike unutrašnje transmisije.
Ocenio je i da je dobro što zdravstveni sistem još nije preopterećen, rekavši da je na nivou petine opterećenosti.
Međutim, Mugoša je, kako prenosi portal RTCG, upozorio da sve to može veoma brzo da se promeni i da situacija može da se pogorša.
„Nas trenutno čuva to što su većina obolelih mladi, mlađi od 50 godina 65 odsto, što znači ako se pomeri prema starijim, doći ćemo do težih obolevanja i većeg umiranja”, rekao je on.
Mugoša je istakao da je sever Crne Gore trenutno najugroženiji, ali je upozorio da uskoro može biti ugrožen i jug države.
On je zamolio građane da nose maske i u zatvornim prostorima i napolju, da drže distancu, da se ne druže previše i održavaju higijenu prostora.
Mugoša je naglasio i da je uveren da će školska godina početi, kako je i najavljeno, 1. oktobra.

Od BJRM do Severne Makedonije – put dug 29 godina
Specijalno za „Politiku” 
SKOPLjE – U istoriji makedonske države 8. septembar 1991. godine ostaće upamćen po istorijskom jedinstvu svih njenih građana, posebno Makedonaca i Albanaca. Čak 95 odsto stanovništva odgovorilo je potvrdno na referendumsko pitanje: „Da li ste za samostalnu Makedoniju s pravom da stupi u budući savez sa suverenim državama Jugoslavije?”
Predsednik Kiro Gligorov, kao iskusan političar, nakon uspešnog referenduma, proglasio je svoju državu prvi put samostalnom, nezavisnom i suverenom od SFRJ, koju su već razarali oružani sukobi. U miru i bez ijednog ispaljenog metka. JNA se povukla mirno po dogovoru koji su dogovorili general Blagoje Adžić i Gligorov.
Prvi predsednik Sobranja i potpisnik prvog Ustava države Republike Makedonije Stojan Andov (94) za makedonski list „Večer” kaže: „Dan 8. septembar ostaće veliki datum u našoj istoriji i na njega treba da gledamo s takvim smislom, bez obzira na tekovine političkih rasprava. Od tada smo nezavisni i, bez obzira na sve, ipak ostajemo nezavisna država. Imali smo dosta lutanja, očekivanja kojima se nadaju građani od 1991. Godine, a koja do kraja nisu ispunjena. Naša orijentacija ka evropskom putu treba da ostane istrajna kako bismo postali članovi evropske porodice.”
Gligorov je tada zastupao tezu da su evroatlantske integracije glavna strateška putanja države. Kako je govorio i zapisao u svojim memoarima, o čemu svedoči i autor ovih redova iz mnogobrojnih razgovora sa Gligorovim, plašio se realne teritorijalne podele Makedonije. Kako je tada govorio, Rusija je slaba i jedino je Zapad, odnosno NATO, mesto gde je mogao da zatraži zaštitu.
Dvadeset osam godina nakon osamostaljenja, Makedonija je primorana da menja Ustav i naziv države u Republiku Severnu Makedoniju. Ovo je bio rezultat četvrtvekovnog pregovaranja sa Grčkom oko spora zbog imena države. Ono što provejava u političkim, diplomatskim, pa i novinarskim krugovima jeste teza da je atentat na Gligorova pokušan upravo zbog odbijanja da promeni ime države, za šta su mu Grci nudili čak milion dolara.
Britanci su mu postavili zamku prihvatanjem naziva države za članstvo u UN – FYROM, odnosno Bivša Jugoslovenska Republika Makedonija. Britanci su mu govorili da će se ovo ime koristiti samo nekoliko meseci. Odužilo se na 25 godina. Misteriozna smrt drugog predsednika Republike Makedonije Borisa Trajkovskog, kadra VMRO-DPMNE, takođe se vezuje za odluku o neslaganju s promenom imena. Zvanično, za njega je potvrđeno da je poginuo u avionskoj nesreći sa svojim timom, sa kojim je leteo iz Skoplja za Mostar.
Nakon ovako visokih cena koje je platila makedonska država, ona je danas 30. članica Severnoatlantske alijanse i očekuje početak pregovora za članstvo s Evropskom unijom.
Ono što je karakteristično za period otkako je ova susedna država Srbije nezavisna, samostalna i suverena jeste da su i građani i sve političke partije bili jedinstveni u prihvatanju ostvarivanja svoje države izlaskom iz SFR Jugoslavije, čak i da su njihovi zajednički ciljevi evroatlantske integracije. No, najveće političko trvenje postoji upravo među samim Makedoncima, koji su okupljeni oko dve najveće parlamentarne partije – SDSM i VMRO-DPMNE. Da bi država mogla da funkcioniše, uvek su među njima bili Albanci, od partije DPA do partije DUI, koja već 17 godina ima odlučujuću ulogu u formiranju vlasti.
Već sada se zna da će neposredno pred sledeće izbore ulogu premijera imati kadar partije DUI. Po Pržinskom dogovoru, on će voditi vladu do 100 dana, ali ako dođe do komplikacija, moći će i duže. Vlada i premijer, po Pržinskom dogovoru, imaće pun kapacitet prava, ne samo u vezi s pripremom izbora, kao što ima tehnička vlada. To je ne tako davno objasnio i prvi potpredsednik vlade Arton Grubi. Nije isključeno da bi upravo on mogao da postane i prvi Albanac premijer.
Novoformirana vlada naglasila je prioritete na spoljnopolitičkom i unutrašnjom planu, ističući da su Severnoj Makedoniji, nakon ulaska u NATO, otvorena i vrata ka EU, čime se stvara novi ugled države. Premijer Severne Makedonije Zoran Zaev, na svečanosti obeležavanja 29 godina nezavisnosti, najavio je da će njegova zemlja produžiti putem koji je već trasirala – kao građanska država, slobodna otadžbina svih građana i etničkih zajednica, društvo za sve sa evropskom budućnošću. Predsednik države Stevo Pendarovski podržao je Zaeva u naporima za pregovore s EU i pozvao sve parlamentarne političke partije na konsenzus.
Odgovor opozicije Pendarovski i Zaev dobili su već sledećeg dana. Partija VMRO-DPMNE  demonstracijama zahteva nove vanredne parlamentarne izbore. Njen predsednik Hristijan Mickoski u video-čestitki povodom Dana državnosti ocenio je da trenutno „državom upravlja mafija” i da je „zemlja potopljena kriminalom i korupcijom”.
</div>
<div id="kultura">
Jugoslovensko dramsko pozorište otvorilo vrata publici
Vrata Jugoslovenskog dramskog pozorišta otvorena su za publiku, a prva predstava koja je posle šestomesečne pauze izvedena na njegovim daskama koje život znače jeste „Lorencačo”, u režiji Borisa Liješevića.
Ovo delo Alfreda de Misea prevela je Mirjana Zdravković, adaptaciju i redakciju prevoda uradili su Boris Liješević i dramaturzi Fedor Šili i Miloš Krečković. Scenografiju je osmislio Gorčin Stojanović, kostime kreirala Maria Marković Milojev, muziku komponovala Anja Đorđević, tekstove songova napisala Marija Stojanović, a za scenski govor bila je zadužena Ljiljana Mrkić Popović. Premijernu glumačku podelu čine Marko Janketić, Branislav Lečić, Milan Marić, Sloboda Mićalović, Milena Vasić...
Ovu predstavu, koja je trebalo da bude izvedena na Stadionu „Tašmajdan”, publika će moći da pogleda i u utorak uveče. Repertoar je objavljen na sajtu JDP-a i njegovim nalozima na društvenim mrežama i pokazuje da će u toku meseca biti izvedeni i komadi „Mamu mu jebem ko je prvi počeo”, „Dok nas smrt ne razdvoji”, „Gospođica”, „Tartif” i „Zašto je poludeo gospodin R”. Sve predstave igraju se na Sceni „Ljuba Tadić” u 20 časova i uz strogo poštovanje propisanih mera u cilju zaštite zaposlenih i publike od virusa korona. Publika je u obavezi da u toku boravka u pozorištu, pri kupovini ulaznica i na predstavama nosi zaštitne maske, a svi kojima na ulazu bude izmerena temperatura viša od 37,2 ne mogu da uđu u zgradu pozorišta. U sali je između gledalaca obavezan razmak, što znači da je popunjena jedna trećina kapaciteta sale.
Blagajna JDP-a radi svakog radnog dana i subotom od 10 do 15 časova, a na dan predstave i popodne od 17 do 20 časova, odnosno nedeljom samo od 17 do 20 časova. Karte mogu da se rezervišu za sve predstave koje su na septembarskom repertoaru i kupe najranije nedelju dana pre samih izvođenja. Rezervacija se može izvršiti na blagajni pozorišta, pozivom na brojeve blagajne, putem mejla ili na zvaničnom sajtu. Na ovaj način, teatar želi da izbegne, odnosno svede na najmanju mogućnost ponovnog vraćanja ulaznica u slučaju otkazivanja izvođenja.

Spomenici trojici veličanstvenih gradonačelnika
Ako Komisija za spomenike i nazive trgova i ulica prihvati predlog aktuelnog zamenika gradonačelnika Gorana Vesića, sledeće godine Beograd bi mogao da dobije spomenike Milošu Savčiću, Vladi Iliću i Branku Pešiću, gradonačelnicima koji su ostavili neizbrisiv trag u istoriji glavnog grada i bez kojih on ne bi bio ono što jeste.
Vesić podseća da je Savčić bio jedan od najbogatijih industrijalaca Kraljevine Jugoslavije koji je otvorio rudnik „Trepča”, razvio Ulicu kneza Miloša, uložio u dvorski kompleks „Dedinje”, a sproveo je i veoma važne komunalne reforme i omogućio da se finansijski stabilizuje budžet grada Beograda. Ostao je upamćen po tome što je zadužio svoje privatne kompanije da bi grad dobio povoljniji kredit nego što je do tada imao.
– S obzirom na to da se Savčić dovodi u vezu sa Dedinjem i Senjakom, odnosno širenjem grada u tom pravcu, predložio sam da on dobije spomenik na uglu Bulevara kneza Aleksandra Karađorđevića i Bulevara vojvode Putnika – kaže Vesić za Tanjug.
Sudbina Vlade Ilića bila je veoma tragična. U njegovo vreme Beograd je postao industrijski centar Kraljevine Jugoslavije i prvi put je po industrijskom značaju uspeo da postane važniji od Zagreba i nekih drugih gradova. U Ilićevo vreme, podsetio je Vesić, sagrađena su dva mosta – Most kralja Aleksandra na čijim stubovima je danas Brankov most i Most kralja Petra danas Pančevački most.
Sem toga, u to vreme počelo je nasipanje Novog Beograda, tramvajem su povezani Beograd i Zemun, i rodio se plan da se na Novom Beogradu močvara naspe kako bi se sagradili radnički stanovi za oko pola miliona ljudi. Vesić podseća i da je Ilić bio jedan od najbogatijih Jugoslovena, vlasnik više desetina fabrika, uglavnom tekstila. Kao gradonačelnik poklonio je Beogradu zemljište na kome se danas nalazi Zoološki vrt, izgradio ga i kupio životinje među kojima je i aligator Muja koji je i danas živ.
– Nažalost, posle Drugog svetskog rata je osuđen, oduzeta mu je sva imovina. Dobio je zatvorsku kaznu bez ikakvog razloga, samo zato što je bio bogat i što su ga smatrali političkim protivnikom da bi kasnije umro u teškoj bedi. Sud je rehabilitovao Ilića i sada je vreme da on dobije svoj spomenik koji će se nalaziti u Venizelosovoj ulici, blizu dela grada koji je gradio – navodi Vesić.
Branko Pešić bio je sigurno najuspešniji gradonačelnik Beograda, ako se posmatra period posle oslobođenja. Vesić podseća da su u njegovo vreme izgrađeni Beograđanka, Gazela, napravljen auto-put kroz Beograd, hotel „Jugoslavija”... Njegov spomenik će biti podignut u pešačkoj zoni ispred opštine Zemun.
Iako u svoje vreme često nisu bili shvaćeni i nailazili su na razne otpore, tek kada je prošlo mnogo decenija posle njihove smrti građani su razumeli kakvi su oni bili vizionari, koliko su voleli svoj grad i uložili sebe i sve što su znali da bi se Beograd razvijao.
– Srećan sam što mi se pružila ta čast da upravo ja predložim da oni dobiju spomenike, koji će, kada budu podignuti, biti spomenici svih građana Beograda, zahvalnost tim ljudima za ono što su uradili za naš grad i dokaz da mi, kao društvo, znamo čak nekad sa zakašnjenjem da kažemo hvala nekome ko je nešto učinio za nas jer Beograd danas ne bi bio ovakav kakav jeste da nije bilo tih časnih i velikih ljudi – zaključio je Vesić.

Na „Danima evropske baštine” čuće se džez
U Muzičkom paviljonu na Kalemegdanu u sredu 16. septembra u čast „Dana evropske baštine” nastupiće Džez odsek Muzičke škole „Stanković”.
Na taj način nastavlja se tradicionalna saradnja JP „Beogradska tvrđava” i Muzičke škole „Stanković”, saopšteno je iz tog javnog preduzeća.
Kako navode, „Dani evropske baštine” ove godine slave nasleđe i obrazovanje, i to predstavljajući ulogu obrazovanja u nasleđu, kao i ulogu nasleđa u obrazovanju, a pravi uvod u manifestaciju je spoj „Beogradske tvrđave”, najstarijeg dela grada, i jedne od najstarijih obrazovnih institucija u Beogradu.
Najtalentovaniji učenici Džez odseka Muzičke škole „Stanković” uveličaće „Dane evropske baštine” izborom džez standarda, hard-bap stila i ere svinga u sopstvenim aranžmanima, a pod vođstvom profesora Ivana Radivojevića.
Ovogodišnji učesnici koncerta su Ivan Radivojević – truba, Filip Sokač – alt saksofon, Minja Mijušković – klavijature, Ljudmila Korobova – klavijature, Milija Paunović – kontrabas i Časlav Šehović – bubnjevi.
</div>
<div id="tehnologija">
Elektrotrotinetima nije mesto na auto-putu
Vozače koji su se juče kretali auto-putem na Novom Beogradu iznenadio je muškarac koji je ovom saobraćajnicom jurišao ni manje ni više nego električnim trotinetom, i to brzinom od neverovatnih 80 kilometara na čas, uz to čak i pretičući druge automobile. Šokantni snimak iznenadio je javnost koja od pre nekoliko godina, otkako su se ovi trotineti pojavili kod nas, ima averziju na njih. Jer oni prave gužvu na trotoarima, prebrzo se kreću, ponekad čak naleću na sugrađane, pa zato  mnogi tvrde da im nikako nije mesto na pešačkim stazama. O tome da li je za trotinete kolovoz ili trotoar širom sveta se i dalje diskutuje, ali kao dan je jasno da im na auto-putu definitivno nije mesto.
– Zakon kaže da je bilo kome, osim motornim vozilima zabranjeno da bude na auto-putu. Njime se mogu kretati samo motocikli, putnička i teretna vozila. Nema pešaka, biciklista, mopeda, trotineta... – jasna je Jasmina Milošević, direktorka Agencije za bezbednost saobraćaja.
Iako su propisi koji se odnose na pravila kretanja na auto-putu, odnosno na to da na njemu ne sme biti trotineta, više nego jasni, upravljanje ovim tipom prevoznog sredstva još uvek je u „pravnom vakuumu” i nije jasno regulisano jer se čeka donošenje novog zakona o bezbednosti saobraćaja, čiji bi nacrt trebalo da bude završen do kraja godine.
– Elektrotrotineti će sigurno biti obrađeni novim propisima, a nove zakonske odredbe biće nalik onim u zemljama EU koje imaju slične saobraćajne uslove i uređenost saobraćajnica kao Srbija.  Dok zakon ne bude gotov, vodimo se preporukama, radimo prevenciju, a iako policija vozače ovih vozila ne može da kazni, može da ih udalji sa saobraćajnice i da im objasni kako bi trebalo da se kreću – kaže Miloševićeva.
Agencija za bezbednost saobraćaja tako apeluje na građane da trotinete ne voze po kolovozu, već da maksimalno koriste biciklističke staze, naravno vodeći računa o biciklistima. Na trotoarima ne treba da idu brže od brzog hoda pešaka, odnosno šest kilometara na čas.
– Prilikom kretanja trotoarom nema zaletanja, a vozači trotineta treba da imaju u vidu da pešaci na trotoaru ne očekuju, niti imaju razlog da očekuju da se neko po površini koja je namenjena primarno za kretanje pešaka, kreće značajno većom brzinom. Posebno je potrebno voditi računa o deci koja su na trotoaru slobodnija – ističe Miloševićeva dodajući da bi u vreme smanjene vidljivosti vozači elektrotrotineta trebalo da nose retroreflektujuće prsluke i koriste svetla kako bi svi učesnici u saobraćaju mogli da ih pravovremeno uoče.
Najveći problem sa trotinetima trenutno je što su relativno jeftini i lako dostupni, njihovo korišćenje ne zahteva nikakvu obuku, za njih nema propisa, i faktički može da ih vozi „ko kako hoće” – od deteta, pa sve do osobe pod dejstvom opijata. I kretanje im je potpuno nepredvidivo – neki ih voze brzinom od 10 kilometara na čas, dok vidimo ima i onih koji ih „teraju” brzinom od čak 80 kilometara po satu. Potpuno su nepredvidivi, i dok se zakonom ne uredi njihovo korišćenje mnogi drugi učesnici u saobraćaju s pravom kažu i da su „za izbegavanje”.
Prema rečima direktorke Agencije za bezbednost saobraćaja, kod donošenja zakonske regulative za početak je neophodno utvrditi šta je to tačno e- trotinet, i napraviti jasnu razliku u odnosu na bicikl i motorizovane dvotočkaše.
– Kada se utvrdi kakvo je to vozilo treba odrediti saobraćajnu površinu kojom električni trotinet mora da se kreće. Svakako bi trebalo da se odredi i starosna granica za vožnju ove vrste vozila, kako se ne bi dogodilo da deca upravljaju njima. Potrebno je propisati zaštitnu opremu, zabraniti upotrebu mobilnih telefona i slušalica, vožnju pod dejstvom alkohola... –  ističe Miloševićeva.





Mali ali daleko od bezazlenog
Električni trotineti su mali, njima se naizgled lako i upravlja i isto tako samo naizgled lako ih je i obuzdati. To sve ne znači da su oni bezopasni. Pošto njihova upotreba kod nas još nije regulisana zakonom, statistika o nezgodama i nesrećama u kojima su učestvovali ne postoji, ali kako kaže direktorka Agencije za bezbednost saobraćaja Jasmina Milošević za sad nije bilo saobraćajnih nezgoda sa težim posledicama. One se, ipak očekuju, jer je ovih vozila sve više i zato se i radi na zakonskom uređenju ove oblasti. Iako kod nas slika o opasnostima koje ovo vozilo može izazvati još uvek nije jasna, iz sveta stižu jasna upozorenja da je elektrotrotinet daleko od bezazlenog prevoznog sredstva. Čak ga na zapadu nazivaju i „tihim ubicom”.
„Gardijan” je tako prošle godine preneo vest o tome da je jedan Francuz, vozač električnog trotineta poginuo, kada ga je, dok se kretao auto-putem, udario motociklista koji je i sam teško povređen. U nesreći sa e-trotinetom nastradala je i jedna poznata jutjuberka, koju je na raskrsnici udario kamion. Pre nekoliko dana svet su obišle i fotografije modrica i ogrebotina na licu popularne pevačice Rijane koja je takođe povređena u padu sa električnog trotineta.
</div>
<div id="vesti">
Proširenje mreže biciklističkih staza
Gradonačelnik Beograda Zoran Radojičić najavio je da se privodi kraju izgradnja tri nove biciklističke deonice u gradu. Prva deonica je duga 650 metara i njome je spojen Bulevar Mihajla Pupina i Milentija Popovića, čime se povezuje bogata biciklistička mreža u Novom Beogradu sa centrom grada.
– Ovo je primer dobrog planiranja uz uvažavanje sugestija građana. Na ovom projektu rade zajedno Direkcija za građevinsko zemljište i Sekretarijat za saobraćaj, a vrednost radova je oko sedam miliona dinara. Poslovi na ovoj deonici su pri kraju, trenutno se radi na iscrtavanju signalizacije jer je veoma važno da staze budu bezbedne – naveo je gradonačelnik.
Osim ove, Beograd dobija još dve biciklističke staze. Prva je u Nemanjinoj, koja će šire gledano povezati pravce sa Autokomande ka „Beogradu na vodi”, ukupne dužine oko 900 metara, a na ovoj potonjoj lokaciji već funkcioniše staza u Bulevaru Vudroa Vilsona, duga 800 metara. Sve su to mali delovi koji povezuju sto kilometara ukupne mreže u glavnom gradu, kazao je Radojičić.
– Male staze povezuju mrežu i čine je funkcionalnijom. Cilj nam je da do 2025. godine imamo još 212 kilometara biciklističkih staza – rekao je Radojičić, a preneo Beoinfo.

Humanitarni bazar za Anđelu
U porti crkve Svetog despota Stefana Lazarevića na Avali organizovan je humanitarni bazar, a čitav prihod namenjen je za lečenje  trinaestogodišnje Anđele Dimitrijević koja boluje od spinalne mišićne atrofije.
Anđela živi u naselju Beli Potok, učenica je sedmog razreda OŠ „Vojvoda Stepa” iz Kumodraža, odličan je đak. Posvećena je crtanju i slikanju, pisanju poezije, a zanima je i dizajn. Ova darovita devojčica objavila je zbirku pesama „Kikicin pogled na svet” i učestvovala kao najmlađa pesnikinja na Sajmu knjiga. Dobitnica je nagrade „Zvezde Beograda 2017” i nagradnj na Sajmu knjiga u Frankfurtu. Od 2014. godine je u invalidskim kolicima, ali se hrabro s nedaćama hvata u koštac.
Bazar je obogaćen kulturno –zabavnim programom, u kome je učestvovala i Anđela, kazivajući svoju poeziju.  Nastupio je dečiji crkveni hor iz Borče, Katarina Filipov sa prijateljima izvela je nekoliko tradicionalnih pesama, a najmlađe je zabavljao  Predrag Vuković Peđolino.

Još dva dana kupanja
Kupališna sezona na javnim bazenima Sportskog centra „Olimp” na Zvezdari produžena je na zahtev posetilaca do sutra, do kada ovaj objekat ima zvanično odobrenje za rad.
‒ Hvala svima koji nas posećujete i koji nam ukazujete poverenje. Vidimo se iduće godine na bazenima SC „Olimp” ‒ Zvezdara ‒ istaknuto je juče na fejsbuk nalogu ovog objekta.
Bazeni su ove godine bili otvoreni kasnije no inače zbog pandemije virusa korona, poštovali propisane mere i ograničenja, a uz sve to, njihov rad zavisio je i od vremenskih prilika.
</div>
<div id="zdravlje">
Besplatni pregledi povodom Međunarodnog dana atopijskog ekcema
Međunarodni dan atopijskog ekcema biće obeležen danas od 11 do 20 sati, na platou ispred tržnog centra Ušće, gde će oni koji pate od ove bolesti moći da dobiju besplatne preglede dermatologa i alergologa, kao i savete o nezi kože pogođene ovom bolešću.
Upriličena je i izložba fotografija „Pogledaj ispod kože”, sve sa zajedničkim ciljem – da približi i podstakne bolje razumevanje atopijskog ekcema i problema koje ovo kožno oboljenje nosi, a koji nisu vidljivi.
Pacijenti će ovoga puta kao modeli kroz umetnički ugao fotografa pokazati svoju kožu i na taj način približiti široj populaciji atopijski dermatitis i pokazati kako se sa ovim kožnim problemom nose kroz svakodnevne životne situacije.
Atopijski ekcem često nastaje u detinjstvu, ali može se pojaviti i u odraslom dobu. Gotovo nikada ne dolazi sam, već je povezan sa drugim atopijskim bolestima: skoro polovina svih pacijenata sa ekcemom ima i alergiju na polen, oko trećine ima alergiju na grinje, kućnu prašinu, životinje ili određenu hranu, a mnogi imaju astmu, podsećaju u Udruženju „Alergija i ja”, koje je organizator današnje manifestacije. Većini pacijenata sa blagim atopijskim ekcemom simptomi se mogu umanjiti zahvaljujući hidratantnim kremama ili kortikosteroidima. Međutim, njihovi ponavljajući ciklusi simptoma se ne leče.
</div>
<div id="sport">
ABA je u interesu košarke, to će pobediti
Suština mog izlaganja bila je da se naprave svi neophodni i na Skupštini dogovoreni koraci, a da se posle toga unutar sređenog i pravno regulisanog društva, rešavaju sva ostala sporna pitanja i donose odluke, izjavio je Milija Vojinović, sportski direktor košarkaške ABA lige.
Kako navodi, to su rešavanje vlasničke strukture, zatim transformacija društva iz j.t.d. u d.o.o. što donosi velike pogodnosti u organizaciji i samom funkcionisanju ABA lige.
„Rat saopštenjima” između Crvene zvezde i Partizana traje danima zbog blokade ABA lige, gde je problem vlasnička struktura, a tokom vikenda, kroz saopštenja „večitih” pominjano je ime Milije Vojinovića, sportskog direktora regionalne lige, koji je u razgovoru za Tanjug objasnio šta se dešavalo tokom radnog sastanka klubova na Jadranu.
„Pre svega moram da naglasim da je moja trenutna pozicija izuzetno nezahvalna. Dobio sam poverenje klubova i izabran sam za sportskog direktora, ali ta odluka nije potpuno sprovedena, isključivo zbog nerešenog pravnog statusa društva ABA j.t.d. Upravo u tom nerešenom statusu kriju se svi problemi koji sada pritiskaju ABA ligu”, rekao je Vojinović Tanjugu i dodao:
„Osnovna ideja sastanka koji su zakazali klubovi, a koji je bio povod za saopštenja, bila je da se taj status konačno reši. To je moguće učiniti samo na jedan način, a to je da se sprovedu ranije odluke Skupštine koje podrazumevaju rešavanje vlasničke strukture društva, a zatim i preoblikovanje Društva. To je sada jedina kočnica da takmičenje počne po predviđenom kalendaru. S obzirom da je sve ostalo spremno, od Propozicija, preko pravilnika, liste sudije i delegata, kovid 19 protokola. Ostalo je samo da ih Skupština usvoji”.
Do nove razmene saopštenja između „večitih” došlo je u subotu, posle odluke Partizana da pristane na prenos dela vlasništva lige na FMP Železnik, čemu su se u Humskoj prethodno protivili.
„Crno-belih” su tražili i da se u novi društveni ugovor doda da je jedini nadležni sud za sporove Sportski sud za arbitražu u Lozani, što nije bilo po volji Zvezdi i klubu iz Železnika, na šta su sa Malog Kalemegdana odgovorili da „crno-beli” pokušavaju opstrukciju rada ABA lige.
Vojinović je upitan šta je on predložio kao rešenje tokom radnog sastanka ABA lige - sprovođenje odluka 3. Skupštine ili arbitražu u Lozani.
„Što se tiče mog predloga, on je bio u formi pitanja pravniku ABA lige, u skladu sa mojom pozicijom i isključivo kao plod želje da se nađe rešenje i da se okrenemo takmičenju koje će samo po sebi biti opterećeno velikim problemima zbog pandemije virusa kovid 19. Ne želim da ulazim u detalje predloga i stavove klubova, ali suština mog izlaganja je bila da se naprave svih neophodni i na Skupštini dogovoreni koraci. Pod jedan, to je rešavanje vlasničke strukture, zatim da se izvrši transformacija društva iz j.t.d. u d.o.o. što donosi velike pogodnosti u organizaciji i samom funkcionisanju ABA lige, a da se posle toga unutar sređenog i pravno regulisanog društva, rešavaju sva ostala sporna pitanja i donose odluke. Drugim rečima, da svi zajedno radimo na daljem jačanju ABA lige. Da li to podrazumeva uvođenje Arbitraže u Lozani (CAS) ili nešto drugo, to će biti isključivo u rukama klubova, ali u pravno uređenom društvu, što svi žele”, rekao je Vojinović, kojem zbog zastoja i blokade pozicija sportskog direktora ABA lige nije još uvek ozvaničena.
„Legitimitet menadžmenta je samo jedna od stvari koje treba da se reše sprovođenjem koraka o kojima sam govorio. Takođe, po svemu rečenom, jasno je da Skupština predstavlja jedino mesto gde se donose odluke. Njeno zakazivanje je u rukama klubova i uveren sam da ćemo uskoro imati datum održavanja, kao i da ćemo na Skupštini izaći iz trenutne blokade, po svim pitanjima. ABA liga je ogroman interes svih klubova i košarke uopšte. Siguran sam da će ovaj interes na kraju preovladati”, zaključio je Vojinović.
</div>
<div id="kultura">
Otvoren 87. Vukov sabor
LOZNICA - Uz sprovođenje svih epidemioloških mera, najstarija kulturna manifestacija u Srbiji – Vukov sabor, svečano je otvorena 87. put.
Deo programa ovogodišnjeg saborovanja u Loznici posvećen je i Dositeju Obradoviću, javlja RTS.
U dvorištu rodne kuće Vuka Stefanovića Karadžića, 1933. godine održan je prvi Sabor u nameri da se oda počast reformatoru srpskog jezika. Uz pomen koji su održali monasi manastira Tronoše, gde je Vuk učio da piše i čita, meštani su se nadmetali i u sviranju gusala.
Na ovogodišnjem saboru uz književne večeri i pozorišne predstave posvećen Dositeju i Vuku, predstaviće se i Međunarodni slavistički centar, Vukova zadužbina i Matica Srpska.
Direktorka Centra za kulturu „Vuk Karadžić” Snežana Nešković Simić kaže da se manifestacijom Vukov sabor ukazuje na značaj srpskog jezika i pisma, srpske istorije, kulture, tradicije, narodnih običaja, i svega što čini srpski kulturni identitet.
„Očuvajmo jezik, sačuvajmo zemlju”, jedan je od slogana Vukovog sabora.
Vukov sabor upisan je u nacionalni registar nematerijalnog kulturnog nasleđa, a kandidat je i za Uneskovu listu, prenosi Tanjug.
Završna svečanost biće održana 20. septembra na saborištu u Tršiću, a tradicionalnu besedu ove godine održaće književnik Janko Vujinović.

Pesnički izraz mnogostrukog lika života
Među novim naslovima koji su s okončanjem vanrednog stanja u ovom, po mnogo čemu izazovnom dobu epidemije izašli iz štampe, a koji privlače pažnju jeste i nova knjiga „Tri živa pesnika” („Zepter Book World”, 2020) u kojoj je Leon Kojen, nastavljajući svoje dugogodišnje bavljenje srpskom poezijom i kao teoretičar i kao kritičar, priredio izbor iz poezije Rastka Petrovića, Milana Dedinca i Dušana Matića. Neuobičajen potez okupljanja ove trojice velikih stvaralaca na jednom mestu prati i nesvakidašnji format štiva, koji je takav da se stihovi na njegovim stranama ne „lome” već su pregledno predstavljeni – tako čitalac ima mogućnost da na pravi način doživi osoben ritam njihovih stihova. U razgovoru vođenom za naš list Kojen govori o dubljim srodnostima koje povezuju Petrovića, Dedinca i Matića, a koje su ostale u senci drukčijih pristupa njihovom delu i modernom srpskom pesništvu u celini, što i jeste jedan od bitnih razloga nastanka ove knjige.
U predgovoru knjizi, u kojoj ste napravili izbor iz celokupnog Petrovićevog, Dedinčevog i Matićevog pesničkog dela, kažete da su oni pripadali možda najblistavijoj generaciji koju je srpska poezija imala u 20. veku i dovodite to u vezu s njihovim modernističkim opredeljenjem. Zašto mislite da danas to treba posebno istaći?
Modernizam je zavladao evropskom poezijom posle 1918, delom kao reakcija na slom vladajućih vrednosti u klanici Velikog rata, a delom kao nastavak poetskih istraživanja i eksperimenata iz predratnog vremena. On je i u Srbiji bio spontano prihvaćen među mladim pesnicima koji su tek ulazili u književnost. To važi za Rastka Petrovića, Dedinca i Matića, ali i za druge pesnike te generacije: Crnjanskog, Momčila Nastasijevića, nešto starijeg Vinavera. Svi oni su odmah prihvatili centralni stav modernističke poetike – da pravi pesnik ne preuzima gotove obrasce iz prethodne tradicije, već mora stalno da traga za novim ritmičkim i jezičkim izrazom. Suprotno onome što se često misli, taj stav je za svu šestoricu pesnika imao ključnu važnost tokom čitavog njihovog života i bavljenja književnošću.
Kako ste došli do toga da upravo ovu trojicu pesnika predstavite zajedno, do sada se njihova poezija objavljivala ili zasebno ili u širim antologijama?
„Postoji samo jedan način živeti”, napisao je Rastko Petrović 1924. u vreme kada je sa Matićem i Dedincem pokretao „Svedočanstva”, „a to je pomoću sila koje nam je priroda pružila. Poezija je jedna od takvih sila.” Zajednički element koji je ujedinjavao saradnike ovog kratkovekog ali važnog časopisa bilo je uverenje da pravih granica između života i poezije nema, jer se poezija, kao jedna od „sila koje nam je priroda pružila” javlja i tamo gde je po zdravom razumu i „dobrom ukusu” ne može biti. To uverenje inspirisalo je najznačajnija rana ostvarenja ove trojice pesnika – Petrovićevo „Otkrovenje”, Dedinčevu „Javnu pticu” i Matićeve nadrealističke pesme – i objašnjava mnoge njihove odlike. Ista težnja ka obuhvatnosti izraza, koje nema kod Crnjanskog, Vinavera ili Nastasijevića, ostala je do kraja konstanta njihovog pesništva. Njihove zrele koliko i njihove rane pesme uvek izbegavaju utvrđene pesničke oblike da bi novim, za tu priliku nađenim postupcima učinile pesnički jezik sposobnijim da izrazi sav mnogostruki lik života.
Naslov knjige „Tri živa pesnika” svakako nije slučajno odabran, zašto ste se za njega opredelili?
Marko Ristić je 1954. godine objavio povelik esej o Crnjanskom, Rastku Petroviću i Polu Elijaru, koji je nazvao „Tri mrtva pesnika”. Osnovna teza tog eseja je da i pravi pesnik prestaje to da bude ako se svrsta na politički pogrešnu stranu. Prema Ristićevom mišljenju, to je značilo da su Crnjanski i Rastko Petrović neminovno prestali da budu pesnici kada nisu, kao on sam, odabrali da budu ideološki levičari već su ušli u državnu službu i, odmah ili nešto kasnije, postali diplomate Kraljevine Jugoslavije. Moj naslov, pored ostalog, izražava neslaganje i sa ovakvim pogledom na odnos između poezije i ideologije, i sa Ristićevim konkretnim zaključcima.
Ristić, koliko se sećam, nalazi potvrdu za svoju tezu u činjenici da su i Crnjanski i Rastko Petrović vremenom sve manje pisali poeziju?
Ristića dovoljno demantuje poetska snaga mnogih stranica koje su napisali Petrović i Crnjanski od sredine dvadesetih godina prošlog veka, kada su prema njemu umrli kao pesnici. I jedan i drugi su, upravo zato što su verovali u modernističku ideju stalnog traganja za novim izrazom, napisali daleko manje pesama nego mnogi pesnici osrednjeg talenta, spremni da iz godine u godinu zadovoljno ponavljaju iste „lirske formule”. Ali to nije izraz nemoći, kako se činilo Ristiću, nego samosvesti pesnika koji zna, da upotrebim jedan Matićev izraz, koliko je prava poezija uvek „skupa igra”. Istu samosvest imali su i drugi srpski modernisti ove generacije, i to ih – bar meni – danas čini zanimljivijim od mnogih pesnika novijih vremena. Naročito su Matić i Dedinac u svojim poznijim pesmama na uzbudljiv način preobražavali motive svoje rane poezije.
Da li ste u ovo vreme epidemije radili još na nečemu, imate li u pripremi i neki drugi projekat?
Početni impuls za „Tri živa pesnika” bio je poziv iz izdavačke kuće „Cepter” da za njih po svom izboru priredim knjigu poezije, na čemu sam im veoma zahvalan, kao i na spremnosti da knjigu opreme onako kako to poezija ove trojice izuzetnih pesnika zaslužuje. Čitajući ih, sve više mi se činilo da ceo srpski pesnički modernizam između dva svetska rata zaslužuje da bude ponovo protumačen i ocenjen, ali u ovom trenutku to je više želja nego projekat.

Filmski susreti – dobar vitamin nakon karantina
Subotica – Uručenjem nagrade „Aleksandar Lifka” glumici Mirjani Karanović za doprinos filmskoj umetnosti, i projekcijom filma „Ime naroda” Darka Bajića, u subotu je otvoren 27. Festival evropskog filma. Mirjani Karanović priznanje je uručio Radoslav Zelenović, direktor festivala. Nagrada „Aleksandar Lifka” dodeljena je i mađarskoj rediteljki Ildiko Enjedi, koja se putem video-poruke obratila publici.
„Najvažnija uloga festivala je popularizacija, njih uvek prati određena ideja, i festivali su u poslednje vreme pokrenuli neka dosta važna pitanja i teme poput podrške raznim stvaraocima koje treba ohrabriti da se bave filmom. Možda nisu smisao našeg poslovanja, ali oni donose pažnju medija, publike i postoji oreol koji je važan za sve stvaraoce”, rekla je Mirjana Karanović dan po otvaranju festivala tokom razgovora sa novinarima.
„Ono čime se ja bavim mora da postoji u sadašnjosti, u ovom trenutku, ja moram to sada da pokažem i kada pratite kroz vreme, vidite da ste napravili nešto što traje. To trajanje je jako bitno za umetnost. Zato mi je ova nagrada važna jer me valorizuje, što je za nas koji se bavimo vizuelnom umetnošću bitno”, dodala je nagrađena glumica.
Ovo nije festival kontinuiteta, Festival evropskog filma ponovo je načinio program koji predstavlja referentan presek današnjeg filmskog stvaralaštva u Evropi, kaže Miroslav Mogorović, programski direktor festivala, koji je kao potom i Radoslav Zelenović, govorio o tome da su organizatori imali mnoge nedoumice oko termina i načina održavanja manifestacije. Tako je umesto sredinom jula, festival pomeren za sredinu septembra, a kako se ne bi rizikovalo sa vremenskim prilikama, umesto kao što je uobičajeno na Letnjoj pozornici na Paliću veliki deo programa, a na festivalskom repertoaru je više od 70 dugometražnih i 63 kratkometražna filma, prikazuju se u bioskopu „Evropsinema” na Otvorenom univerzitetu.
„Dobili smo ono najvažnije, da je održan, dobili smo jedno fantastično iskustvo u kojem smo pokazali da i u najkomplikovanijim i najtežim uslovima možemo da napravimo festival”, rekao je Zelenović.
U okviru glavnog takmičarskog programa festivala u subotu uveče prikazan je film „Ime naroda” o Svetozaru Miletiću koji je režirao Darko Bajić. On i Kosta Peševski za film su adaptirali scenario Milovana Vitezovića. Glavnu ulogu tumači Ljubomir Bandović, a u ekipi su još i Žarko Laušević, Andrija Kuzmanović, Ana Franić, Anja Pavićević, Katarina Žutić. Deo filmske ekipe pozdravio je i gledaoce na premijeri koji su film nagradili stojećim ovacijama, a dan kasnije ekipa je došla i na razgovor sa novinarima.
„Posle ovog dugog karantina, posebno kada je reč o susretima u kulturnim institucijama, ovo deluje kao dobar vitamin. Izuzetno je važno da se vratimo normalnom životu i dobro je da se ponovo ovako vidimo”, kazao je Bajić na početku.
Priču o turbulentnom životu srpskog prvaka u Ugarskoj, advokata i gradonačelnika Novog Sada, Darko Bajić ispričao je i kroz romantični ugao, kroz nežno predstavljanje u kojem se njegova ćerka Milica Tomić, udaje za Jašu Tomića i nastavlja očevu borbu. Izrečeni su mnogi komplimenti za izuzetne ženske likove koje su ostvarile debitant Anja Pavićević i Ana Franić, ali i odlični timski rad koji je ovekovečio i lik i doba Svetozara Miletića.
„Ne znam da li je ovo savremeni film ili film 19. veka. Kada god zagrebete istoriju 19. veka, sve što se tiče istorije Srba, nije da se istorija ponavlja već je to način na koji se komunicira sa nama. Priča o Svetozaru Miletiću, nije samo priča o jednoj istorijskoj ličnosti, nego o našoj zaboravnosti i pokušaju da opravdamo sve ono što se dešavalo, i da stalno govorimo kako postoje teorije zavere. Treba da vaspitamo generacije koje dolaze”, rekao je Bajić i naglasio da dela Svetozara Miletića, Jaše Tomića i njihovih savremenika pokazuju ne samo koliko su dobri pisci već da su i danas aktuelni.
Mira Banjac stalni festivalski gost
Naša velika glumica Mira Banjac ostala je verna svojoj tradiciji da prisustvuje festivalu u Subotici. Tako je i ovog puta jedan od gostiju festivala, koji je ovde gotovo u svojstvu domaćina, pozdravljajući svoje kolege glumce i reditelje. Prateći konferenciju za novinare Darka Bajića zahvalila mu je, kao kako je rekla prava Vojvođanka, što je ovaj film snimio u godini kada je Novi Sad evropska prestonica kulture.

Film Maje Novaković osvojio još dve nagrade
Maja Novaković i ostatak autorske i ekipe saradnika već višestruko nagrađivanog kratkog dokumentarnog filma „A sad se spušta veče” dobili su još dva, najnovija festivalska odličja – Nagradu za najbolju fotografiju na Filmskom festivalu Nevada Siti i Nagradu za najbolji film međunarodnog takmičenja filmskih škola Pobedili Vmeste, saopšteno je iz Filmskog centra Srbije. Ovaj film, nastao i uz podršku pomenute filmske kuće, prethodno je osvojio šest nagrada na 15 filmskih festivala. Sledeće prikazivanje filma zakazano je za Festival evropskog filma Palić, koji se ove godine održava od 12. do 18. septembra na nekoliko lokacija na Paliću i u Subotici. „A sad se spušta veče” biće deo selekcije „Eco Dox”, posvećene temama izazova očuvanja životne sredine.
Ovo ostvarenje prikazuje život dve bake koje žive izolovano na brdima Istočne Bosne. Priroda je entitet sa kojim bake „pričaju”, osluškuju ga i poštuju. Film ističe nematerijalnu kulturnu baštinu kroz prikaz bajalica i rituala protiv vremenskih nepogoda, grada i oluje. Prikazuje se jednostavnost i čistota njihovog života kao i mukotrpan rad. U svakodnevnim poslovima koje obavljaju razotkriva se i oživljava uzvišenost i tegoba tih aktivnosti. Radnja filma je svakodnevica ili žanr-scene života na selu, koje prikazuju brižnost i bliskost baka, kako u njihovim uzajamnim odnosima, tako i u odnosu prema prirodi.

Elementi ranohrišćanske sahrane pronađeni u Viminacijumu
Poslednje u nizu značajnih otkrića na zaštitnim iskopavanjima južne viminacijumske nekropole, donelo je dodatne informacije o najranijim zajednicama hrišćana na ovim prostorima, a reč je o grobu i sahrani odraslog muškarca, o čijoj će se dobi više znati nakon fizičko-antropološke analize, kazao je za Tanjug Miomir Korać direktor Arheološkog instituta u Beogradu i rukovodilac projekta Viminacijum.
Korać kaže da je vreme sahrane procenjeno na prvu polovinu III veka, što je implicirano otkrićem novca od bronze položenog uz preminulog, a koji je iskovan za vreme vladavine imperatora Karakale (211-217. g. n. e.).
„Radi se o grobu slobodno ukopanog pokojnika. Nađen je na relativnoj dubini od 1,55 metara. Orijentisan je u pravcu zapad-istok. Dužina skeleta iznosi 1,73 metra, dužina desne butine je 47,5 centimetara. Pokojnik je sahranjen u opruženom položaju, desna ruka je savijena u laktu i položena na stomak, leva je opružena i položena pored tela. Glava je blago naslonjena na levi obraz. Kosti su dobro očuvane sa izuzetkom kosti u predelu grudnog koša gde nedostaju pojedini pršljenovi i rebra. Slobodno ukopan pokojnik u arheološkom žargonu znači da nije bio sahranjen unutar drvenog sanduka ili konstrukcije od opeke i kamena”, kaže Korać.
Prema njegovim rečima, sam vid sahrane ni po čemu nije izdvajao ovaj grob od desetina sličnih koji se na nedeljnom nivou istraže u Viminacijumu, ali predmeti položeni uz pokojnika govore potpuno drugačiju priču.
„Pre svega se ovde misli na prsten otkriven na ruci pokojnika, koji je jedan od retkih predmeta iz pomenutog perioda, a da prikazuje nedvosmisleno ranohrišćanske simbole. U predelu pojasa otkrivena je pojasna kopča od bronze, a pored stopala šestar od bronze, kalem zlatne žice i predmet od gvožđa nepoznate namene budući da je jako korodirao”, kaže Korać.
On je dodao da je masivni prsten sa gemom izrađen od srebra, a na glavi se nalazi ležište sa umetnutom gemom.
„Gema je dragi kamen tamnoplave boje i najverovatnije je ahat. Kamen je ukrašen urezivanjem, i na njemu je predstavljeno sidro sa po jednom ribom sa obe strane”, kaže Korać.
Iako bi danas malo kome prva asocijacija na lenger bila hrišćanstvo, u antici je on bio jedan od simbola opšteprihvaćenih u proganjanoj, ilegalnoj i zatvorenoj zajednici najranijih pratilaca nove religije nastale na prostoru Bliskog istoka.
U takvim okolnostima, kako kaže Korać, spektar korišćenih simbola bio je pozajmljen iz rimske svakodnevice i profane umetnosti, i bio je poznat samo posvećenicima rane crkve.
„Tek nakon legalizacije hrišćanstva od strane Konstantina i Licinija, u upotrebu ulaze i danas prepoznatljivi simboli, kao npr. krst. Rani hrišćani su sidro prihvatili kao simbol nade u spasenje, jer je on generalno u antici smatran za znak sigurnosti. Vernici su polagali beskrajnu nadu i veru u Isusa Hrista, a sidro je metaforično to izražavalo, što je na više mesta u Novom Zavetu i navedeno”, kaže Korać.
</div>
<div id="ekonomija">
Interes otvoren i transparentan tender za 5G mrežu
Ni Srbija nije zainteresovana za nepouzdane tehnologije, naprotiv, interes je da tender za uvođenje 5-ge mreže bude otvoren i transparentan, uz poštovanje međunarodnih standarda, što upravo podrazumeva i sporazum iz Vašingtona, izjavila je danas premijerka Ana Brnabić.
„Razumem sve intrige u okviru nekih tačaka Vašingtonskog sporazuma, ali naša delegacija nije imala nimalo lak zadatak. Predsednik Aleksandar Vučić uspeo je da zadrži otvorena vrata sa svim partnerima, ne dovodeći Srbiju u nezavidan položaj da prekrši svoje norme”, rekla je Brnabić odgovarajući na pitanja novinara, prilikom posete Huaveju.
Naše norme su, istakla je, otvorene transparentne nabavke, u kojima se poštuju svi naši partneri, prenosi Tanjug.
„Ni mi nismo zainteresovani za nepouzdane tehnologije. Ali, ono što ćemo uvoditi, kad je u pitanju 5-ge mreža, moraju biti međunarodni standardi, koji se poštuju svuda u svetu”, navela je Brnabić.
Ona je rekla da će nabavka, od koje smo, ističe, još daleko, mora biti otvorena, transparentna i ne sme biti diskriminacije bilo kog partnera.
„Tako će i biti i to nije suprotno sporazumu iz Vašingtona”, naglasila je premijerka.
Dodala je da je o tome razgovarala i sa predstavnicima kompanije Huavej i da su obe strane „apsolutno isto” razumele tačku sporazuma da Srbija mora da ima otvoren i transparentan tender za partnere, kada bude došlo vreme za 5-ge mrežu.

Povećan minimalac u skladu s ciljem – plata 900 evra do 2025.
Ministar za rad Zoran Đorđević izjavio je danas da je predlog za povećanje minimalne zarade od 6,6 odsto vlada dala u skladu sa trenutnim mogućnostima i da ostaju zacrtani ciljevi u pogledu visine plata i penzija do 2025. godine.
„Nije možda ono što smo očekivali, ali nama ostaje cilj da prosečna plata bude 900 evra i penzija 440 evra do 2025. Mi taj plan nećemo menjati, verujemo u tako nešto da možemo da ostvarimo i ako budemo zajedno radili”, rekao je ministar rada.
Đorđević je nakon sednice SES-a rekao da je važno da postoji dijalog i da sindikati i poslodavci budu upoznati sa čime država raspolaže i kakvo je stanje u privredi, prenosi Tanjug.
„Vlada je sve ono što je radila na transparentan način činila i izlazila sa zadacima i ciljevima na realnim osnovama”, rekao je Đorđević i dodao da su postojale kritike, ali da se ispostavilo da nisu bile opravdane.
Rekao je da postoje razlozi za optimizam da kada prođe kriza Srbija bude među zemljama koje će imati najveći ekonomski zamah.
Zadatak koji je Vlada Srbije postavila je da se bori za građane i nova radna mesta, kazao je on i dodao da je retko čuti da je bilo gde u svetu došlo do povećanja minimalca.
Srbija ima tu mogućnost i ona je na realnim osnovama, naglasio je Đorđević.
Ministar navodi da se visina minimalca približila za 1.000 dinara minimalnoj potrošačkoj korpi u odnosu na prošlu godinu.
Dodao je da će Ministarstvo rada sutra na sednici SES-a predložiti da cena rada po radnom satu bude 183, 9 dinara i da neoporezivi deo zarade bude 18. 300 dinara.

Penzije za 5,9 odsto veće od 1. januara 2021.
Penzije će od 1. januara 2021. godine biti veće za 5,9 odsto na osnovu švajacarske formule, najavio je danas ministar finansija Siniša Mali.
Na konferenciji za novinare posle sednice Socijalno-ekonomskog saveta, čija je jedna od tema bila utvrđivanje minimalne cene rada, Mali je rekao da je planirano povećanje penzija po zakonu, na osnovu švajcarske formule, prenosi Tanjug.
„Situacija u budžetu je stabilna. Idemo i sa povećanjem minimalca od 6,6 odsto i sa povećanjem penzija od 5,9 odsto. Novca za to u budžetu imamo”, rekao je Mali.

Minimalac u 2021. godini 32.126 dinara, povećanje 6,6 odsto
Minimalac u 2021. godini biće veći za 6,6 odsto i iznosiće 32.126 dinara, rekao je predsedavajući Socijalno-ekonomskog saveta Zoran Stojiljković.
Stojiljković je na konferenciji za novinare psole sednice SES-a rekao da nije bilo konsezusa socijalnih partnera o visini minimalne zarade u 2021. godini.
„Dogovora nije bilo”, rekao je Stojiljković i pdosetio da su predstavnici sindikata tražili da se minimalna zarada izjednači sa potrošačkom korpom.
Predsednik Saveza samostalnih sindikata Srbije (SSSS) Ljubisav Orbović rekao je da su sindikati očekivali da će se u razgovorima o minimalnoj ceni rada doći do minimalne zarade od 34.000, prenosi Tanjug.
On je rekao da će neoporezivi deo zarade biti povećan sa 16.300 na 18.300 dinara.

Srbija je izvozila hranu i u najtežim trenucima pandemije
Već nakon prvog udara kovida 19, uvođenja karantina i prekida saobraćajnih veza, širom Evrope su sve glasnije bile inicijative da države moraju da povećaju sopstvene zalihe hrane i bolje se pripreme za sve moguće buduće scenarije.
Da li je Srbija prehrambeno sigurna zemlja i jesmo li spremni za eventualno novi talas koji epidemiolozi najavljuju za kraj godine? U razgovoru za „Politiku” Branislav Nedimović, ministar poljoprivrede, šumarstva i vodoprivrede, kaže da smo „apsolutno sigurni” u prehrambenom smislu, ali i kada se šire govori o spremnosti za novi talas.
– Najveći broj zemalja, ne samo u Evropi nego i u svetu, pokrenuo je pitanje sopstvenih robnih zaliha. Mnogi imaju problem i to se videlo odmah po izbijanju pandemije. To nije bio slučaj sa Srbijom, naprotiv. Izvozili smo hranu u najtežim trenucima epidemije, kada su vodeće svetske ekonomije imale ozbiljne probleme sa snabdevanjem, od brašna i ulja do sada već čuvenog kvasca... Mi smo apsolutno spremni za sledeći talas, ali ono što je mnogo važnije započeli smo, bez obzira na trenutno stanje, sistemsko jačanje države u delu strateških resursa, ne samo hrane.
Da li ste zadovoljni ovogodišnjom žetvom? Proizvođači suncokreta nedavno su negodovali, dok je sa druge strane početna cena soje prevazišla i najbolja očekivanja. 
Rekao bih i više nego zadovoljan. Godina je odlična u svakom smislu, od prinosa do otkupnih cena. Od kukuruza i pšenice, do soje i suncokreta. Ratari su pšenicu na kraju prodali skuplje nego što je na svetskoj berzi. O drugim kulturama da i ne govorim. Svi imaju razloga da budu zadovoljni. Možda je prinos suncokreta bio nešto manji, ali mu je cena apsolutno dobra. Upravo kako smo procenili i objavili još u maju, kada niko nije ni smeo da priča o cenama… Poljoprivrednici su tako dobili smernice o kretanju tržišta i kako da planiraju svoju proizvodnju. Ne sećam se da je u prošlosti bilo takvih inicijativa, a preko su potrebne proizvođačima.
U prva četiri meseca ove godine izvoz poljoprivrede i prehrambene industrije imao je rast od 12,4 odsto u odnosu na isti period 2019. Suficit je bio za 26,9 procenata veći. Koliko je tome doprinela pandemija a koliko neke druge okolnosti?
Pandemija i dalje ima svoj uticaj na svaki segment trgovine, pa i agrar. Velike promene su se desile i još se dešavaju. Mnogi su zatvorili svoja tržišta za svet. To je dovelo do veće zabrinutosti, samim tim i veće potražnje. Međutim, važno je to da Srbija postaje sve prepoznatljivija u svetu kao proizvođač vrhunske robe. Dokaz tome su i najjača svetska tržišta za otkup žitarica koja smo otvorili srpskim proizvođačima, poput Egipta i Indonezije. Ne zaboravite da se za ulazak na njih bore najveće ekonomske sile.
Ipak, ukupan izvoz Srbije u prvih šest meseci je u padu za 8,9 odsto. Kako je prošao agrar? 
Agrar u svemu ovome gotovo da nije imao nikakvih problema, naprotiv. Uz sve to došla je i dobra godina kada je reč o prinosu. Kada govorimo o trgovini, napravio bih jedan izuzetak i to pre svega za paradajz. Verovatno se mnogi pitaju zašto baš paradajz. Glavna platforma na kojoj se zasniva njegov izvoz je turizam. Korona je potpuno razorila taj sektor, te su naše glavne destinacije poput Hrvatske, Crne Gore i Grčke sa kolapsom turizma primorane da u potpunosti zaustave potražnju za njim.
Koga je ova kriza najviše pogodila u poljoprivredi, a ko su najveći dobitnici? 
Mislim da nije bilo velikih gubitnika, niti je bilo tako dramatičnih scenarija u poljoprivredi. Manjih posledica jeste bilo možda među proizvođačima ranog povrća i u nekim delovima stočarstva, ali smo reagovali jakim merama. Samo tokom vanrednog stanja izdvojili smo više od dve milijarde dinara direktno na račune srpskih proizvođača. Vlasnici plastenika koji su bili najteže pogođeni dobijali su i do 90.000 dinara, stočari i do 30.000 dinara. Da ne pominjem poslednju meru samo za otkup junadi, vrednu dva miliona evra.
Kakve će posledice ovakvo stanje imati na male proizvođače koji su najviše osetili zatvaranje tržišta? U prvih šest meseci promet na pijacama u Srbiji pao je za 14,2 odsto u odnosu na prošlu godinu. 
Nažalost, niko neće biti pošteđen. Korona je nova realnost za sve nas i što se pre priviknemo, veće će nam biti šanse da prebrodimo krizu koju moderan svet ne pamti. Biznis se polako prilagođava novim pravilima, verujem da će i svi ostali. Država je reagovala za primer, kako nisu mnogo jači igrači uspeli. Tako će biti i ubuduće, nikoga nećemo ostaviti na cedilu.
Prvi put posle mnogo godina nismo imali proteste malinara. Cena je ove godine bila dobra. Stručnjaci kažu da će mnogi ponovo krenuti da sade ovo voće i da sada treba napraviti zaokret, najpre u kontroli zaraženosti sadnica i unapređivanju proizvodnje sadnog materijala. 
Za dobre poteze svaki trenutak je dobar. Još pre dve godine formirali smo radnu grupu koju čine predstavnici proizvođača, prerađivača, nauke i države, čiji je cilj da se definišu suštinski problemi u malinarstvu. Određene su mere koje se moraju sprovesti. Sada svako treba da sredi svoje dvorište, od proizvođača do otkupljivača. Jedno je sigurno, bilo kakvo odlaganje umanjuje šanse malinarstvu u Srbiji. Mi kao ministarstvo u međuvremenu smo ostvarili i znatne pomake, bilo da govorimo o srpsko-mađarskoj investiciji u Arilju za preradu maline, ili prodaju „Budimke”, koja je posle više decenija ponovo pokrenula preradu voća.
Kako napreduje usaglašavanje sertifikata za izvoz svinjetine u Kinu? Ovaj sektor to čeka s nestrpljenjem, jer su cene pale i dugo stagniraju, a primetan je i manjak tražnje na domaćem tržištu. S druge strane, raste uvoz svinjskog mesa, a posebno prerađevina. 
Naše službe su preduzele sve neophodno. Korona je nažalost učinila svoje, ali i to ćemo brzo prevazići. U intenzivnoj smo komunikaciji sa kolegama iz kineskih nadležnih službi.
Još teže je u sektoru uzgajivača tovnih junadi. U Tursku je krenuo manji izvoz koji je ranije bio ugovoren. Da li je, u ovakvim okolnostima, realno govoriti o nastavku izvoza u tu zemlju?
Šta je realno danas prognozirati? Da sam vas pitao u januaru kako će izgledati mart, ni u snu ne biste pogodili, a kamoli da sada posle svega procenjujemo buduće odluke država. U dnevnoj smo komunikaciji sa svima, a radimo i na novim tržištima poput Izraela i Ujedinjenih Arapskih Emirata. Očekujem dobre vesti za naše stočare, posebno za ovčarstvo i govedarstvo.
Da li imamo plan Be, jer u stočarstvo je država mnogo uložila. Prema izveštaju državnog revizora podsticaji od 2016. do 2018. bili su 28 milijardi dinara. Napominje se da ipak nije došlo do povećanja grla pojedinih vrsta životinja, mesa i izvoza. 
Ne može se samo tako ocenjivati napredak u stočarstvu. Broj grla uopšte nije presudan za oporavak stočarstva. Mnogo važnije je pitanje šta je sa kvalitetom grla, sa većom mlečnošću krava... Upravo tu smo napravili napredak i stvaramo osnov za jači razvoj. Samo jednu kravu kada izbacite iz štale, treba vam nekoliko godina da zanovite proizvodnju. Nešto što je zapušteno 30 godina, ne može se preko noći podići na noge. Mere i te kako daju rezultate, to se prvo vidi na upravo pomenutim poljima.
Sve češće se čuje kako proizvođačima poljoprivrednih proizvoda nedostaju firme poput „Geneksa” i „Progresa”koje su se bavile izvozom. Šta mislite o takvim idejama? 
Svakako da je koncept dobar. Spremamo sa Nacionalnom veletržnicom upravo takvu platformu. Trenutno smo u pregovorima kako bismo našli odgovarajućeg partnera u tom poslu, da bi potom i plasman na inostranim tržištima bio najbolji mogući za naše proizvođače.
Koju novu meru u okviru evropskog pretpristupnog fonda za poljoprivredu (IPARD) će Srbija akreditovati u narednom periodu? 
Poslednja akreditovana mera odnosi se na razvoj ruralnog turizma koji je, sticajem okolnosti, ovog leta pokazao sav svoj potencijal i kvalitet. Visina povraćaja je i do 65 odsto, odnosno maksimalno 300.000 evra. Nastavljamo, naravno, i sa drugim merama poput investicija u preradu hrane koja je za naš agrar od suštinskog značaja. Tek kada ojačamo tu granu, moći ćemo da govorimo o ozbiljnom napretku srpske poljoprivrede. Samo iz IPARD-a raspolažemo sa više od 200 miliona evra.
U jednom od svojih prvih intervjua 2016. godine, kada ste postali ministar poljoprivrede, rekli ste da ste svesni da neće biti nimalo lako i da vas je zabolela glava kada ste videli koje su sve nadležnosti resora koje ćete voditi. Šta vam je u ove četiri godine zadalo najviše problema. 
Iskreno, nije bilo lako, mada nema neke posebne situacije koju bih izdvojio. Ponosnim me čini činjenica da smo gotovo sve što smo zatekli od većih tema uspeli da rešimo. Budžet za subvencije, za te četiri godine, uvećali smo dva i po puta. IPARD, koji osam godina nije bio rešen, a o kome se pričalo kao o velikom nedostatku za poljoprivrednike jer nemaju pristup EU fondovima, obezbedili smo za šest meseci. Ništa manje važno nije i kompletno opremljene Nacionalne referentne laboratorije. Time smo potpuno zaokružili sistem bezbednosti hrane. One danas igraju i ključnu ulogu u otkrivanju prisustva virusa korona među populacijom. Skoro 60 odsto svih uzoraka rade laboratorije iz našeg sistema.
Da li biste u još jednom mandatu vodili srpski agrar?
Šta bi hteo pojedinac, nije važno za tim. Šta može da pomogne timu je druga stvar, a kad smo već kod tima i uloga znate ko daje poslednju reč. Igrač svakako ne.
</div>
<div id="vesti">
Curenje dosijea iz Haga – zataškavanje zločina OVK
Obelodanjivanje informacije da je iz Specijalizovanog suda Kosova u Hagu „procurelo” 4.000 dosijea i objavljivanje delova njihovog sadržaja mogao bi da bude samo jedan od pokušaja da se zločini koje su počinili pripadnici takozvane OVK zataškaju, a samim tim i ne procesuiraju. Trenutno je, ako je suditi po izjavama zvaničnika i poznavalaca rada ovog suda i tužilaštva, pažnja usmerena na zastrašivanje svedoka i kompromitovanje saradnje srpskih državnih organa sa Specijalizovanim tužilaštvom Kosova u Hagu. Šta možemo da očekujemo u narednom periodu s obzirom na to da se o radu Specijalizovanih veća i tužilaštva ne zna skoro ništa, osim da je ispitano više stotina svedoka, uglavnom bivših članova OVK i da se trenutno čeka objavljivanje prvih optužnica? Može li se povući paralela između rada pomenutih veća i tužilaštva i načina na koji je radio rasformirani haški sud i tužilaštvo?
Vladimir Vukčević, bivši tužilac za ratne zločine, „curenje” dosijea ocenjuje kao nemilu stvar koja ugrožava postupke. Među objavljenim dokumentima nalazi se, pored ostalih i njegova prepiska sa Klintom Vilijamsonom, nekadašnjim glavnim tužiocem Radne grupe za specijalne istrage EU. Vukčević ne spori njenu autentičnost. Ocenjuje da je javno objavljivanje informacije da su ova dokumenta iz pravosudnih organa dospela najpre u ruke ratnih veterana takozvane OVK, a potom i u javnost, usmereno na zastrašivanje svedoka.
„To je model ponašanja pripadnika OVK. Tipičan mafijaški sistem. Prvo upozoravaju svedoke, onda pokušavaju da ih podmite, a potom prete smrću i njima i članovima njihovih porodica. Skrenuo sam Diku Martiju pažnju i on je to u svom izveštaju i napisao”, rekao je Vukčević za „Politiku”.
Upitan da li će se i na koji način „curenje” informacija iz Specijalizovanih veća i tužilaštva odraziti na njihov rad, Vukčević kaže da će ugroziti postupke, ali koliko – ne bi da licitira. Navodi i da ne može da odgovori na pitanje da li se mogu očekivati nove zloupotrebe u radu specijalizovanih organa. Potvrđuje da ima informaciju da će se Džefri Najs, postupajući tužilac u predmetu protiv Slobodana Miloševića, pred Specijalizovanim tužilaštvom pojaviti kao branilac. Da li bi i na koji način ovo moglo da utiče na postupke ne želi da komentariše „s obzirom na to da je sa njim imao dobru saradnju”.
Sa druge strane, beogradski advokat Goran Petronijević, ocenjuje da izbor tužilaca i njihova indoktrinacija, ali i sve negativnosti koje su obeležile rad Haškog tribunala mogu da budu viđene i u postupanju Specijalizovanih veća i tužilaštva. Poseban akcenat stavlja na činjenicu da su tužioci i onda i sada birani iz istog miljea.
„I u jednom i u drugom tužilaštvu rade tužioci koji su Amerikanci i svi pripadaju grupi koju je postavio i imenovao deo američke administracije koji više nije na vlasti. Uzimajući u obzir način rada tužilaca u Haškom tribunalu kako smo ga zvali, može se reći da njihove kolege u Specijalizovanom tužilaštvu postupaju na isti način. Ne mislim u smislu da diskriminišu okrivljene, kao što su to radili kada su Srbi bili okrivljeni pred Haškim tribunalom, nego na to što prave nacionalnu diskvalifikaciju, odnosno diskriminaciju. Srbi su žrtve i opet su diskriminisani. Druga stvar bi bila da u Specijalizovanom tužilaštvu imamo tužioca Kineza, Rusa, Francuza, pa i Nemca. Tužioci Amerikanci su, da tako kažem, gospodari života i smrti, oni odlučuju koga će goniti. Tako se u ono vreme sudilo celom vojnom i policijskom rukovodstvu Srbije, a optužnice protiv Tuđmana, Izetbegovića, iako su bile napisane, nikada nisu aktivirane”, rekao je Petronijević.
Dodao je da su moguće i zloupotrebe zbog činjenice da je Džefri Najs, postupajući tužilac u procesu protiv Slobodana Miloševića pred Haškim tribunalom, sada branilac u postupcima pred Specijalizovanim tužilaštvom.
„Od trenutka osnivanja Specijalizovanih veća i tužilaštva govorio sam da su oni formirani da rade, ali ne i da urade. Posle izveštaja Dika Martija nije moglo da se ćuti, pa je doneta odluka da se osnuje sud koji će kao nešto da obavi po tom pitanju. Tako se rad na predmetima rastezao četiri-pet godina. Sad se, kao opet, nešto čini. I to rade sada, u vreme kada se promenila američka administracija i kada sadašnja, Trampova smatra greškom dosadašnji način rešavanja kosovskog problema. U sukobu ta dva koncepta, tužioci koje je postavila stara administracija imaju isključivo zadatak da štite saizvršioce u zločinima takozvane OVK”, zaključio je advokat Goran Petronijević.

Uhapšen zamenik predsednika opštine Kladovo i još sedam osoba
NIŠ – Po nalogu Posebnog odeljenja za suzbijanje korupcije pri Višem javnom tužilaštvu u Nišu, uhapšen je zamenik predsednik opštine Kladovo M. R. i još sedam zaposlenih u toj opštini zbog sumnje da su omogućavali zakup poljoprivrednog zemljišta uz falsifikovanu dokumentaciju.
Pored M.R. uhapšeni su Lj. P, S. D, M . S, S. T, B. B, D. S. i N. D.
M.R. se tereti za krivična dela trgovina uticajem i zloupotreba službenog položaja, dok se svima ostalima na teret stavlja zloupotreba službenog položaja, rekao je Tanjugu portparol Višeg tužilaštva u Nišu Borislav Radonjić.
B.B. i N. D. se terete i za falsifikovanje isprave, dodao je Radonjić, prenosi Tanjug.
M.R. se sumnjiči da je koristeći svoj službeni položaj uticao na ostale osumnjičene, da kao članovi Komisije za sprovođenje postupka javnog nadmetanja za davanje u zakup poljoprivrednog zemljišta u državnoj svojini na području opštine Kladovo, da favorizuju i izaberu ponuđača koji u tom trenutku nije ispunjavao zakonske uslove.

Kontića terete za pokušaj ubistva, uhapšeni idu pred tužioca
NOVI SAD – Više javno tužilaštvo u Novom Sadu vodi istragu protiv odbeglog Ivana Kontića (30) zbog sumnje da je brutalnim prebijanjem pokušao da ubije 28-godišnjeg mladića, u Jevrejskoj ulici u Novom Sadu 24. avgusta.
Druga dvojica osumnjičenih u tom slučaju, O. L. i L. V, uhapšeni su u nedelju i biće privedeni na saslušanje kod tužioca u zakonskom roku od 48 sati, rečeno je Tanjugu u novosadskom Višem tužilaštvu.
Jednom osumnjičenom se na teret stavlja krivično delo učestvovanje u tuči, a drugom pomoć učiniocu nakon izvršenog krivičnog dela, preciziraju u tužilaštvu.
Kontić je pod istragom zbog krivičnog dela ubistvo u pokušaju.
S obzirom da je u bekstvu, za njim je raspisana međunarodna poternica, saopštili su ranije danas zvaničnici MUP-a.
Novosadska policija je u subotu saopštila da se Kontić sumnjiči da je 28-godišnjem mladiću zadao više udaraca u predelu glave i tela, usled čega je on izgubio svest, a nakon toga mu je polomio obe podlaktice.
Ovaj slučaj izazvao je veliku pažnju javnosti nakon što je krajem prošle sedmice na društvenim mrežama objavljen video snimak na kome se vidi brutalno prebijanje mladića kojeg je nasilnik iz sve snage udarao pesnicama u glavu, a zatim mu lomio ruke dok je ovaj ležao onesvešćen.
Mediji pišu da je Kontić diplomirani je pravnik, sada pripravnik u advokatskoj kancelariji u Novom Sadu, kao i da je svojevremeno je bio reprezentativac Crne Gore u džudou.
Pozivajući se na podatke Agencije za privredne registre, mediji su preneli da je on i direktor firme koja je osnivač jedne beogradske kladionice.

Policija je pod pritiskom javnosti, ali Srbija je bezbedna zemlja
Načelnik Uprave kriminalističke policije Dejan Kovačević očekuje da će vrlo brzo biti uhapšen Ivan Kontić, osumnjičeni da je brutalno prebio dvadesetosmogodišnjeg mladića u Jevrejskoj ulici u Novom Sadu i ističe da je policija, kao i uvek, profesionalno pristupila tom slučaju. Kovačević je za televiziju Prva rekao da je za osumnjičenim raspisana međunarodna poternica i da se za njim intenzivno traga.
Kako ističe, nisu tačne insinuacije i tvrdnje pojedinaca da je policija neprofesionalno pristupila tom slučaju, navodeći da je policija odmah 24. avgusta, po prijavi medicinskih radnika, počela da istražuje napad.

U bekstvu: Ivan Kontić je osumnjičen za brutalno nasilje u Novom Sadu (Foto MUP Srbije)
Dodao je da oštećeni do 2. septembra nije sarađivao sa policijom, te podsetio da je juče na teritoriji Novog Sada obavljeno više pretresa i da su uhapšene dve osobe.
Govoreći o jučerašnjoj eksploziji automobila u kojoj je poginuo Strahinja Stojanović, Kovačević je rekao da je istraga u toku i da bi bilo nezahvalno govoriti o detaljima.

Posledice eksplozije u kojoj je ubijen Strahinja Stojanović (Foto Tanjug)
On je podsetio da je policija u roku od dva sata rasvetlila nedavno ubistvo na Banjici, kao i ubistvo u Kaluđerici, nakon nešto više od 24 sata, te istakao da je Srbija bezbedna zemlja.
Ocenio je i da policija trpi pritisak dela javnosti, među njima i opozicije, navodeći da kritike opozicije „odvlače pažnju i unose nemir građanima”, prenosi Tanjug.

Duh preduzetništva oseća se i u manastirima
Arkanj je dunavski rukavac u Koviljskom ritu.  Isto tako nazvana je i rakija dobijena destilacijom jabukovog vina koje je prethodno odležalo u hrastovom buretu. Šta im je zajedničko? Manastir Kovilj, Eparhija bačka. Manastiru je u postupku restitucije vraćena nekad oduzeta zemlja, oko 300 hektara oranica i 700 hektara šuma, livada i vodenih površina u Koviljskom ritu, a rakija „ćuti” u podrumu manastira Kovilj – po tradicionalnoj recepturi potekloj iz oblasti Kalvados u Francuskoj a pravi je manastirsko bratstvo.
Bratstvo manastira Kovilj, koji je jedan od najbrojnijih muških manastira Srpske pravoslavne crkve, trudi se da živi od sopstvenog rada. Zagledani u budućnost, monasi su još 2011. podigli kredit za kupovinu više od 13.000 sadnica aronije i zasnovali najveću kod nas plantažu ovog bobičastog voća sličnog borovnici. Udruženje pčelara „Jovan Živanović” iz Novog Sada poklonilo je manastiru 1999. godine 18 pčelinjih društava. Danas se u ograđenom prostoru, od 10 hektara mešovite šume, nalazi 200 košnica. Gde su pčele, tu je med, pa i vosak za voštane sveće koje se prave uz pomoć savremene tehnike. Monasi su sami napravili sve mašine i jednu štalu preuredili u radionicu. Na manastirskom imanju uz svakodnevnu molitvu rade svi. Dan započinju u četiri ujutru bogosluženjem, a potom se nižu poslušanja.


U manastiru Bukovo je još 1887. godine osnovana prva vinogradarska škola (Foto: Manastir Bukovo)


Poljoprivredno gazdinstvo Srpskog pravoslavnog manastira Svetih arhangela Kovilj sa trgovinskim lancima ne posluje preko posrednika, budući da je zavedeno u sistemu PDV-a. Sve što se na gazdinstvu proizvede koristi se za potrebe manastira i „Zemlju živih”, u čijih sedam kolonija put spasenja traži oko 150 mladih koji traže pomoć u nastojanju da se izvuku iz pakla narkomanije. Zajednica „Zemlja živih” postoji već 15 godina i tu je više od 1.500 ljudi isceljeno od strašnih problema zavisnosti.

Nekada su od obradive manastirske zemlje i šuma pored monaškog bratstva i sestrinstva živela i cela sela ili prnjavori, kako se i danas nazivaju naselja na manastirskoj zemlji. Tako da i meštani sela Kovilj u obližnjem manastiru vide šansu za stalni i sezonski posao.
Manastirskih proizvoda na tržištu je sve više zahvaljujući povratku nacionalizovane imovine verskim zajednicama kroz postupak restitucije. Zakon oslobađa crkvu od plaćanja PDV-a, no ipak postoji obaveza plaćanja dažbina državi na neke proizvode, i to ako godišnji promet tih proizvoda prelazi osam miliona dinara.


Monasi i mirjani ne mogu jedni bez drugih  (Foto:Manastir Bukovo)


Tradicija gajenja vinove loze i proizvodnja vina u Negotinskoj Krajini neraskidivo je vezana za manastir Bukovo u Timočkoj eparhiji. Zahvaljujući povraćaju zemlje manastirsko bratstvo je na površini 6,5 hektara podiglo vinograde. Od toga su dva hektara pod crnom tamjanikom, što je ovu drevnu sortu sačuvalo od potpunog zaborava. Zahtevna je tamjanika, migolji se, treba joj oprašivač, a u Bukovu je to sorta crni burgundac i problemi sa bujnošću, rodnošću, ali joj monasi sve „praštaju” zarad božanskog nektara posebnog ukusa.
Inače, bratstvo manastira Bukovo je još 1887. godine na svom imanju osnovalo prvu vinogradarsku školu, koja je četiri godine kasnije postala i prva državna poljoprivredna škola za vinogradarstvo i voćarstvo. Ova svetinja, posvećena Svetom Nikolaju Čudotvorcu, na četiri kilometra od Negotina, ima i svoju krojačku radionicu u kojoj se izrađuju  svešteničke i vladičanske odežde, epitrahilji, mitre, predmeti za crkvu – barjaci, plaštanice, prekrivači za sveti presto. Ova delatnost počela je dolaskom oca Stefana u manastir 1997. godine. Pet godina kasnije osnovana je i stolarska radionica za potrebe cele eparhije.


Manastir Bukovo


Vrata manastira Bukovo otvorena su za sve – one koji bi da se uvere u kvalitet vina, a i za vinogradare koji bi želeli da se oprobaju u proizvodnji stare crne tamjanike.
U proizvodnju grožđanog nektara uključila se i Srpska patrijaršija. Preduzeće „Patrijaršijska dobra d. o. o.”, kako saznajemo registrovano u sedištu SPC u Beogradu, rukovodi vinogradima u Sremskim Karlovcima i godišnje proizvede oko 25.000 litara vina. Većina eparhija proširuje zasade vinograda i trudi se da izmulja što više božjeg nektara. Sve se više ulaže u proizvodne linije za industrijsku proizvodnju, luksuzna pakovanja i prateći program.


Sir monasi prave od mleka dvadesetak manastirskih krava koje sami uzgajaju (Foto: Manastir Sukovo)


– U manastiru Sukovo, koji je posvećen Uspenju Presvete Bogorodice, na desnoj obali reke Jerme prave punomasni sir i kačkavalj po starim pirotskim recepturama, ali i travaricu sa čak 26 lekovitih biljaka i liker od oraha. Sirevima se dodaje lekovito i aromatično biljke, a monasi ga prave od mleka dvadesetak manastirskih krava koje sami uzgajaju. Sukovo ima dosta posetilaca iz Bugarske, koji rado kupuju monaške proizvode. Na samo dvadesetak kilometara od Pirota, na putu za Knjaževac, kraj istoimenog sela nalazi se manastir Temska posvećen Svetom Đorđu. U manastiru se čuva duga tradicija spravljanja melema za razna oboljenja. Recept su 1928. godine donele ruske monahinje, nakon Oktobarske revolucije. Od tada pa do danas zadržala se tradicija izrade melema, koju neguju monahinje manastira Temska. Izuzetno kvalitetne meleme prave i u manastiru Drača, koji je posvećen Svetom Nikoli, u Eparhiji šumadijskoj. Manastir ima botaničku baštu sa lekovitim biljem u kojoj se uzgajaju matičnjak, neven, ruzmarin, žalfija, lavanda... Ostale potrebne biljke beru po planini Rujevici. Kvalitet i zdravstvenu ispravnost melema kontroliše Institut za javno zdravlje „Kragujevac”. Imaju u manastiru Drača i odličan beli sir koji ne prodaju u vreme posta – podseća Radmila Katalina, predsednica društva „Izletnik”, čiji su članovi u proteklih 45 godina postojanja posetili ko zna koliko puta gotovo sve manastire po Srbiji i veliki deo u rasejanju.


Sirevima se dodaje lekovito i aromatično biljke (Foto: Manastir Sukovo)


– Oni koji se opredele za monaški život pozvani su da budu primer svim ostalim hrišćanima – „svetlost svetu”. Za razliku od modernog sveta, u kome se podstiče individualizam, ideal života u manastiru je zajednica u kojoj vladaju ljubav, bratstvo i sloga – primećuje Katalina i objašnjava da se u manastirima, uz sve duhovne obaveze, bave i poljoprivredom, jer od toga žive.
U tradiciji naših pravoslavnih svetinja je i izdavačka delatnost. Tri decenije manastir Rukumija, trudom i zalaganjem oca Simeona, kome se kasnije pridružila i monahinja Atanasije (Rašić), izdaje knjige o pravoslavnoj veri i moralu. Pre mesec dana, u manastiru Rukumija, upokojila se monahinja Atanasije. Bila je pojac u crkvi i kuvarica u manastiru, za bratstvo, majstore i svakodnevne goste. Uz to je pripremala knjige za štampanje, od ukucavanja tekstova do njihovog konačnog izgleda. Manastir je dosad izdao više od 100 naslova, ima tu i mnogo praktičnih naslova, poput posnih kuvara na ulju i vodi, priručnika za život u prirodi.
Duh preduzetništva oseća se u talasu otvaranja prodavnica crkvene robe, ali i u onlajn prodaji preko sajtova eparhija. Tako da su sada zahvaljujući internetu i brzoj pošti i vina sa Hilandara, proizvedena u Savinom polju na Svetoj gori – nadohvat ruke.

Detinjstvo ne sme biti obeleženo nasiljem i zlostavljanjem
Ređina de Dominičis je direktorka Unicefa u Srbiji i to će biti još nekoliko dana. Iako je njen mandat trebalo da bude petogodišnji, zbog unapređenja iz Beograda odlazi posle dve godine rada i uskoro preuzima dužnost direktorke Unicefa u Turskoj. Ono što smatra najvećim dostignućem Unicefa kad je reč o podršci Vladi Srbije u ostvarivanju prava deteta u poslednje dve godine jesu istraživanja i tehnička podrška koje su doprinele da se u Srbiji sve više obraća pažnja na agendu prava deteta i da prioritet dobiju kvalitet usluga za decu u ranom detinjstvu i adolescentskom dobu.
– Ponosni smo što je vlada uz podršku Unicefa na terenu značajno ojačala intervencije i pomoć tokom ranog razvoja mališana. Na taj način je obuhvaćeno više od 200.000 dece i pojačana je ključna uloga roditeljskih programa. Nismo se bavili samo najmlađima jer je Unicef podržavajući sprovođenje novih osnova nacionalnog programa predškolskog vaspitanja i obrazovanja u isto vreme svojim doprinosom poboljšanju rada nastavnika do 2022. godine obuhvatio 12.000 nastavnika i više od 220.000 dece. Usvajanje nacionalne strategije i akcionog plana za prevenciju i zaštitu dece od nasilja, razvijenih uz podršku Unicefa, pokazalo je i sve veću odlučnost da se deca zaštite od nasilja i zlostavljanja u svom okruženju – kaže Ređina de Dominičis.
Upitana koji su ključni izazovi sa kojima se deca i porodice u Srbiji suočavaju, kaže:
– Srbija je napredovala u mnogim sferama, ali u nekim oblastima i dalje postoje nejednakosti. Na primer, u najvećem riziku od siromaštva jesu deca koja žive sa samohranim roditeljima i deca sa dvoje ili više braće i sestara. Pandemija, kao i svugde, pogoršava njihovu nejednakost u mogućnostima. Stopa smrtnosti novorođenčadi i dalje je viša od proseka EU – 4,83 na 1.000 živorođenih. Učešće u osnovnom i srednjem obrazovanju visoko je. Potrebno je, međutim, učiniti više za uključivanje dece sa smetnjama u razvoju, romske i dece iz siromašnih domaćinstava u redovno kvalitetno obrazovanje.
S obzirom na to da početkom sledeće godine Unicef započinje novi petogodišnji program saradnje sa Vladom Republike Srbije interesovalo nas je koji su najvažniji ciljevi tog programa.
– Dogovorili smo se da se pažnja kontinuirano usmerava na rane godine, ali i da se novi akcenat stavi na adolescente i mlade, sa fokusom na izgradnju veština i preduzetništvo. Očekujemo značajnije rezultate u oblastima socijalne zaštite, inkluzivnog obrazovanja i digitalizacije – najavljuje direktorka Unicefa za Srbiju.
– Podrškom vladi u tekućim reformskim procesima i ulaganjima u socijalni sektor sa ciljem poboljšanja statusa svakog deteta u Srbiji i uklanjanjem prepreka za pružanje usluga i socijalnu inkluziju najugroženije i marginalizovane dece, Unicef istovremeno podržava vladu u njenim prioritetima za pristupanje Evropskoj uniji. U Evropi, za Unicef kao strateškog partnera, dečja prava su prioritet i u internom i eksternom delovanju. Agenda održivog razvoja do 2030. ne može se postići bez ostvarivanja prava deteta jer su brojni ciljevi direktno vezani za najmlađe. Zajedno sa porodicom UN, podržavamo vladu u delovanju za decu i mlade i sa njima dok planira, budžetira i sprovodi programe i politike usklađene sa ciljevima održivog razvoja – ističe Ređina de Dominičis.
Neizostavno pitanje za nekoga ko napušta službu u našoj zemlji jeste i ko će je naslediti na čelu Unicefa u Srbiji, na šta ona odgovara:
– Bila mi je neizmerna čast da radim u Srbiji. Sada kada odlazim u Tursku, srećna sam što mogu da najavim da će Dejana Kostadinova, trenutno stalna predstavnica Republike Bugarske pri Ujedinjenim nacijama u Ženevi, od sredine oktobra preuzeti i predvoditi odličan tim Unicefa u Srbiji.

Otvoren „Huavej” Centar za inovacije i digitalni razvoj u Beogradu
Kompanija „Huavej” otvorila je danas Centar za inovacije i digitalni razvoj u svom sedištu u Beogradu, u prisustvu premijerke Srbije Ane Brnabić i ambasadorke Kine Čen Bo.
Premijerka Brnabić je zahvalila kineskim partnerima na otvaranju novog Centra, jer će, sigurna je, i to značajno pomoći daljoj digitalizaciji u Srbiji u narednom periodu.
Brnabić je istakla da je udeo informaciono-komunikacionih tehnologija (IKT) u BDP-u zemlje, na kraju prve polovine ove godine šest odsto, dok je 2012. taj procenat bio 4,2.
„Sada je udeo IKT u BDP-u prestigao udeo čitavog građevinskog sektora, udeo saobraćaja, kao i turizma i ako ovako nastavimo, udeo IKT u ekonomskom rastu narednih godina prestići će udeo poljoprivrede. Tada smo postigli cilj”, rekla je Brnabić.
Taj cilj, podsetila je, postavila je kao prioritet svoje vlade - pokretanje digitalne transformacije zemlje, kako bi srpska ekonomija postala zasnovana na inovacijama i kreativnosti.
„To doprinosi da se ekonomija mnogo brže razvija, da zemlja bude otpornija na sve izazove i promene, kvalitet života u Srbiji bolji, a prilike za mlade veće. Danas, na kraju mandata, mogu da kažem da smo mnogo postigli”, rekla je Brnabić.
Tom rezultatu u digitalnoj transformaciji Srbije, dodaje, veliku ulogu imali su mladi i obrazovani kadrovi u našoj zemlji, ali i svetske komapanije koje su prepoznale njihov kvalitet.
Ističe, da je jedna od tih kompanija, i ključni partner Srbije, i kineski „Huavej”, te kaže da je današnje otvaranje njegovog Centra za inovacije pokazatelj da ta kompanija ima veru u naše talente i znanje.
Ukazala je da su trenutno svi, zbog Vašintonskog sporazuma, fokusirani na saradnju Srbije u vezi sa 5G mrežom, međutim, dodaje Brnabić, naša zemlja sa tom kompanijom priprema još mnoge tehnologije koje su preduslov za uvođenje 5G.

„Mnoge stvari su u pripremi sa „Huavejom”, a koje će tek biti vidljive u narednih nekoliko meseci ili godinu dana”, rekla je Brnabić.
Tri su, dodaje, osnovna fokusa saradnje sa tom kineskom kompanijom - uvođenje veštačke inteligencije, uvođenje računarskih učionica i uvođenje pametnih gradova.
Brnabić je podsetila da je Srbija donela Strategiju za razvoj veštačke inteligencije i najavila da će u oktobru biti otvoren Institut za razvoj veštačke inteligencije.
Podsetila je da je cilj države da se do septembra 2021. godine završi digitalizacija obrazovanja, odnosno, da sve škole budu povezane na brzi bežični internet i da u svim učenicima budu digitalni udžbenici.
Brnabić ističe i da komapnija „Huavej” u tom smislu pomaže, jer će, najavljuje, sa našom Kancelarijom za IT uraditi zajedničku Platformu za pametno obrazovanje.
Saradnja sa kompanijom „Huavej”, dodaje, ogleda se i u razvoju pametnih gradova i ističe da je Programom „Srbija 2025” planirano da 10 gradova u našoj zemlji uvede koncept pametnog grada.
Premijerka dodaje da je „Huavej” i u tom pravcu napredovao i da će nam njihova iskustva i znanje biti od pomoći da se Srbija brže digitalizuje.
„Kao što vidite, mi ne razmišljamo samo o 5G mreži, jer bez svega ovoga prethodnog što radimo, bespotrebno je da imamo 5G mrežu”, ukazala je Brnabić.
Istakla je da će Vlada Srbije biti posvećena saradnji sa kompanijama, poput „Huavej”.
Ambasadorka Kine Čen Bo rekla je da se sveobuhvatno strateško partnerstvo Srbije i Kine neprekidno razvija, te da je saradnja u svim oblastima dovela do velikih i plodnih rezultata, što je doprinelo ekonomskom razvoju dve zemlje i konkretnu korist građanima.


Za 15 godina rada u Srbiji kompanija „Huavej” doprinela je digitalnoj transformaciji Srbije


„Drago mi je da „Huavej” u veoma otvorenom, poštenom okruženju aktivno širi saradnju sa partnerima u Srbiji”, rekla je Čen.
Dodala je da digitalna industrija u Kini igra važnu ulogu u ekonomskom razvoju Kine, te da je Kina spremna da sa Srbijom, koja je sada u procesu digitalizacije, deli svoju tehnologiju i iskustvo.
Regionalni direktor kompanije „Huavej” Li Mećun kaže da je za 15 godina rada u Srbiji ta kompanija ostvarila mnogo uspešnih saradnja i doprinela digitalnoj transformaciji Srbije.
Kaže da će novi Centar za inovacije služiti za negovanje talenata u koje, ističe, ta „Huavej” polaže mnogo nade.
Najavio je da će naša Kancelarija za IT u saradnji sa Huavej u najskorijoj budućnosti razraditi platformu pametnog obrazovanja i početi postepeno sa uvođenjem veštačke inteligencije.
Li je podsetio da je deo srpske nacionalne strategije razvoj telekomunakacionih tehnologija, pametnih gradova, pametna e-uprava, pametno obrazovanje, uvođenje 5G mreže, a u svemu tome, dodaje, „Huaveji” joj može pomoći.
Ističe da kompanija „Huavej” u oblasti 5G i veštačke inteligencije poseduje bogato iskustvo, koje već primenjuje u mnogim zemljama, prenosi Tanjug.
Li je izrazio nadu da će Srbija, kao i do sada, obezbediti ravnopravnu poslovnu sredinu za širenje mreža, bez diskriminacije.

Veće šanse da se građani zaraze u okolnim zemljama nego u Srbiji
Srbiji je epidemiološka situacija, što se tiče virusa korona, stabilna, ali je još nesigurna, kaže epidemiolog i zamenica direktora Instituta Batut prof. dr Darija Kisić Tepavčević.
Ona je na konferenciji za medije Kriznog štaba navela da se u evropskim zemljama u prethodne dve nedelje beleže rekordni brojevi kada su u pitanju laboratorijski potvrđeni slučajevi i da je to najveći broj zaraženih od početka pandemije.
„U većini zemalja u Evropi i gotovo svim zemljama u okruženju se registruje rastući trend kada je u pitanju učestalost ovog obolenja, tako da je zaključak da se oko nas nalaze mnogobrojna žarišta, sa intenzivnom transmisijom virusa”, navela je Kisić Tepavčević, prenosi Tanjug.
Ona je naglasila da epidemiološka situacija u Srbiji može brzo da se promeni i da moraju da se primenjuju i dalje epidemiološke mere, jer sve „zavisi od nas”.
Kao dobar primer discipline stanovništva navela je Kinu, koja beleži odlične rezultate zahvaljujući preventivnim merama i već četiri meseca nemaju smrtne ishode i mesec dana nema lokalne transmisije virusa.
Pojašnjava da je u zemljama u okruženju, gde je veliki broj srpski turista na letovanju, veća verovatnoća da dođe do infekcija virusom nego u našoj zemlji.
„U prethodne dve nedelje kumulativna incidencija, verovatnoća obolevanja u Crnoj Gori je 282 na 100.000, što je svrstava na treće mesto u Evropi kada je u pitanju rizik obolevanja. U BiH je ovaj rizik 94 na 100.000, Hrvatska 84 na 100.000. U našoj zemlji je ispod 15 na 100.000 stanovnika”, navela je Kisić Tepačevoć.
Apelovala je na sve građane da se ulože maksimalni napori da održimo stabilnu epidemiološku situaciju i virus održimo pod kontrolom, jer ide sezona respiratornih infekcija.
„Zaključak je da nikako ne sme da nas zavara povoljnija epidemiološka situacija u našoj zemlji. Ona je rezultat preventivnih mera. Najveći broj naših građana se ponaša odgovorno i savesno”, naglasila je Kisić.
Pohvalila je disciplinu najmlađih koji su pre dve nedelje pošli u školu, što se odrazilo na povoljnu epidemiološku situaciju u školskoj sredini.

Moguće da će biti raspisan treći upisni rok na Univerzitetu u Beogradu
Drugi upisni rok na Univerzitetu u Beogradu je završen, ostalo je još slobodnih mesta i moguće je da će biti raspisan treći upisni rok.
To je danas najavila za Tanjug rektorka Univerziteta u Beogradu Ivanka Popović i istakla da su dekani spremni za početak nove školske godine, te da je spremno nekoliko scenarija, ukoliko dođe do pogoršanja epidemiološke situacije.
„Nekoliko scenarija je spremno, fakulteti se prilagođavaju tim uslovima”, rekla je Popović nakon svečane zajedničke sednice Senata i Saveta u čast proslave Dana Univerziteta u Beogradu.

U Srbiji u poslednja 24 časa nije bilo preminulih od virusa korona, novozaraženih 29
U poslednja 24 sata u Srbiji nije bilo preminulih od posledica koronavirusa, pokazuju podaci Ministarstva zdravlja i Instituta za javno zdravlje „Dr Milan Jovanović - Batut” objavljeni u medijima.v U tom periodu je testirano 5.930 osoba, od čega je 29 bilo pozitivno, što je najmanji broj novozaraženih još od 2. juna kada ih je bilo 24, prenosi Beta.
Na respiratorima u bolnicama širom zemlje danas je 28 pacijenata.
Po podacima Evropskog centra za prevenciju i kontrolu bolesti (ECDC) u Srbiji je u poslednjih 14 dana bilo 14,5 obolelih na 100.000 stanovnika.

Vučić sa patrijarhom o pregovorima o KiM
Predsednik Srbije Aleksandar Vučić sastao se danas sa patrijarhom Irinejem, i u otvorenom i sadržajnom razgovoru, izvestio ga o pregovorima o Kosovu i Metohiji, koji su početkom meseca vođeni u Vašingtonu i Briselu, kao i o razgovorima vođenim sa svetskim državnicima.
Reči je bilo i o položaju srpskog naroda na Kosovu i Metohiji, u Crnoj Gori, Hrvatskoj, Republici Srpskoj, ali i drugim delovima Bosne i Hercegovine, saopštila je Pres služba predsednika Republike.
Posebna pažnja posvećena je najavi niza ambicioznih projekata za budućnost Srbije, a patrijarh je iskazao posebno interesovanje za ulaganja države u unaprećenje zdravstvenog sistema i naročito pohvalio činjenicu da je država ubrzano pokrenula radove na rekonstrukciji 10 opštih bolnica, kao i radove na izgradnji novog Kliničkog centra Srbije u Beogradu.
Predsednik je napomenuo da je reč samo o prvoj fazi, te da je u planu rekonstrukcija još 30 opštih bolnica, kao i izgradnja kliničkih centara u Novom Sadu i Kragujevcu.
Sastanku su prisustvovali vikarni episkop remezijanski Stefan, lični sekretar patrijarha Dejan Nakić i generalni sekretar predsednika Republike Nikola Selaković.

Krizni štab: Za povratnike iz inostranstva od petka pojačan nadzor umesto izolacije
Od petka u 18 časova uvodi se nadzor za sve građane Srbije koji se vraćaju iz evropskih zemalja, izjavila je danas zamenik direktora Instituta „Batut” Darija Kisić Tepavčević.
Nakon sednice Kriznog štaba, Kisić je apelovala na sve građane da se do petka vrate u Srbiju, jer će nakon toga početi nadzor, koji, kako je objasnila, ne podrazumeva karantin i samoizolaciju.
„Reč je o nadzoru kako bi se sprečio rizik prenošenja koronavirusa”, rekla je Kisić novinarima.
Kaže da će način vršenja nadzora biti definisan i objavljen u narednim danima.
Preporuke svetskih organizacija, dodaje Kisić, jesu da taj nadzor traje do 10 dana.
Na pitanje šta podrazumeva nadzor, Kisić Tepavčević je odgovorila da će javnost biti detaljnije obaveštena do petka u 18 časova, ali da će podrazumevati određenu dinamiku javljanja relevantnim zdravstvenim službama, s ciljem da se potencijalni unos virusa u našu zemlju stavi pod kontrolu.
Kisić ističe da je Krizni štab doneo tu odluku zbog povećanja broja zaraženih u regionu, ali i u svim evropskim zemljama, od kraja avgusta.
Ukazuje da je Crna Gora treća po učestalosti obolevanja u Evropi i da, kao takva, predstavlja rizik, te da se broj zaraženih povećava i u našoj zemlji, s obzirom da veliki broj naših građana boravi u CG.
Rekla je da se na visokom mestu nalaze i Hrvatska i BiH.
„To napominjemo zato što je veliki broj naših građana u tim zemljama”, rekla je Kisić.
Kisić navodi da je juče primećen blagi skok broja zaraženih u odnosu na prethodne nedelje, što je, ističe, bio signal da Krizni štab mora da preuzme dalje odluke kako se situacija ne bi pogoršala.
Ističe da je kod nas trenutna epidemiološka situacija povoljna, ali da građani u tim zemljama predstavljaju opasnost za širenje zaraze.
„Apelujemo na sve građane da se do kraja ove nedelje vrate u svoju zemlju, nakon toga ćemo imati drugačiji režim za sve putnike”, rekla je Kisić.
Kaže da je naš zdravstveni sistem pokazao u prethodnom periodu koliko može da radi u vanrednim okolnostima i da je i sada vrlo spreman i ima velike kapacitete ukoliko bi došlo do povećanja broj obolelih.
„Najveći broj kovid bolnica se vratio u nekovid sistem rada i nadamo se da će tako ostati u nekom dužem vremenskom periodu. Ali, jesmo spremni, s obzirom da imamo već dosta iskustva sa tim virusom. Ipak, svi treba da se potrudimo i ne dozvolimo više da svi nasi kapaciteti budu maksimalno iskorišćeni”, poručila je ona.
Navodi da je još ranije izrečena kao važna preporuka da sva deca posle povratka iz inostranstva koja idu u kolektive budu u kućnoj izolaciji u periodu od 10 dana.
Ona napominje da deca uglavnom nemaju teže oblike ispoljavanja kovida, ali da mogu da šire virus.
Sada ćemo tu meru da proširimo i na sve naše građane, dodala je Kisić Tepavčević.
Dodaje da je danas bio redovan sastanak Kriznog štaba na kome je razmatrana epidemiološka situacija u Srbiji, ali i drugim zemljama, na kome su razmatrani svi aspekti na koje utiče kovid.
</div>
<div id="politika">
Đurić: Bela kuća više nije rezervisana samo za Albance
Direktor Kancelarije Vlade Srbije za Kosovo i Metohiju Marko Đurić izjavio je da je Srbija u Vašingtonu posle mnogo godina obnovila odnose sa SAD na najvišem nivou, istakavši i da potpisani sporazum i najavljeni dolazak Američke korporacije za razvoj (DFC) otvara perspektivu za ozbiljne investicije.
Đurić je u intervjuu za Kurir TV rekao i da je prištinska delegacija kasnila na potpisivanje sporazuma oko 20 minuta zbog, kako je rekao, neslaganja u njihovom timu.
''Nezvanično smo saznali da je jedan od članova vladajuće koalicije smatrao da je sporazum katastrofalan za njih pošto gazi sve što su najavljivali, da će dobiti priznanje nezavisnosti, odbijanje mini šengena... Šta se onda dešavalo i kakvi su telefonski pozivi išli iz Vašingtona ka Prištini, mogu da samo spekulišem”, rekao je Đurić.
Dodao je da je srpska delegacija u Vašingtonu dobila prijem na najvišem nivou, dok albanska delegacija nije imala sastanak s predsednikom Donaldom Trampom, što je, kaže, ranije bilo nezamislivo.
''Do sada je za njih bila rezervisana Bela kuća, a Srbi su bili loši momci s kojima se pregovaralo na daljinu preko posrednika. Sada je naša strana imala priliku da otvori vrata Bele kuće i obnovi dijalog sa SAD'', kazao je Đurić.
On je naveo da su razgovori u Vašingtonu prvog dana bili na momente dramatični, ali da predsednik Aleksandar Vučić, koji je predvodio srpsku delegaciju, nije kalkulisao i da je jasno stavio do znanja da će odbiti da potpiše bilo šta što je protiv interesa Srbije.
''To je bila filigranska diplomatija u kojoj smo morali smo da radimo tačku po tačku na pitanjima koja su osetljiva za naše prijatelje Rusiju i Kinu, vezano za snabdevanje energentima i komunikacione tehnologije'', kazao je Đurić.
Kako je rekao, potom su usledili teški i višesatni razgovori u Briselu, a Evropljani nisu bili oduševljeni svime što su Amerikanci stavili na sto.
''Ali smo najstojali da rešimo neka ozbiljna pitanja za naš narod - pitanje nestalih, položaja raseljenih i prognanih i stvaranja formalnog okvira za ekonomsku saradnju. Uspeli smo da izdejstvujemo obavezu prištinske strane da usvoji Zakon o povratku prognanih, da se uredi njihov socijalni, ekonomski i bezbednosni položaj'', rekao je Đurić.
Podsetio je da je u Briselu posle mnogo vremena prvi put otvoreno pitanje Zajednice srpskih opština i naglasio da je vreme da Priština ispuni preuzete obaveze.
Đurić je poručio kosovskom premijeru Avdulahu Hotiju da se u Prištini ne zanose pričama o međusobnom priznanju.
„Tako ćete samo da potkopate mogućnost da se o nečemu ozbiljno razgovora, jer Srbiji ne pada ne pamet da priznaje nezavisnost Kosova, niti će se tako doći do konstruktivnog rešenja. Nego da se vratimo za sto i vidimo kako da rešavamo praktične probleme na terenu i postepeno gradimo poverenje sprovođenjem postignutih sporazuma”, poručio je Đurić, prenosi Tanjug.

EU očekuje da Srbija podrži sankcije prema Belorusiji
BRISEL – Portparol EU Peter Stano kaže da se od Srbije, kao zemlje u procesu pristupanja EU, očekuje da uskladi svoju spoljnu politiku sa politikom EU, uključujući i najavljene sankcije protiv odgovornih za nasilje u Belorusiji.
„Nadamo se da ćemo uskoro videti najavljene evropske sankcije protiv odgovornih za neprihvatljivu represiju u Belorusiji. Očekujemo da zemlje u procesu pristupanja EU napreduju u usklađivanju svojih politka sa politikama EU. To se ne dovodi u pitanje”, kaže Stano, prenosi Tanjug.
Stano dodaje da je usklađivanje sa EU spoljnom politikom jedna od obaveza u pristupnom procesu i da zemlje koje su u tom procesu „to znaju”.

Dogovor u Vašingtonu nadmašio očekivanja srpske strane
Srpska delegacija se iz Vašingtona vratila sa odličnim paketom infrastrukturne, ekonomske, razvojne pomoći za našu zemlju, izjavio je danas direktor Kancelarije za Kosovo i Metohiju i istakao da je poseta SAD pre desetak dana prošla bolje nego što je iko očekivao.
Đurić je kazao da je priprema naše delegacije bila ozbiljna i da se na njoj radilo nedeljama unazad, prenosi Tanjug.
„Na osnovu toga smo u Vašington otišli sa predlozima koji su rezultirali sa više od tri milijarde evra paketa razvojne podrške za našu infrastrukturu”, kazao je Đurić za TV Hepi.
U tom smislu, podsetio je da je srpska delegacija kandidovala nove pruge koje će povezati srpske sredine u dužini od 43 kilometara od Merdara, zatim novu prugu koja će našu privredu povezati sa Jadranskim morem, avio liniju, paket za naše privrednike.
Ističe da je značajno da uz pomoć američkih finansija ulažemo i u autoputeve, železnice i druge veze u regionu, kao i to što je luka Drač definisana kao nova luka na koju će izlaziti naša privreda.
Prema njegovim rečima, Albanci su pokušali da na sastanku insistiraju da nema dogovora o tome da budu deo „mini Šengena” i podsetio je da su i šest meseci unazad bili kategorično protiv toga, ponavljajući da je taj projekat u stvari projekat „velike Srbije”.
Đurić kaže da su i to prihvatili kada su ih Amerikanci pritisli i rekli im da je to volja maeričkog predsednika Donalda Trampa.
Direkot vladine Kancelarije podseća i da su Albanci u Vašington otišli po međusobno priznanje iako im je govoreno unapred da je to jalov posao i da srpska delegacija to neće prihvatiti.
„Ali, moram da kažem da nimalo nije lako na takvom jednom mestu to odbiti”, naveo je Đurić i istakao da je deseta po redu tačka, koje nisu bile numerisane, govorila da se strane slažu da se međusobno priznaju, odnosno da se nedvosmisleno radilo o obostranom priznanju.
Kao važno za srpski narod, Srbiju i Srpsku pravoslavnu crkvu, Đurić je istakao da je dogovorena primena zakona kojim se garantuje imovina SPC i u tom smislu poručio da do sada nismo imali garanciju sa takvim značajem.
„Albanci dugi niz godina pokušavaju da prisvoje naše svetinje i zato je važno što se Priština obavezala u Vašingtonu”, ističe direktor vladine Kancelarije za KiM.
Podsetio je da je predsednik Aleksandar Vučić prvi srpski lider posle dve decenije koji je imao sastanak u ovalnom salonu, a da je pre njega bio Zoran Đinđić i kazao da su tri protokolarne stvari pokazale značaj i posebnu pažnju koju je imala srpska delegacija.
Međutim, Đurić dodaje da domaćini nisu hteli ni da omalovaže drugu stranu.
Kako ističe, najvažnije je da je srpska delegacija u zemlju se vratila sa dokumentom koji je iznad srpskih očekivanja.
Poručio je Srbima na Kosovu i Metohiji da će „na krilima diplomatskih uspeha” Srbija pokušati da im omogući bolji život u južnoj pokrajini.
Komentarisao je i odnose sa Rusijom i Kinom nakon sastanka i dogovora u Vašingtonu i kazao da ih Srbija nikada neće zapostaviti.
„Ne pada nam na pamet da se odvajamo do naših tradicionalnih prijatelja i saveznika. Srbija se lojalno i pouzdano ponašala prema svim svojim partnerima”, naglasio je Đurić.
</div>
<div id="vesti">
Rusija Belorusiji odobrila pozajmicu od milijardu i po dolara
Rusija će Belorusiji dodeliti zajam od 1,5 milijardi dolara, rekao je danas ruski predsednik Vladimir Putin na sastanku sa beloruskim kolegom Aleksandrom Lukašenkom.
„Dogovorili smo se da će Rusija dodeliti Belorusiji zajam u iznosu od 1,5 milijardi dolara u ovoj izazovnoj situaciji i mi ćemo to učiniti. Koliko znam, naši ministri finansija se tim pitanjem bave na profesionalnom nivou”, rekao je Putin, prenosi ruska novinska agencija Tas.
Putin je dodao da se nada da će to uticati na tržište.
„Nisam slučajno pomenuo zajam koji Rusija planira da dodeli Belorusiji u bliskoj budućnosti. Nadam se da će to na pravi način uticati na finansijska tržišta”, rekao je on, prenosi Beta.
Ruski predsednik je beloruskom kolegi nagovestio i da se treba fokusirati na ekonomiju pogođenu pandemijom korona virusa.
„Sada imamo priliku da o svemu razgovaramo mirno, ali bi pre svega trebalo da razgovaramo o ekonomskim pitanjima”, rekao je Putin.
Trgovinska razmena dve zemlje, kako je naveo, pala je za više od 21 odsto, što je ocenio kao „značajan pad”.
Putin je tokom sastanka takođe izrazio uverenje da će Lukašenko moći da reši političku krizu u svojoj zemlji koja je suočena sa protestima bez presedana od početka avgusta.
Lukašenko se od predsedničkih izbora 9. avgusta, suočava sa talasom protesta protiv izborne pobede koju je proglasio.
Kremlj: Rusija će povući trupe sa granice sa Belorusijom
MOSKVA - Ruski predsednik Vladimir Putin i njegov beloruski kolega Aleksandar Lukašenko dogovorili su se u Sočiju da će Rusija povući svoje trupe raspoređene duž granice sa Belorusijom, saopšteno je u Kremlju.
„Bitan rezultat razgovora dvojice predsednika u Sočiju je sporazum kojim se uklanjaju rezervne trupe snaga bezbednosti i Nacionalne garde, koje su bile raspoređene u blizini rusko-beloruske granice”, rekao je portparol Kremlja Dmitrij Peskov, prenosi Tanjug.
Rojters javlja da je ruska agencija Tas s prenela da je Peskov novinarima rekao da će se pripadnici jedinica koje su bile raspoređene u blizini granice sa Belorusijom, vratiti u svoje matične baze.
Kako prenosi Tas, Peskov je rekao i da u razgovoru Putina i Lukašenka nije bilo reči o uspostavljanju ruske vojne baze u Belorusiji, što su nagoveštavali neki mediji.

Potonuo brod sa migrantima u Grčkoj, troje se udavilo, 56 spaseno
ATINA - Najmanje tri migranta su se udavila dok je 56 spaseno, nakon što je brod kojim su plovili potonuo u blizini Krita, javljaju agencije.
Akcija spasavanja nastavila se i tokom večeri, kako bi se pronašli i drugi migranti koji su možda u vodi. Obalska straža navodi da nije jasno da li je još neko nestao, s obzirom na to da preživeli nisu u stanju da pruže informacije o tačnom broju putnika koji su se nalazili na brodu u trenutku kada je potonuo.
Brod je potonuo 19 kilometara istočno od Krita, usled jakih vetrova.
Nadležni navode da nije poznato odakle je brod išao, koliko je bio veliki i ka kojoj destinaciji se kretao.
Grčka ostrva u istočnom delu Egejskog mora uobičajena su destinacija za hiljade migranata sa Bliskog istoka, iz Afrike i Azije, koji ilegalno dolaze sa obližnje obale Turske u potrazi za boljim životom u EU.

U Turskoj najviše umrlih od koronavirusa od maja
ISTANBUL - U Turskoj je registrovan najviši broj umrlih od kovida 19 na dnevnom nivou od maja.
Od posledica zaraze koronavirusom u poslednja 24 sata u toj zemlji su umrle 63 osobe.
Sa 1.716 novozaraženih ukupan broj osoba inficiranih korona virusom dostigao je skoro 293.000, saopštilo je danas tamošnje Ministarstvo zdravlja.
Od početka epidemije umrlo je 7.119 osoba, međutim stručnjaci veruju da je zbog ograničenog broja testova i drugih faktora broj veći, prenosi Beta.
Ministar zdravlja Fahretin Koča objavio je na svom „Tviter” nalogu da se broj zaraženih ne smanjuje i upozorio ljude da poštuju mere prevencije.
Turska je u maju relaksirala mere, a od juna je otvorena i za turizam.

Oko 1.000 vatrogasaca gasi požar u centralnom Portugalu
LISABON - Oko 1.000 vatrogasaca i 15 letelica za gašenje požara borilo se sa vatrenom stihijom koja je zahvatila centralni deo Portugala.
Požar je izbio u blizini Proenca-a-Nova, 200 kilometara severno od prestonice Lisabona, javlja AP.
Prema rečima vatrogasaca, otežavajuće okolnosti u gašenju požara predstavljaju jak vetar i specifična vegetacija koja vrlo lako gori.
Zbog požara koji je izbio u nedelju, evakuisano je više od 20 ljudi, dok je pet vatrogasaca povređeno nakon što je njihovo vozilo zahvatila vatra.
AP navodi da su veliki šumski požari redovna pojava svake godine u Portugalu, kao i da je u dva velika požara pre tri godine poginulo 106 ljudi, prenosi Tanjug.

Britanci beže s grčkih ostrva
Od našeg dopisnika
Atina – Posle odluke britanske vlade da zbog porasta broja obolelih u Grčkoj sedam ostrva stavi na „crvenu listu”, turisti u panici napuštaju Lezbos, Tinos, Serifos, Mikonos, Krit, Santorini i Zakontos. Istovremeno, i holandska vlada je grčka ostrva stavila na „narandžasti“ spisak i upozorila svoje državljane da ih po povratku sa letovanja čeka desetodnevni karantin.
Nekoliko desetina hiljada britanskih turista – prema pisanju „Dejli mejla” reč je o 60.000 ljudi – dobili su od svoje vlade upozorenje da će, ukoliko u propisanom roku ne napuste Grčku i vrate se u domovinu, morati u karantin. Ovdašnji mediji javljaju da je odmah posle upozorenja britanskog ministra transporta Grandi Spasa na ostrvima počela panika, jurnjava za avionskim kartama, trajektima koji će ih prebaciti bar do Atine. Karte je teško naći i s obzirom na to da se menjaju datumi povratka ili se one kupuju u poslednjem trenutku, sada su znatno skuplje od uobičajene cene, čak i do tri puta.
Svi koji ne uspeju da se u Veliku Britaniju vrate do srede, 16. septembra ujutru, moraće u dvonedeljni karantin. Većina turista ne razume ovu neočekivanu odluku svoje vlade jer, kako kažu, i pored porasta broja obolelih – u Grčkoj je bezbednije nego kod kuće.
Činjenica je da je broj obolelih od korone u Grčkoj porastao, da je samo u avgustu registrovano više od pet hiljada novih slučajeva, što je mnogo više nego na početku pandemije i da i dalje dnevno ime više od 150 zaraženih. Međutim, to je mnogo manje zabrinjavajuća slika od one u većini drugih evropskih zemalja.
Britanska vlada objašnjava da se obavezan karantin po povratku neće odnositi na celu Grčku, već samo na one koji dolaze sa ostrva koja predstavljaju veliki rizik. London neće, kako se kaže, slediti primer Škotske, koja je ponovo uvela karantin za sve povratnike iz Grčke, dok je Vels zabranio putovanja na neka grčka ostrva.
Sve je, zapravo, počelo pre nekoliko dana, kad se ispostavilo da je u avionu sa 200 putnika koji se vraćao iz Grčke, 30 Škota bilo pozitivno na koronu. Isto se desilo i turistima iz Italije, ali u svim slučajevima reč je bila o mladim ljudima koji su letovanje na grčkim ostrvima provodili uglavnom ne poštujući mere zaštite.
Okupljali su se na privatnim zabavama i žurkama na plaži, gde je bilo po nekoliko stotina ljudi, u gomili i gotovo uvek – bez obavezne maske. Upravo zbog takvog ponašanja mladih, grčka vlada je donela odluku da se na nekim ostrvima, pre svega na Mikonosu, Parosu i Antiparosu, Zakintosu, kao i na Halkidikiju, uvedu vanredne mere, da se rad klubova ograniči do 23 sata i zabrani okupljanje više od devet ljudi. Mere nisu poštovane, mnogi klubovi su zatvoreni, a osoblje i gosti su se zarazili koronom.
U svakom slučaju, ovo je dodatni udarac za grčki turizam, jer su upravo Britanci bili najbrojniji gosti. I tako, prema grubim procenama, ove sezone Grčka će u turizmu imati gubitak od oko 15 milijardi evra. Već sada je izvesno da je ove godine na letovanje došlo nešto više od tri miliona turista u odnosu na prošlogodišnjih 35 miliona. Hoteli su uglavnom poluprazni, mnogi nisu ni otvoreni, iako se računalo da će, s obzirom na epidemiološku situaciju u Evropi, Grčka biti bezbedna oaza za turiste. Desilo se suprotno. Upravo u udarnim mesecima, kad se zemlja otvorila za turizam koji je trebalo da bude slamka spasa za privredu, broj obolelih u Grčkoj počeo je da raste, uvedene su mere zabrane, a turisti su počeli da odlaze. Neočekivano, ispostavilo se da koronu nisu doneli turisti, već je ona „domaća”, i to u 85 odsto slučajeva.
Po svemu sudeći, od produžene sezone u septembru i oktobru neće biti ništa ili bar ne dovoljno da se popuni rupa u budžetu. Hoteli spuštaju cene, na ekskluzivnim ostrvima kao što su Mikonos i Santorini čak i više od 60 odsto, ali – turista nema.
Opozicija optužuje Micotakisovu vladu da je kriva za sve što se dešava, da se suviše žurilo s odlukom da se vrata otvore za strance i zemlja proglasi bezbednom. Na ovu temu u parlamentu je vođena oštra debata i to na zahtev opozicionih partija. Premijer Kirijakos Micotakis ostao je čvrsto na stanovištu da je učinjeno sve što je bilo potrebno da se sačuva zdravlje domaćeg stanovništva i gostiju, da su zato i preduzimane mere koje u turističkoj sezoni nisu bile popularne, da je zemlja morala da se otvori jer privreda ne bi više mogla da izdrži „zaključavanje”. Premijer traži podršku svih partija i zaustavljanje kampanje protiv mera zaštite, koja uzima maha, i apeluje pre svega na roditelje da ne bojkotuju obavezno nošenja maski u školama.
Poslednjih dana svakodnevno se na ulicama grčkih gradova okupljaju stotine roditelja koji nose parole protiv maski u školama, traže da se ova obaveza ukine i deci na drugi način omogući bezbedan povratak u školske klupe, koji je i tako odložen za nedelju dana, sa sedmog na 14. septembar.

Predstavnici 53 članice Evropskog regiona SZO usvojile program rada 2020-2025
Ministri zdravlja i lideri javnog zdravlja iz 53 države članice Evropskog regiona Svetske zdravstvene organizacije (SZO) podržali su novu petogodišnju viziju, evropski program rada (EPV) 2020-2025, koji određuje kako će SZO/Evropa i njene države članice raditi zajedno na ispunjavanju očekivanja građana o zdravlju.
„Ljudi s pravom zahtevaju kvalitetnu, dostupnu zdravstvenu zaštitu, očekuju da će zdravstvene vlasti zaštititi njihovo zdravlje tokom hitnih slučajeva i žele da mogu da napreduju u zdravim zajednicama. EPV, odobren danas, nudi nacrt da se to postigne”, rekao je dr. Hans Henri P.Kluge, regionalni direktor SZO za Evropu.
U skladu sa EPV, evropske države članice će primeniti tri osnovna prioriteta: garantovanje prava na univerzalni pristup kvalitetnoj nezi bez straha od finansijskih poteškoća, zaštitu od hitnih zdravstvenih situacija i izgradnju zdravih zajednica, gde akcije javnog zdravlja i odgovarajuće javne politike obezbeđuju bolji život u ekonomiji blagostanja, saopštio je SZO.
Ovi ključni prioriteti usidreni su u Agendi za održivi razvoj do 2030. godine i njenih 17 ciljeva održivog razvoja, a usklađeni su sa globalnom vizijom utvrđenom u Opštem programu rada SZO 2019-2023.
„Kovid 19 je na svetlost dana izneo slabosti i snagu evropskog društva. Otvoreno je otkrila stvarnost naših zdravstvenih sistema”, rekao je Kluge.
Prema njegovim rečima, najugroženiji, poput starijih ljudi i osoba sa mentalnim potrebama, često nose najveći teret u hitnim zdravstvenim situacijama, solidarnost i poverenje između ljudi i zdravstvenih vlasti su pod pritiskom, a političari treba da čuju glasove zdravstvenih lidera i naučnika jer su zdravlje i ekonomija neraskidivo povezani.
„Pandemija nas je naterala da se vrlo brzo pozabavimo ovim pitanjima, ali EPV nam pokazuje kako da se pozabavimo njima na način koji generiše poverenje, bolje zdravlje i na kraju gradi bolja društva”, zaključio je Kluge.
Na sednici Regionalnog komiteta, on je, takođe, izneo zabrinjavajuće poremećaje u zdravstvenim službama u regionu tokom pandemije kovid 19.
Veliki broj država članica, njih 68 odsto prijavilo je prekid usluga vezanih za nezarazne bolesti, uključujući praćenje dijabetesa, hipertenzije i skrininga za rak.
Zemlje izveštavaju i predviđaju 10 odsto porasta smrtnosti od raka dojke i 15 odsto porasta smrtnosti od raka debelog creva, šest država u regionu sa 22 procenata novorođenčadi narušile su rutinske programe imunizacije, a u maju je 28 zemalja prijavilo 50 odsto smanjenja broja prijava slučajeva tuberkuloze.
Sledeće tri ključne lekcije su istaknute u pregledu delovanja na kovid 19: u hitnim zdravstvenim situacijama potrebna je solidarnost da bismo uspeli, potrebni su nam snažniji zdravstveni sistemi za snažniju zdravstvenu sigurnost i moramo priznati da su zdravlje i ekonomski prosperitet dve strane iste medalje.

Međunarodna automobilska federacija pokrenula istragu zbog majice Luisa Hamiltona
Međunarodna automobilska federacija (FIA) pokrenula je danas istragu protiv šestostrukog svetskog šampiona Luisa Hamiltona iz Mercedesa pošto je pre i posle trke za Veliku nagradu Toskane nosio majicu sa natpisom u vezi sa ubistvom Afroamerikanke Brione Tejlor. Hamilton je izašao na podijum noseći majicu sa natpisom „Uhapsite policajce koji su ubili Brionu Tejlor”, istu majicu nosio je i pre trke, a izjavu posle pobede u Muđelu završio je rečenicom: „Pravda za Brionu Tejlor”.
Policija u civilu ubila je u martu u Kentakiju medicinsku radnicu 26-godišnju Afroamerikanku Brionu Tejlor tokom racije u njenoj kući, pogodivši je sa osam metaka.
„Trebalo mi je dugo da nabavim tu majicu i čekao sam da je obučem kako bih podigao svest o tome da postoje ljudi koji su ubijeni na ulici, koji su ubijeni u svojoj kući - policija je bila u pogrešnoj kući, a ti ljudi i dalje šetaju slobodno. Ne smemo se smiriti, ne smemo... Moramo da nastavimo da podižemo svest o tome”, rekao je Hamilton posle trke, preneo je Skaj.
Hamilton je jedan od sportista koji ističu slučaj Brione Tejlor. Igrači NBA lige su ranije tokom sezone u izjavama pominjali to ubistvo, a košarkašice WNBA su nosile majice sa njenim imenom, ali i imenima ostalih žena koje su ubijene u navodnom policijskom ili rasnom nasilju.


Japanska teniserka Naomi Osaka nosila je pre meča prvog kola na Ju Es openu zaštitnu masku sa imenom Brione Tejlor, a zatim i maske sa imenima još šest ubijenih Afroamerikanaca u SAD.
„Moramo da nastavimo sa tim, a Naomi to radi sjajno, velike čestitke. Ona je neverovatna inspiracija, moramo da nastavimo da forsiramo to pitanje”, naveo je Hamilton.
Portparol FIA rekao je da se ta organizacija ne bavi politikom i da se razmatra da li je Hamilton prekršio statut. Nije precizirao koji statut FIA je prekršen, prenosi Beta.
FIA i Formula 1 su ove sezone pokrenule kampanju protiv rasizma, a uoči svake trke pojedini vozači kleknu, a neki nose majice sa porukama protiv rasizma.

Lavrov otkazao posetu Berlinu nakon izmena sa nemačke strane
Ministarstvo spoljnih poslova Rusije saopštilo je da je otkazalo radnu posetu Berlinu šefa diplomatije Sergeja Lavrova, najavljena za sutra, nakon izmene rasporeda sa nemačke strane.
Ruski ministar spoljnih poslova trebalo je da učestvuje na ceremoniji zatvaranja godine naučnog i obrazovnog partnerstva i saradnje, prenosi novinska agencija TASS.
U saopštenju ruskog Ministarstva spoljnih poslova navodi se da je 3. septembra nemačka strana obavestila Moskvu o izmenama u rasporedu ministra spoljnih poslova Hajka Masa, zbog čega je njegovo učešće na ceremoniji zatvaranja otkazano, dok je za bilateralne razgovore ostavljeno samo sat i po.
Zbog toga što je glavni cilj odlaska ruskog ministra u Nemačku postao irelevantan, a predloženi format bilateralnih razgovora znatno smanjen, Ministarstvo spoljnih poslova Rusije odlučilo je da otkaže planiranu posetu, navodi se u saopštenju, prenosi Tanjug.
Nemačka strana obaveštena je o ovoj odluci, saopšteno je iz ruskog ministarstva spoljnih poslova.
Ministarstvo navodi da će Lavrov, uzimajući u obzir značaj i uspešno okončanje godine razmene i saradnje, uputiti pozdrav svim učesnicima ceremonije zatvaranja.
Ruski partneri sa prešli sve granice zdravog razuma
U slučaju Alekseja Navaljnog, ruski zapadni partneri su prešli sve granice zdravog razuma, rekao je u intervjuu kanalu RTV 1 ruski ministar spoljnih poslova Sergej Lavrov.
„Što se tiče ove situacije, onako kako je ja vidim, naši zapadni partneri su prešli sve granice pristojnosti i zdravog razuma”, rekao je Lavrov o „slučaju Navaljni”, navodi TASS prenosi Tanjug.
Zdravstveno stanje ruskog opozicionara Alekseja Navaljnog nastavlja da napreduje, on je potpuno skinut sa respiratora i može na kratko da ustane iz kreveta, saopštila je berlinska klinika Šarite, gde se Navaljni leči.
Navaljnom je 20. avgusta pozlilo na letu iz Tomska u Moskvu i avion u kojem se nalazio sleteo je u Omsk.
On je prevezen u bolnicu, gde je pao u komu.
Lekari u Omsku saopštili su da kod Navaljnog nisu pronađeni znaci trovanja.
Navaljni je 22. avgusta iz Omska prebačen na kliniku Šarite u Berlinu, na zahtev njegove supruge.
Nemačka vlada saopštila je ranije danas da su dve specijalizovane laboratorije u Francuskoj i Švedskoj potvrdile da je Navaljni otrovan nervnim agensom novičokom.

Putin osudio Makronove optužbe kao neosnovane
MOSKVA – Ruski predsednik Vladimir Putin osudio je danas kao „neosnovane” optužbe francuskog predsednika Emanuela Makrona koji je zatražio „verodostojnu istragu” trovanja ruskog opozicionara Alekseja Navaljnog.
U telefonskom razgovoru nakon što su francuske i švedske laboratorije potvrdile da je Navaljni otrovan novičokom, Putin je ocenio da su te optužbe „neutemeljene” i da se „ne zasnivaju ni na čemu”, prenosi Beta.
Putin je ponovo zatražio od Berlina da mu dostavi „biološke uzorke” koji su nemačkim stručnjacima omogućili da zaključe da je u pitanju agens novičok.
Makron je danas zatražio od Putina da bez odlaganja bude rasvetljen slučaj „pokušaja ubistva” Navaljnog, saopštila je Jelisejska palata i dodala da je francuski predsednik označio trovanje kao „pokušaj ubistva”.
Navaljni, veliki kritičar Kremlja, koji je obelodanio korupciju u vrhu države, primljen je 20. avgusta na reanimaciju u bolnicu u Omsku nakon što mu je pozlilo. On je dva dana kasnije prebačen u Nemačku gde su lekari zaključili da je otrovan novičokom, koji potiče iz sovjetske ere.

Merkelova kritkovala Kurca zbog odluke da ne primi nijednog migranta iz Grčke
BERLIN – Nemačka kancelarka Angela Merkel, na internoj sednici vlade, kritikovala je pre svega ponašanje austrijskog kancelara Sebastijana Kurca u vezi izbegličkog kampa Moria.
Odnos Nemačke i Austrije, prema pisanju nemačkih medija, sve je zategnutiji, a aktuelno pitanje razdora, oko kojeg je i u prošlosti postojalo neslaganje je tema migracije.
Prema pisanju „Bilda”, Merkelova je iznela jasne reči o kursu kancelara Kurca, koji je za vikend još jednom potvrdio svoju politiku da neće primiti nijedno dete, nijednu osobu iz kampa Moria, javlja Tanjug.
Uloga koju Austrija zauzima u Evropi, prema Merkelovoj, nije dobra.
Ne može se na Samitu EU zahtevati „rabat”, a onda se držati po strani kod raspodele izbeglica, poručila je ona.
Kurc je još za vikend jasno poručio da bi prijem izbeglica iz kampa Moria bio „pogrešan signal” i da iz principa odbija učešće u tome.

Ruski toksikolog: Navodi o trovanju Navaljnog netačni
MOSKVA – Glavni toksikolog Omskog regiona Aleksandar Sabajev odbacio je danas navode tri referentne evropske laboratorije o trovanju opozicionara Alekseja Navaljnog nervnim agensom novičok, rekavši da te tvrdnje ne odgovaraju njegovoj kliničkoj slici.
On kaže da sa stanovišta medicine zasnovane na dokazima, ne postoje podaci da je Navaljni bio otrovan u trenutku kada je hospitalizovan u Omsku u avgustu, prenosi TAS S.
„Klinička slika pacijenta ne pokazuje znake trovanja. Nema znakova trovanja ni u njegovoj dijagnozi, ni tokom bolesti”, rekao je on i dodao da su uzorci testirani i u ruskim laboratorijama, javlja Tanjug.
Ranije danas, nemačka vlada je saopštila da su dve specijalizovane laboratorije u Francuskoj i Švedskoj potvrdile nemačke nalaze da je ruski opozicioni lider Aleksej Navaljni otrovan novičokom.
Navaljnom je pozlilo 20. avgusta u Rusiji, u avionu, nakon čega je prebačen u Nemačku gde se od tada leči.

Zakazana hitna sednica Saveta UN za ljudska prava o Belorusiji
ŽENEVA – Visoka komesarka UN za ljudska prava Mišel Bečele zatražila je danas od Belorusije da sprovede istragu o navodima o torturi pripadnika snaga bezbednosti nad demonstrantima, a Savet UN za ljudska prava zakazao je za petak hitnu sednicu o situaciji u Belorusiji, na zahtev Evropske unije.
„S obzirom na obim i broj, svi navodi o torturi i ostalim oblicima zlostavljanja od strane snaga bezbednosti trebalo bi da budu dokumentovani i ispitani kako bi počinioci bili izvedeni pred lice pravde”, izjavila je visoka komesarka na otvaranju 45. zasedanja Saveta UN za ljudska prava u Ženevi, javlja Beta.
Odluka da se organizuje hitna debata Saveta UN za ljudska prava doneta je nakon glasanja. Ukupno 25 zemalja je glasalo za, dve zemlje su bile protiv, a 20 je bilo uzdržano.
U Belorusiji od 9. avgusta traju masovni protesti zbog spornih predsedničkih izbora na kojima je ponovo izabran Aleskandar Lukašenko. Veliki broj osoba je uhapšen na demonstracijama u Minsku i širom zemlje, a hapšenja prate navodi o brojnim slučajevima torture.

SZO: U Evropi u oktobru i novembru porast smrtnosti od korone
KOPENHAGEN – Svetska zdravstvena organizacija (SZO) upozorila je danas da se očekuje porast broja umrlih od kovida 19 u Evropi u oktobru i novembru.
„Postaće mnogo teže. U oktobru i novembru bićemo svedoci porasta stope smrtnosti”, izjavio je direktor SZO za Evropu Hans Kluge, prenosi Tanjug.
On je istakao da pojavom vakcine neće doći kraj epidemiji.
„Sve vreme slušam ljude kako govore da će vakcina označiti kraj epidemije. Naravno da neće”, rekao je Kluge, preneo je Dejli Mejl.

Četiri libanska vojnika poginula pri poteri za ekstremistom ID
BEJRUT - Četiri libanska vojnika ubijena su prošle noći pošto su, tokom potere za jednim islamistom, izvršila upad u jednu kuću u blizini grada Tripolija, na severu Libana.
U saopštenju libanske vojske se navodi da su poginuli bili pripadnici vojne obaveštajne patrole i da su napadnuti vatrenim oružjem i ručnom granatom.
Kako navodi Rojters, taj islamista je nekadašnji član terorističke organizacije Islamska država i osumnjičen je da je vođa terorističke ćelije koja stoji iza prošlomesečnog ubistva troje ljudi u jednom selu na severu zemlje. 
Likvidiran je nekoliko časova posle upada pripadnika vojske, prilikom pokušaja bekstva, prenosi Tanjug.

Još dve laboratorije potvrdile da je Navaljni otrovan novičokom
BERLIN - Nemačka vlada saopštila je da su dve specijalizovane laboratorije u Francuskoj i Švedskoj potvrdile da je ruski opozicioni lider Aleksej Navaljni otrovan nervnim agensom novičokom.
Prethodno je prisustvo te supstance kod Navaljnog potvrdila i nemačka vojna laboratorija, javlja AP.
Portparol nemačke vlade Štefan Zajbert rekao je danas da su uzorci poslati i Organizaciji za zabranu hemijskog oružja i da će ih ona testirati u svojim referentnim laboratorijama.
„Pozivamo Rusiju da se još jednom izjasni o ovom slučaju. U bliskom smo kontaktu sa našim evropskim partnerima o daljim koracima”, dodao je on, prenosi Rojters.
Navaljnom je pozlilo 20. avgusta u Rusiji, u avionu, nakon čega je prebačen u Nemačku gde se od tada leči, prenosi Tanjug.

Trampovi alternativni Arapi
Dok pojedine arapske zemlje kreću u normalizaciju odnosa s Izraelom i dok se predstavlja kao da je situacija na Bliskom istoku dospela do srećnog epiloga, regionom i dalje vladaju potmuli konflikti, a položaj Palestinaca ide od lošeg ka gorem.
Može li bezbednost Izraela da počiva na autoritarnim režimima Zaliva, pitanje je na koje će morati da odgovori premijer Benjamin Netanijahu, ali nedavni incident, u kojem je zbog „Palestine, palestinskog naroda, džamije Al Aksa i Alaha” jedan palestinski građevinski radnik nožem ubio rabina u mestu Petah Tikva, potvrđuje koliko je mir daleko, uprkos diplomatskoj umešnosti Donalda Trampa.
Jedan od najopasnijih aspekata normalizacije odnosa između Izraela i Ujedinjenih Arapskih Emirata tiče se upravo jerusalimske Al Akse, treće najsvetije džamije islamskog sveta.
Otkako su UAE u avgustu postali tek treća arapska zemlja koja je uspostavila diplomatske odnose sa Izraelom – posle Egipta 1979. i Jordana 1994. godine – prvi put u istoriji arapsko-izraelskog konflikta jedna arapska zemlja predvodi napore da se, suprotno stavovima međunarodne zajednice, promeni status Jerusalima i Al Akse.
Sporazum UAE sa Izraelom ograničava pravo muslimana da se mole na južnom krilu Haram al-Šarifa – koji Arapi nazivaju Plemenitim svetilištem, a Jevreji Hramnim brdom – iako mnogobrojne rezolucije čitav kompleks nazivaju Al Aksa.
Sporazum, povrh toga, garantuje pravo pripadnicima svih vera da se mole unutar svetilišta. Strahuje se da je to de fakto saglasnost s povremenim upadima naoružanih jevrejskih naseljenika sa okupirane Zapadne obale u kompleks Al Akse. Prema sporazumu, ovakvi upadi – koje bi pratila i štitila izraelska vojska – postaju „molitve”.
Nije neobično da je uoči normalizacije veliki muftija Jerusalima i palestinskih teritorija izdao versko mišljenje – fatvu – po kojoj se državljanima Emirata zabranjuje da posete Al Aksu. Muftija Muhamed Husein još je rekao da posetioci džamije moraju da prođu kroz palestinsku teritoriju ili Jordan, a ne telavivski aerodrom „Ben Gurion”.
Kako je to teško ostvarljivo, fatva je više gest frustracije što obuzima Palestince koji su besni na Emirate strahujući da sporazum slabi dugotrajnu panarapsku poziciju, poznatu kao Arapska mirovna inicijativa, koja poziva Izrael da se povuče sa teritorija koje je okupirao u ratu 1967. u zamenu za normalizaciju odnosa s arapskim zemljama.
De fakto vladar Emirata, prestolonaslednik Abu Dabija Mohamed bin Zajed insistirao je na argumentu da uspostavljanja diplomatskih odnosa sa Izraelom ne bi bilo da Netanijahu nije odustao od najavljene aneksije gotovo trećine teritorije okupirane Zapadne obale, koju su tokom godina kolonizacije naselili Jevreji.
Ali, dok je u Abu Dabiju ova klauzula slavljena kao veliki doprinos „palestinskoj stvari”, izraelski premijer je odmah najavio da odluka o aneksiji nije promenjena, već da je samo odgođena.
Desetine Palestinaca palile su na platou Al Akse fotografije šeika Zajeda, veliki deo islamskog sveta sporazum je opisao kao „sraman” i „nož u leđa Palestincima”, ali Arapska liga ipak je odbila palestinski predlog osude Emirata zbog sporazuma.
U skladu sa Trampovim mirovnim sporazumom poznatim kao „Posao veka”, Izrael želi „alternativne Arape”. Tako se zaobilaze Palestinci, kojima se nude manjinska prava, ali ne i nezavisna država, negira se njihovo postojanje na zemlji koja im je okupirana, a postupak oko Al Akse je deo istog plana.
Uspostavljanje nekog novog statusa Jerusalima – koji je Izrael proglasio za večitu i nedeljivu prestonicu, a Palestinci žele da istočni deo bude glavni grad njihove buduće države – jedan je od najopasnijih aspekata dogovora Izrael–Emirati. Tim pre što se očekuje da putem normalizacije sa Izraelom krenu Saudijska Arabija, Bahrein i Oman.
Izmene statusa Al Akse donete su bez konsultovanja palestinskih, arapskih ili islamskih vlasti, bez znanja Arapske lige i Organizacije islamske saradnje, ali su deo šireg plana.
Trampova administracija želi „arabizaciju” pitanja Jerusalima i Al Akse, kako bi se sponzorstvo predalo arapskim proameričkim režimima sklonim Izraelu i kako bi Tel Aviv dobio arapske partnere spremne da prihvate sve što Netanijahu namerava da napravi od Svetog grada.
Pošto Palestinci, Jordan i islamske organizacije nisu pripravni na takve ustupke, pronađeni su režimi po Zalivu koji su spremni da preskoče palestinsku vlast predsednika Mahmuda Abasa i posluju direktno s Izraelom.
Emiraćani su prvi koji su Netanijahuu ponudili nešto što nije njihovo, već pripada čitavom islamskom svetu – džamiju Al Aksa i Plemenito svetilište, sa kojeg je, po predanju, verovesnik Muhamed na beloj kobili uzleteo u nebo.

Novi dnevni rekord broja obolelih od kovida-19 u svetu
ŽENEVA – Svetska zdravstvena organizacija (SZO) u nedelju je saopštila da je u svetu od koronavirusa obolelo još 307.930 ljudi, što je najveći dnevni porast broja obolelih od početka pandemije, javlja Rojters.
Broj umrlih porastao je za 5.537, na 917.417.
Prethodni najveći broj zaraženih u toku dana prijavljen je 6. septembra, kada je registrovano još 306.857 osoba obolelih od koronavirusa.
Najveći porast zaraženih i dalje se beleži u Indiji, SAD i Brazilu.
U Indiji je registrovano 94.372 novoobolelih, u SAD 45.523, a u Brazilu 43.718.
I SAD i Indija prijavili su više od 1.000 umrlih, dok je u Brazilu umrlo 874 ljudi.

Nema prodaje TikToka u SAD, partnerstvo sa Oraklom
NjUJORK - Kineska kompanija Bajtdens (ByteDance), vlasnik popularne aplikacije TikTok, obavestila je Majkrosoft da mu neće prodati svoje američko poslovanje, preneo je Rojters, dodajući da je umesto prodaje dogovoreno partnerstvo sa korporacijom Oraklom.
„BajtDens nas je obavestio da neće prodati TikTokove američke operacije Majkrosoftu. Uvereni smo da je naš predlog bio dobar za korisnike TikToka i zaštitu interesa nacionalne bezbednosti”, naveo je Majkrosoft u saopštenju.
BajtDens je odustao od prodaje TikToka u SAD, a dobro upućen izvor rekao je za Rojters da je kineska kompanija dogovorila partnerstvo sa Oraklom kako bi izbegla zabranu poslovanja u SAD.
Dogovoreno je da će Orakl biti tehnološki partner BajtDensa i preuzeti upravljanje TikTokovim američkim korisničkim podacima, kazao je taj izvor. Kompanija Orakl takođe pregovara i o preuzimanju udela u poslovanju TikToka u SAD.
Američki predsednik Donald Tramp dao je u avgustu rok kompaniji Bajtdens da proda ili obustavi američki deo poslovanja svoje aplikacije TikTok ili će, u suprotnom, ta kineska aplikacija biti zabranjena u SAD, prenosi Tanjug.
</div>
  </body>
 </text>
</TEI>