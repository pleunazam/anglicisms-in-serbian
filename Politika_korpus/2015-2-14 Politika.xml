<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Fundamentalistički svet umesto kosmopolitskog veka
Jedno vreme je 11. septembar, napad militantnih fundamentalista na simbole američke moći, delovao kao izuzetak, neočekivana prepreka na putu do vrlog novog kosmopolitskog sveta i večnog neoliberalnog mira. Par malih ratova je trebalo da postavi stvari na svoje mesto i vrati probuđenu istoriju u grobnicu.
Ali, ubrzo se pokazalo da nije reč o zombiju. Fundamentalistički žar se rasplamsao širom sveta, od hinduističke Indije i budističke Burme do Izraela i SAD. Puritanski impulsi i pripadajuće vizije budućnosti osvojili su srca mnogih mladih stanovnika siromašnih predgrađa zapadnih metropola i velikih gradova u Trećem svetu.
U Iraku i Siriji, na hiljade Evropljana danas ratuju za nepriznatu Islamsku državu. Možda najveći kulturni šok u Kairu predstavlja broj mladića koji u svojim taksijima, radnjicama ili na tezgama, umesto Bijonse, gangsterskog repa ili libanskog turbo-folka, slušaju ritmično recitovanje kuranskih stihova.
Islamski fundamentalisti kontrolišu sve veća prostranstva Afrike i Azije – u Maliju, Keniji, Nigeriji, Pakistanu, Jemenu, Filipinima, Avganistanu... Da je svet demokratskiji i slobodniji bili bi na vlasti u mnogim državama. Zapadno mešanje, vojne diktature i jeziva represija sprečavaju njihovu pobedu na izborima u Alžiru, Palestini, Egiptu i naftom bogatim zalivskim monarhijama.
            Uzroci bujanja fundamentalističkih pokreta su brojni, ali jedan od najvažnijih vezan je za nezaintresovanost političkih, ekonomskih i intelektualnih elita za opštu dobrobit, sve izraženije zanemarivanje socijalne sigurnosti građana i prepuštanje vitalnih javnih službi privatnom sektoru.
Neoliberalne bajke o „jednakim šansama” i „inkluziji”, koja je ostala ograničena na benigne, politički korektne manjine, prikrivaju svet u kome ima sve manje društvene mobilnosti naviše i sve manje ljudi ima pristup dobrim školama, kvalitetnoj zdravstvenoj zaštiti ili funkcionalnom javnom prevozu.
Samo nekoliko stotina metara od posećenih spomenika islamskog Kaira krije se teško pojmljiv stepen ljudske degradacije. Čini se da više niko ne odnosi đubre u prenaseljenim i zapuštenim četvrtima u kojima žive pristalice Mohameda Mursija, islamiste i prvog demokratski izabranog predsednika Egipta, koji je jula 2013. godine svrgnut uz podršku Zapada i domaćih kosmopolita.
Društvene elite sve manje osećaju potrebu da služe zajednici i učine nešto za one koji nemaju. Emancipatorski i modernizatorski projekat, koji je i sam bio daleko od poželjnog i potrebnog, zamenilo je nešto mnogo gore i opasnije – samoizolacija privilegovanih staleža spojena s prezirom prema gubitnicima u neoliberalizaciji sveta.
Otuđenost elita oslanja se na dva mehanizma. Na prosperitetnom Zapadu, utemeljena je na sveprisutnom visokotehnološkom nadzoru onih koji imaju sumnjivu boju kože, fizionomiju ili odeću. U siromašnom Trećem svetu, bogati i srednja klasa uglavnom žive u ograđenim enklavama, manje ili više ušuškani i sve odvojeniji od realnosti ljudi koji nemaju mnogo razloga za optimizam i veru u bolje sutra.
U ovako podvojenom svetu ništa nije crno-belo i zato greše svi oni koji fundamentalizam poistovećuju s terorizmom ili civilizacijskim zaostajanjem. Svuda gde se život pretvorio u seriju poniženja kojoj se ne nazire kraj, fundamentalistička vizija će mnogima delovati kao legitiman izbor i jedini garant, ako ne boljeg, onda bar dostojanstvenijeg i moralnijeg života.
Verovanje da je danas svako sam krivi za svoju bedu ili nesreću, da zaslužujemo samo ono što smo sami uspeli da prigrabimo, navodi mnoge ljude da se još snažnije okrenu religiji, naročito ako pripadaju zajednicama čije su tradicije uporno klevetane i ocrnjivane. Čistoća vere im istovremeno služi kao uteha i svojevrsni amortizer, način da život dobije smisao koji se ne svodi na puko preživljavanje.
U neoliberalnom poretku, koji najizdašnije nagrađuju samoživost i pohlepu, religija nudi ne samo prekopotreban moralni kompas, već i adekvatnu zamenu za red koji policija ne želi ili nije u stanju da održava i pravdu koje odavno nema u korumpiranim sudovima.
Da bismo razumeli privlačnost fundamentalizma kao važne civilne i civilizacijske snage, dovoljno je uporediti stope nasilnog kriminala u Egiptu i Brazilu. U fundamentalizmu sklonom Egiptu, religija se meša u sve sfere života i uslovljava svaki lični izbor – pa i „prelazak na drugu stranu zakona”. U Brazilu, gde je održavanje reda prepušteno snagama bezbednosti i gde Katolička crkva verno služi interesima elita, brutalno nasilje i kriminal deo su svakodnevice.
U tom kontekstu treba posmatrati i činjenicu da čak 22 odsto, uglavnom jako siromašnih, Brazilaca – četiri puta više nego pre samo tri decenije – danas pripada crkvama „ponovo rođenih” hrišćana, koje dele verovanja američke fundamentalista. Uostalom, najveće demonstracije prethodnih godina u Brazilu bile su „Marš za Isusa”, koji je na ulice Sao Paula izveo preko 800.000 građana.
Istovremeno, na Zapadu se kosmopolitska utopija uglavnom svela na udobnu realnost privilegovanih elita, koje toleranciju i otvorenost mere posetama suši restoranu, brojem gej prijatelja i ljubavlju prema sporim iranskim filmovima. Pri tome, mnogi suštinske, nepomirljive različitosti doživljavaju kao izraz kulturalne ili lične patologije, i veruju da svi koji ne dele njihov sistem vrednosti ne zaslužuju ni poštovanje ni bilo kakve obzire.
Iako vole da veruju da su neukorenjeni i slobodni od svih nacionalnih veza i obaveza, samoproglašene kosmopolite neodoljivo liče na tipičnu, iako prilično rasutu naciju. Ona ima svoju religiju, sekularizam, i svoje fundamentaliste, čija je samopravednost i isključivost oličena u nesrećnom „Šarliju ebdou”. Utemeljena je na dogmi da ništa – što je nezapadno – nije sveto i slepom verovanju da postoje prava koja se mogu odvajati od društvene odgovornosti.
Nažalost, ovi liberali ignorišu postojanje manjina koje nisu liberalne, miliona marginalizovanih i poniženih evropskih muslimana koji ne dele viziju moralnosti koja im se nameće kao „univerzalna”. Ne treba gubiti iz vida ni da „Šarli ebdo” dehumanizujuće slike, koje podsećaju na karikature Jevreja štampane u nemačkim medijima tridesetih godina prošlog veka, objavljuje u tradicionalno antiislamskoj Francuskoj, zemlji u kojoj čak i laicizam ima jasno prepoznatljivu hrišćansku aromu.
Činjenica da se ignorantsko bezumlje nastavlja, da je dobilo podršku političke elite i milionske čitalačke publike, potvrđuje da su se u „sukob fundamentalizama” – kako je Tarik Ali nazvao globalni rat koji je počeo 2001. godine obračunom američkih krstaša i talibanskih džihadista – svim srcem uključili i sekularni fundamentalisti.
Ali, svi oni koji širom Evrope uporno ponavljaju da su „spremni da brane slobodu govora do smrti”, moraju biti svesni da žrtve koje prizivaju uglavnom neće biti zapadne. U Bagdadu, Damasku i Tripoliju, metropolama unakaženim liberalnim imperijalizmom, smrt petnaestak ljudi, koliko su u Parizu ubili islamisti, odavno nije vest. I pre 11. septembra i danas, zbog velikih zapadnih ideja i još većih iluzija, uglavnom su umirali ljudi koji se sigurno ne zovu Šarli.

Jutjub danas slavi 10. rođendan
BEOGRAD – Jedan od najvažnijih segmenata internet kulture i jedna od najposećenijih internet stranica, poznati Jutjub, danas obeležava 10 godina svog postojanja.
Naime, na današnji dan je registrovan njegov domen, a osnovala su ga tri bivša radnika kompanije Pej-pal sredinom februara 2005. godine, a već sledeće godine u oktobru Gugl je objavio da je kupio tu kompaniju za 1,65 milijardi dolara.
Na toj ogromnoj onlajn video platformi svakog minuta se objavi čak 300 sati video materijala svih vrsta, od muzike i zanimljivosti, do vesti, saveta, televizijskih emisija, ličnih iskustava...
Skoro da ne postoji reč koja se može ukucati, a da broj rezultata bude nula. Ukoliko neko želi da nauči da svira gitaru, da se pravilno našminka ili prespoji računare, dovoljno je da to ukuca na Jutjub i pronaći će tačna uputstva za to.
Međutim, kroz deset godina postojanja, taj servis je prešao okvire samo zabavnog karaktera, pa se slobodno može reći da je svojevrsna platforma koja na različite načine povezuje, inspiriše i informiše.

Britanski pevač Tom Odel 10. jula na Egzitu
Vlasnik hita „Another Love”, pevač Tom Odel, nastupiće 10. jula na glavnoj bini 15-og Egzit festivala.
Britanski kantautor dobio je odlične kritike za album prvenac „Long Way Down”.
Dobitnik je brojnih muzičkih nagrada među kojima se izdvaja ona za najveća autorska dostignuća „Ivor Novello”.
Odel trenutno radi na pesmama za novi album koji će biti predstavljen kroz turneju „Forest Live” koja bi trebalo da počne na proleće. Specijani gosti na seriji koncerata biće Robert Plant i Paloma Fejt.
Pored hita „Another Love”, Odela pamtimo i po pesmama „Real Love”, „I Know”, „Grow Old With Me”, „Hold Me”… Neke od ovih balada pojavile su se u romantičnim scenama popularnih britanskih i američkih serija.  
Odel je završio dva muzička koledža. U junu 2013. objavio je debitantski album „Long Way Down” sa kojim je započeo svetsku karijeru.

Bogataši udišu „kvalitetniji” vazduh
Kako izgleda svakodnevica bogataša, gde žive, šta jedu, kako se zabavljaju, imaju li slobodno vreme, rade li neke obične stvari kao ostatak čovečanstva? Odgovore na ta pitanja potražio je novinar Bi-Bi-Sija Žak Pereti koji je proveo šest meseci sa grupom izuzetno bogatih poslovnih ljudi, a to iskustvo pretočio u serijal emisija „Super bogati i mi”. Deo zapažanja objavio je u autorskom tekstu u britanskom „Indipendentu”.
Kao što se moglo i pretpostaviti, ovaj novinar se uverio da bogataši jedu kvalitetniju hranu, idu u bolje škole, imaju kvalitetnije medicinske usluge i bolje se oblače od drugih ljudi. Čak udišu i kvalitetniji vazduh, jer nekolicina njih ima u kućama posebne uređaje za prečišćavanje vazduha što znači, na primer, da ukoliko žive u Šangaju, neće udisati smog kao ostalih 14 miliona stanovnika tog kineskog grada.
Način života superbogatih Pereti je opisao kao hermetički zatvoren balon i uporedio ga sa obolelim od ebole koji se nalazi u karantinu, u kojem dobija dobru negu i odakle posmatra spoljni svet.
„Oni se osećaju kao da su deo tog sveta, ali život provode neuverljivo imitirajući stvari koje rade obični ljudi”, napisao je Pereti i dodao da ipak u ovim ljudima postoji i nešto normalnosti. Kada je direktora „Er Azije” Tonija Fernandeza pitao šta će da radi posle razgovora sa njim, ovaj bogataš odgovorio mu je da će napraviti deci užinu.
Novinar je pratio i jednog od najbogatijih Kineza Vanga Đijanlina, čije bogatstvo vredi 21,4 milijarde dolara i koji je jedan od prvih biznismena u Kini koji ima privatni avion. Njegova firma se bavi nekretninama, a poseduje i lanac bioskopa. Kada mu nije do priče, Đijanlin se pravi da ne razume engleski.
Bi-Bi-Sijevog novinara najviše je zanimalo da sazna kakvi su milijarderi i milioneri kao ljudi: „Njihovo bogatstvo učinilo ih je sumnjičavim i nepristupačnim za druge ljude, to ih je dehumanizovalo.”
Kada je reč o njihovom pogledu na život, Pereti je otkrio da oni misle da su bolji od ostalih i da ne tolerišu ljudske slabosti.
„Čak i Bil Gatezijan, koji je priznat kao liberal i filantrop i koji finansira biblioteke i program vakcinacije u Africi, ne može baš da shvati zašto svako nije toliko odlučan da uspe u životu kao oni. Tu mantru ’plivaj ili potoniʼ prihvatile su i vlasti, tako uče i decu u školi. Ali, nismo svi biznismeni. I zbog toga ljudi u Evropi protestuju. Ne samo protiv siromaštva, nego i da bi reafirmisali princip humanosti, ljudskost”, primetio je Pereti.
A. M.

(Ne) moramo da se plašimo veštačke inteligencije
Bil Gejts, osnivač „Majkrosofta” javno je izrazio bojazan od razvoja veštačke inteligencije. Smatra je pretnjom, jer misli da će se taj vid inteligencije u budućnosti oteti kontroli. Gejts je to rekao posle izjave Erika Horvica, direktora ogranka njegove kompanije – „Majkrosoft istraživanje”, koji veruje da će čovek na kraju izgubiti kontrolu nad ovakvim vidovima „pameti”.
Pre Gejtsa zabrinuli su se Ilon Mask, osnivač servisa za internet plaćanje „Pejpal”, ali i vodeći čovek kompanije „Tesla”, Stiven Hoking. Ovaj poslednji prognozira da bi uređaji s veštačkom inteligencijom mogli da unište ljudsku rasu.
Domaći poznavaoci visokih tehnologija o ovoj temi imaju oprečna mišljenja. Ona idu u krajnosti, od toga da ne treba da brinemo do ozbiljnih argumenata da razloga za strah i te kako ima.
Mirko Raković, docent na Katedri za mehanotroniku i robotiku Fakulteta tehničkih nauka u Novom Sadu, smatra da ne postoji bojazan od nekontrolisane veštačke inteligencije. Razlog je jednostavan: smatra da nismo u stanju (bar ne u bliskoj budućnosti) da napravimo mašinu koja će imati inteligenciju uporedivu sa čovekovom.
– Čovekov mozak je toliko kompleksan da ni mi još nismo saznali sve o njemu i ne razumemo u potpunosti način na koji funkcioniše. Ako nešto ne razumemo, onda je teško da to napravimo – uveren je Mirko Raković.
Profesor beogradskog Mašinskog fakulteta, Petar B. Petrović ističe da ni tema, ni dilema, nisu nove:
– Matematičar Stanislav Ulam je pedesetih godina 20. veka govorio o tehnološkom singularitetu, o hipotezi prema kojoj stalno ubrzavajući tehnološki progres vodi do pojave mašina koje misle. One će u jednom trenutku dostići, a zatim i nadmašiti, intelektualni kapacitet čoveka. Preko noći, ljudski rod će se naći u svojevrsnoj inverziji: produkt ljudske inteligencije biće inteligentniji od njega samog. Tada, intelektualno inferiorniji, ljudski rod verovatno neće moći da kontroliše novostvoreni kontekst. On će za nas biti teško predvidiv, čak i nedokučiv. Jednostavno, nećemo moći da ga razumemo.
Profesor dr Milan Gnjatović, vanredni profesor Univerziteta „Megatrend” i docent novosadskog Fakulteta tehničkih nauka, kaže da su rizici pogrešno usmerenog razvoja veštačke inteligencije stvarni, ali da oni nemaju mnogo veze s holivudskih filmova u kojima mašine preuzimaju svet. Gnjatović ističe da se najveći rizik odnosi na vojnu zloupotrebu:
– Trenutno se razvijaju roboti koji mogu samostalno, bez ljudske intervencije da izaberu metu i primene silu. Zamislite rat u kome mašina, na osnovu algoritma, odlučuje o vašem životu. Kada shvatite da ovo nisu predviđanja, već da se na tome radi, teško je ostati ravnodušan. Valja voditi računa da razvoj veštačke inteligencije nije autonomni proces, odvojen od društva u kome se odvija. Zato prava kritika razvoja u ovoj oblasti predstavlja, u stvari, kritiku militantnog duha savremenog društva, a ne tehnologije.
Veštačka inteligencija je isto što i bomba. Sve zavisi u čijim je rukama ključ veštačke pameti ili bomba, uveren je profesor beogradskog Mašinskog fakulteta u penziji Vladimir Milačić. Prepričavajući priču o tome kako je Ajnštajn u pismu upozorio Ruzvelta da će se lančana reakcija kao pokretač atomske bombe oteti ljudskoj kontroli, naveo je i šta se na kraju dogodilo: Ruzvelt je umro pre no što je stigao da pročita pismo… Naš sagovornik kaže da je pitanje da li bi se revolucija nuklearne bombe dogodila i kojim bi putem krenula da je Ruzvelt pročitao Ajnštajnovo upozorenje.
I dron može da pobegne iz „pandorine kutije” ako je neko zlonamerno otvori. Jer, ubica više neće morati da ubija. Učiniće to dron pod njegovom komandom, smatra profesor Milačić i zaključuje:
– Ko će da odgovara za zločin, kompleksno je pitanje, a odgovor nepoznat.
Branka Jakšić
-----------------------------------------
„Gugl” želi robota
Tehnologija ima dva lica, ono koje ljudski rod održava na putu progresa i ono koje ga vodi ka samodestrukciji. To je primenljivo i na tehnologiju mašina koje misle, ukazuje profesor Petrović, a onda širi „problem” veštačke inteligencije.
– Internet možemo da posmatramo i kao jednu od evolutivnih faza razvoja tehnologije. Nesumnjivo, njegov uticaj na našu civilizaciju je enorman. Takođe, ne i sasvim predvidiv. „Gugl” je u decembru za 400 miliona funti kupio malu start-ap kompaniju iz Londona, „Dip majnd”, čiji su osnivači tri mlada istraživača koji su svoje doktorate stekli na čuvenom švajcarskom univerzitetu ETH. Revolucionarna ideja „Neural Turing Machine”, za izgradnju mašine koja misli, privukla je pažnju „Gugla”.

Nataša Kandić o „Politici” i saosećanju sa žrtvama
Uporno ponavljanje sintagme „optužbe protiv Dikovića bez dokaza”, u tekstovima Bilbije, Apostolovskog i glavne urednice „Politike”, nameću pitanje šta se događa sa tim novinama ako nema nijedne reči saosećanja sa porodicama Rukoli, Deliju, Dobruna, Arući, Aliju, Zabeli, Hoti, Ahmeti, Bučinc, Nika, Morina i Demaku, koje su 15 godina tragale za posmrtnim ostacima svojih najbližih, i na kraju dobile 53 crne vreće sa kostima, nađenim u kamenolomu u Rudnici, sto i više kilometara daleko od sela u kojima su živeli i gde su ubijeni, dok su bežali od srpskih vojnika i policajaca. Ta ravnodušnost i bezdušnost prema žrtvama, s jedne strane, hvalospevi komandantu koji je „ratovao” protiv NATO-a, lekcije Americi, verbalno linčovanje FHP-a, i mene kao starog znanca je već viđeno devedesetih, od istih novina. Ljiljana Smajlović je na istoj liniji od početka devedesetih. Postala je ogorčena, kao da je vlasti Srbije nisu dovoljno nagradile za njen „patriotizam”.
U nekoj drugoj „Politici”, glavni urednik bi se izvinio čitaocima zbog skandala koji je autor teze o „američkom desantu na Dikovića”, Aleksandar Apostolovski, napravio, pripisivanjem Kafkinog junaka Jozefa K. piscu Alberu Kamiju, i to sa pogrešno napisanim imenom. U ovoj „Politici” to se prećutalo, ali je zato Bilbija meni odbrusio što sam pogrešno napisala njegovo prezime, zbog čega se izvinjavam.
„Politika”, preko glasa glavne urednice, konstatuje da se Srbija vraća u devedesete, i to zaslugom, između ostalih, i BIRN-a koji „izostavlja važne činjenice koje mu se ne uklapaju u tezu”, FHP-a koji „optužuje bez dokaza”, ombudsmana koji „tvrdi da zakon brani ono što zakon ne brani” i Stejt departmenta koji „daje za pravo” takvim „nezavisnim centrima”. Tu je i nezaobilazni NATO koji je u Srbiji, zvanično i u medijima, viđen kao agresor, „armada” protiv koje su ratovali generali Vojske SRJ.
Da pođem od ratovanja protiv NATO-a. Urednica „Politike” ne bi „da odmah skidamo komandanta koji je ratovao protiv NATO-a samo zato što je Nataša Kandić uprla prstom. Nije prvi na koga je uprla prstom bez ijednog dokaza…tražeći od vojske da sama nađe dokaze protiv Dikovića”. Najpre, da li je Diković ratovao protiv NATO-a? NATO je srušio mostove, vojne i druge javne zgrade, i neke privatne kuće, a u eksplozijama njegovih raketa, granata i od bombi bačenih iz aviona, poginulo je 758 ljudi, 488 na Kosovu, 260 u Srbiji i 10 u Crnoj Gori. Ali 7.097 albanskih civila ubijeno je ili nestalo u napadima kojima su rukovodili generali VJ/MUP Srbije. Komandant Diković, koga urednica „Politike” veliča kao heroja protiv NATO-a, ratovao je protiv civila. U njegovoj zoni odgovornosti ubijeno je više od 500 albanskih seljaka. Da li ja upirem prstom na njega, ili mrtvi ljudi i masovna grobnica u Rudnici, u koju su bačeni i zazidani ubijeni seljaci?
„Politika” često pominje „teške optužbe bez dokaza” i u vezi sa predsednikom Srbije. Ne sporim da sam javno rekla da ima indicija da su u hrvatskom selu Antin počinjeni ratni zločini u koje je umešan Tomislav Nikolić. Nakon izbora za predsednika Srbije, Tomislav Nikolić nije se poneo prema meni osvetnički. Naprotiv, podržao je inicijativu za osnivanje Regionalne komisije koja će imenovati sve žrtve i ustanoviti činjenice o svim ratnim zločinima. U svim postjugoslovenskim zemljama, njegova je podrška prihvaćena kao konkretni doprinos suočavanju s prošlošću.

Odlikaši i buntovni đaci
Pobeda Sirize otvorila je političku raselinu koja će se, uz sav trud Brisela da je zatrpa, neminovno širiti. Iako su, brojčano bar, pobunjenici za sada u manjini, vidljivo je da se Evropa razdvaja u dve grupacije ne samo u odnosu prema dužničkoj krizi, već i u odnosu na karakter strukturalnih promena koje se ovoga puta osporavaju na suštinski različit način.
Na jednoj strani su „odlikaši” koji ne samo što bezuslovno prihvataju sve zahteve međunarodnih finansijskih institucija, već i snishodljivo ističu kako ih zbog toga svuda u svetu hvale. Na drugoj su „pobunjenici”, koji jasno stavljaju do znanja da se neće slepo pokoravati svim nalozima Brisela i MMF-a.
Nova grčka vlada se, još određenije, suprotstavlja merama štednje ističući da su one, umesto oporavka privrede, za posledicu imale „humanitarnu katastrofu”. Sa istom otvorenošću poručuje se da su prethodne vlade u Atini više brinule o namirenju stranih poverilaca nego o oporavku privrede, te otuda novac od prispelih zajmova nije ulagan u pokretanje nove proizvodnje i podsticanje potrošnje, već u otplatu ranijih obaveza čime je država ulazila u novi zlokobni dužnički ciklus.
Pokrenute su tako teme od ogromnog značaja koje dovode u sumnju ne samo dosadašnju evropsku ekonomsku i finansijsku politiku, već i neoliberalni prilaz u celini. Neminovno se, u tom kontekstu, nametnulo još od ranije prisutno pitanje ko treba da snosi teret krize:osiromašeni građani ili banke i isto tako lakome kreditne institucije.
Protivnici Sirize u Briselu i Berlinu su, posle kratkotrajne zbunjenosti, zaključili da je za njih najcelishodnije da neminovne šire strukturalne promene ponovo vrate u uski okvir isključivo poverilačkih potraživanja. Preteći su upozorili da se dugovi i iz pravnih i iz moralnih razloga moraju vratiti. Iz Atine je odmah odgovoreno da se nove grčke vlasti neće oglušivati o svoje obaveze, ali da o njima žele da pregovaraju u širem kontekstu celishodnosti do sada preduzetih mera i odgovornosti za krizu u celini.
Iako je na taj način otklonjeno najveće strahovanje kreditora, naglašavanje moralne obaveznosti dužnika nije se za poverioce završilo ništa bolje. U raspravi o tome došlo se čak do Šekspirovog „Mletačkog trgovca” i pitanja da li su zelenaške kamate uzor moralnog poslovanja. Pokrenuta su i druga, za potražioce, takođe, neugodna pitanja: od toga koliko vrede depoziti Grčke banke koji su razvučeni u vreme okupacije do zahteva za plaćanje ratne odštete od Nemačke i povraćaja opljačkanog grčkog umetničkog blaga iz Britanskog i drugih muzeja.
I jedna i druga strana su u međuvremenu ublažile početne stavove otvarajući prostor za mogući kompromis. Ali da „nema nazad” na nedvosmislen način je poručio i premijer Cipras sa govornice parlamenta.
Kako će se ta dva na prvi pogled nepomirljiva stanovišta usaglasiti bez sporazuma sa poveriocima pitanje je koje muči i najvatrenije pristalice Sirize.
Posredno odgovorivši i na to pitanje premijer je izjavio kako je „siguran da i Evropa razume da grčki izbori nisu bili samo prosto glasanje i promena vlade, već nešto mnogo više”. Putovanja grčkih zvaničnika potvrdila su da je bar u nekim evropskim prestonicama shvaćena poruka da to „mnogo više” ne može da se svede samo na uterivanje dugova.
Do većeg razumevanja poverilaca svakako nije došlo zbog toga što su lihvarski geni kreditora utrnuli pred najezdom saosećanja i razumevanja, već zbog procene da se pregovarački kapaciteti Atine nikako ne smeju potcenjivati.
Na ublažavanje stavova evropskih moćnika svakako je uticala i činjenica da je program Sirize u velikoj meri privlačan i za sve masovnije političke pokrete u drugim zemljama Evrope, naročito na njenom jugu, u Španiji i Italiji.
Ako se, prema tome, želi zaustaviti širenje raseline koja ima snagu tektonskog političkog poremećaja moraju se uvažiti glasovi novih, u punom smislu, narodnih pokreta koji izlaz iz krize vide u podsticanju potrošnje i proizvodnje, a ne u štednji (čitaj: guljenju građana do gole kože).
Postoji, naravno, i drugi način, tako što će se buntovni đaci izbaciti iz učionice. Sadašnja evropska zajednica bi, svakako, i bez Grčke mogla da opstane, ali bi se odricanjem od svoje duhovne postojbine pretvorila u najobičniji kontinentalni bankarski šalter.
Novinar

Pank, rep i ljubav prema klubu
Otkako je počela ova godina, dvorana „Pionir” je bila ispunjena na svim utakmicama Partizanovih košarkaša, pa čak i u ponedeljak kada je rival bio ubedljivo najslabiji učesnik ABA lige Levski. Prosečna poseta na četiri meča zvanično je 6.875 gledalaca – poslednji put hala nije bila popunjena krajem decembra protiv Solnoka (4.500). Osim posete, u poslednjim mečevima je poboljšana i atmosfera pa gotovo da nije ni bilo pauza u pevanju na tribinama, koje se često odvijalo i nezavisno od događanja na parketu gde su i bugarska ekipa i pre nje Igokea dugo pružali otpor.
Apsolutni navijački hit na mečevima „crno-belih” ove sezone  svojim tekstom kao da objašnjava zašto je podrška takva i u momentima kada je Partizan pao na svoje najniže evropske pozicije u 21. veku. „Dobro pamtim sve, sve što bilo je”, početak je refrena pesme koja je vrhunac dosadašnjeg doprinosa beogradske muzičke grupe JNA repertoaru „Grobara”. Ovaj pank bend se pojavio 2010. a dve godine kasnije objavio prvi album sa navijačkim pesmama posvećenim Partizanu, među kojima su i obrade nekih starih poput one „O Suzana, ja volim Partizana”.
Pesmu koja je obeležila godine Partizanovih košarkaša u Evroligi – „Da volim `crno-bele`” – vodeći španski sportski dnevnik „Marka” je uvrstila u anketu u kojoj se birala najbolja melodija za sportska borilišta. Nije se odazvalo mnogo glasača (98), ali završila je na drugom mestu, iza kultne pesme navijača Liverpula „Nikada nećeš ići sam”. Priznanje je ukazano već i time što se našla među samo devet predloga, među kojima su bile i himne Francuske i Italije.
Košarkaši Crvene zvezde su „zvučnu podlogu” za sezonu svog prvog plasmana u TOP 16 Evrolige jesenas dobili u ostvarenju „Tako je dobro biti lud za tobom Zvezdo”, Nikole Stanoeva (umetničko ime Ujka Džo) i Filipa Kneževića (Fikito). Tandem mladih repera je snimio i spot koji je na Jutjubu pregledan više od 220.000 puta.
Pesma kojom su želeli da pruže podršku i oduže se za trud i borbu, kako ističu, jednoj od najboljih generacija košarkaša u istoriji „crveno-belih”, nema nijednu psovku. Da navijačka poruka bude bez nasilja u izražavanju pazio je Ujka Džo, koji je diplomirao na Bogoslovskom fakultetu i napominje da mu je ljubav prema Zvezdi od malih nogu usađivao otac.
Zvezdine navijačke pesme (CD sa njih 15 Sportsko društvo je izdalo pre dve sedmice, povodom predstojećeg 70. rođendana), poslednjih godina su bile hit na Internetu i zahvaljujući jednoj mladoj Portorikanki. Samira Parilja, koja je Zvezdu zavolela uz tadašnjeg izabranika svog srca, oduševila je emotivnim pevanjem na srpskom jeziku pesama „crveno-belih”, pa je bila i gošća na našem najvećem stadionu. Slika snimljena tom prilikom, sa severnom tribinom u pozadini, glavna je na „Fejsbuk” stranici bankarske službenice iz San Huana koja izuzetno peva i „Bože pravde”, „Oj Kosovo Kosovo” itd.
Koliko brz uspeh može da postigne neka navijačka pesma, pokazalo se prošle godine sa „La Desimom” („Deseta”), koja je premijeru imala na proslavi desete evropske titule madridskog Reala, na stadionu „Santjago Bernabeu” veče posle trijumfa u Lisabonu. Sledećeg dana, bila je pesma koja se najviše kupovala u „Aj tjuns” prodavnici na Internetu ne samo iz Španije, nego i niza drugih zemalja, od Mađarske do Kostarike.
„Hajde Madrid, i ništa više i ništa više, hajde Madrid”, glasi refren pesme koju je komponovao marokansko-švedski muzičar i navijač Reala Nadir Hajat (reči pisao španski novinar Manuel Haboiz) i o tome obavestio svoje prijatelje među igračima „kraljevskog” kluba, Kristijana Ronalda i Serhija Ramosa. Pesma je u Realovom taboru prihvaćena oberučke i na snimanju u studiju, mesec dana pre finala Lige šampiona koje je imalo da okonča 12-godišnje čekanje na
„Desetu”, zapevali su je svi igrači i trener Ančeloti. „Po ovoj pesmi pamtiće se deo istorije Reala”, kaže predsednik kluba Florentino Perez.
Tradiciju navijačkih pesama najpažljivije neguju u kolevci fudbala gde, između ostalog, skoro pola veka prave oficijelnu kompoziciju za učešće na svetskom prvenstvu, sa izuzetkom 2010. godine. Da se u Južnu Afriku ide bez nje zahtevao je ondašnji selektor Engleske, Italijan Fabio Kapelo, čiji su tim u osmini finala zaustavili Nemci. Ipak, pesma „Navijaj” koja je tada od publike prihvaćena kao nezvanična himna (2006. je u Engleskoj bilo objavljeno 30 pesama na temu Svetskog prvenstva) osvojila je vrhove britanskih top lista.
Da na Šampionat odu s pesmom Englezi su vodili računa i zato što su zvaničnu himnu reprezentacije prvi put imali za Mundijal 1966. kada su, kod kuće, i osvojili svoj jedini planetarni trofej. Tada su pevali „Jak je kao lav i nikada ne odustaje, zato je favorit za Kup”. Junak finala iz 1966. godine Džef Harst bio je deo „Ol star” postave dvadesetak fudbalskih i muzičkih zvezda koje su prošle godine otpevale himnu Engleza za Svetsko prvenstvo, pod nazivom „Najveći dan”, ali „Gordi Albion” u Brazilu nije stigao ni do jedne pobede...
Goran Kovačević

Košarkaška zabava za milijardu ljudi
Košarkaški NBA susret „Sve zvezde“ nikada nije imao takmičarski karakter, ali je bez obzira na njegov revijalni koncept, jedan od najgledanijih svetskih sportskih događaja. Zbivanja iz čuvene njujorške dvorane Medison skver garden (16. februara rano ujutro po našem vremenu) prenosila su se u 215 država uz komentar na 47 jezika. Ili, ako je finale američkog fudbala nacionalni sportski praznik u SAD, onda je „ol star“ meč ogromna svetska „žurka“ koja je odavno prerasla granice lige privukavši potencijalni auditorijum od milijardu duša.
A zašto je nadigravanje pod obručima pronašlo osnovno uporište u zabavi nije teško odgonetnuti: od svih profesionalnih sportova NBA ima najmlađu navijačku bazu sa 45 odsto onih koji nisu napunili 35 leta.
Kako se basket menjao tako se vremenom od jednog meča pre dvadesetak godina stiglo do današnjeg trodnevnog karnevala osmišljenog i za ubiranje ogromnog profita. Na dobru osnovu nakalemljeni su i sporedni sadržaji: šutiranje „trojki“ ( 2002. i 2003. pobedio je Predrag Stojaković, danas je nagrada 44.000 evra), „zakucavanje” (pobednik će dobiti 88.000 evra), „ekipno takmičenje u šutiranju” (po jedan aktivni i bivši NBA igrač, kao i košarkašica iz ženske NBA) i „nadmetanje u veštinama”.
U uvodnim mamiparama tim sastavljen od košarkaša koji su prvu ili drugu sezonu u NBA a nisu Amerikanci savladao je odgovarajuću ekipu SAD sa 121:112 (Kanađanin Endrju Vigins je bio MVP) dok je u „utakmici poznatih ličnosti“ „Zapad“ bio bolji (57:51, MVP glumac Kevin Hart) od „Istoka“.
A taksimetar je otkucavao samo: prosečna cena ulaznica za meč poznatih iznosila je 350, a za nadmetanje budućih zvezda (odigran je u Barklej dvorani Bruklina) 175 evra.
Za centralni događaj sve je bilo neuporedivo skuplje. Na specijalizovanim sajtovima za prodaju karata prosečna vrednost zaustavila se na oko 1.800 evra (ono malo „papirića sreće“ u slobodnoj prodaji zvanično se vrednovalo od 400 do 665 evra), dok su  „holivudska mesta“ uz parket koštala i do 9.000, a luksuzne lože oko 75.000 evra.
Većina mesta na tribinama rezervisana je za korporativne partnere NBA (u publici je najmanje pravih košarkaških navijača), pa se liga tradicionalno pobrinula i za prvoligaški estradni šou: pre meča nastupiće dens grupa Rokitis i pop diva Kristina Agilera, a u poluvremenu trenutno jedna od najpopularniji svetskih pevačica Arijana Grande.
Košarkaški vašar kao i prethodnih godina iskoristiće i kompanije za proizvodnju sportske obuće i odeće. Najviše će ih lansirati modna linija „Džordanov tim“, ali će se i svi ostali iz prve marketinške lige prošetati parketom. I nijedan proizvod u ponudi neće moći da se pazari za manje od 125 evra.
U sklopu proslave pet decenija bezalkoholnog napitka „Getorejd“ pod svodovima Medisona (peti put je domaćina „ol stara“) emitovaće se digitalno osvežena jedna od najboljih e pe pe poruka svih vremena „Budi kao Majk“, naravno sa još uvek neprevaziđenim Majklom Džordanom u glavnoj ulozi.
Razlog za zadovoljstvo imaju i čelnici tv mreže TNT (svaki kutak zbivanja ovekovečiće se uz pomoć 30 reportažnih kola 43 kamere visoke rezolucije i 32. sa posebno osetljivim mikrofonima za hvatanje čak i šapata) pošto su rasprodali svo reklamno vreme i to po 210.000 evra za poluminutni spot.
Na zaradu u rasponu između pedeset i pet i sedamdeset miliona evra može da računa i grad Njujork.
U onom delu vezanom za teren „Zapad“ zbog povreda neće moći da računa na startere Kobija Brajanta (sa Bobom Petitom rekord sa po četiri MVP zvanja susreta), Blejka Grifina i Entonija Dejvisa, izabranih glasanjem planetarnog navijačkog naroda, pa je tako na papiru neznatno u prednosti „Istok“.
Prvi put u istoriji „ol stara“ kao članovi startnih petorki nameriće se jedan na drugog rođena braća, uz to još i Španci: boje „Istoka“ braniće stariji Pau, a „Zapada“ mlađi Mark Gasol. Ujedno ovo je osmi put da će se na meču pojaviti kvartet saigrača: posle Lejkersa (tri puta), Bostona (dva), Filadelfije i Detroita (po jednom) Atlanta će u Njujorku imati četvoricu košarkaša.
Vlade Divac je 2001. postao prvi Srbin na „ol staru“, a Predrag Stojaković je 2002, 2003. i 2004. nastavio tamo gde je on stao.
Ratko Pavlović
-----------------------------------------
„Istok“ – „Zapad“ 37:26
U dosadašnjem odmeravanju snaga „Istok” vodi sa 37:26. Prva utakmica odigrana je 2. marta 1951, gde bi drugo u to vreme nego u hramu košarke Boston gardenu.
Od 2000. „Zapad” je imao više uspeha slavivši devet puta. Prošle godine u Nju Orlensu „Istok” je pobedio sa 163:155, a titula najboljeg (MVP) učesnika spektakla „sve zvezde” otišla je u ruke Kajrija Irvinga (Klivlend).
Sastavi ekipa, „Istok”, prva petorka: Džon Vol (Vašington, drugo učešće), Kajli Lovri (Toronto, 1); visoki igrači: Lebron Džejms (Klivlend, 11), Pau Gasol (Čikago, 5), Karmelo Entoni (Njujork, 8). Rezerve: Džef Tig (Atlanta, 1), Kajri Irving (Klivlend, 3), Džimi Batler (Čikago, 1), Pol Milsap (Atlanta, 2), Kris Boš (Majami, 10), a Dvejna Vejda (Majami,11) zamenio je Kajl Korver (Atlanta, 1) Trener: Majk Bjudenholcer (Atlanta). „Zapad”, bekovi: Stefon Kari (Golden stejt, 2), Kobi Brajant (L. A. Lejkers, 17, menja ga Demarkus Kazins iz Sakramenta, 1); visoki igrači: Entoni Dejvis (Nju Orleans, 2, menja ga Dirk Novicki iz Dalasa, 11), Mark Gasol (Memfis, 2), Blejk Grifin (L. A. Klipers, 5, menja ga Demijan Lilard iz Portlanda, 2). Starteri umesto povređenih Brajanta i Grifina biće Harden i Tompson. Rezerve: Kris Pol (L. A. Klipers, 8), Rasel Vestbruk (Oklahoma, 4), Džejms Harden (Hjuston, 3), Klej Tompson (Golden stejt, 1), Kevin Durant (Oklahoma, 6), Lamarkus Oldridž (Portland, 4), Tim Dankan (San Antonio, 15). Trener: Stiv Ker (Golden stejt).

Odlazak maratonske legende
Franjo Mihalić (9. mart 1920, Ludine kod Kutine) nije dočekao 95. rođendan. Preminuo je juče u Beogradu na Vojno medicinskoj akademiji, ali legenda o njemu nastaviće da živi. Tokom  karijere imao je 1.075 zvaničnih trka i pretrčao 164.240 kilometara, a na treninzima mnogostruko više…
Jednu od najsjajnijih stranica jugoslovenske atletike Franjo Mihalić je ispisao 1. decembra 1956. u Melburnu kada je u maratonskoj trci, osvojio srebrnu medalju (2:26,32), drugo i zasad poslednje odličje za našu atletiku na olimpijskim igrama. Mihalić je tada bio u društvu sjajnih trkača, od kojih su mnogi, kao uostalom i on, postali legende maratonskog trčanja, a brži od njega bio je samo Francuz Alan Mimun, a posle njega ciljem su prošli i Finac Veiko Karvonen i jedno od najvećih trkačkih imena svih vremena Čehoslovak Emil Zatopek, trostruki pobednik sa prethodnih igara u Helsinkiju (5.000, 10.000 m, maraton). Trku su završila 33 trkača, a 13 ih je odustalo zbog prevelike vrućine…
Srebro iz Melburna je svakako najveći, ali ne i jedini veliki podvig atletičara, pa potom trenera beogradskog Partizana (Konkordija 1941-1944; Mladost 1946; Partizan 1947-1965).
Fudbaler i biciklista u ranoj mladosti atletici se okrenuo tek s 21 godinom, ali u ratnim godinama nije bilo uslova za ozbiljan atletski razvoj, tako da je tek po dolasku u Beograd i Partizan njegov talenat i upornost počeli da donose plodove. Bio je 30 puta prvak Jugoslavije u raznim disciplinama (12 puta na 10.000 m, dva puta na 5.000 m, osam puta u krosu, itd) ali ni jednom u maratonu. Zbog klupskih obaveza na kraćim deonicama propuštao je maraton i trčao ga uglavnom na međunarodnoj sceni i bio među prvim sportskim ambasadorima nove Jugoslavije. Veliki trijumf zabeležio je 1953. na Krosu nacija u Parizu, preteči svetskih prvenstava u krosu, na Novogodišnjoj trci u Sao Paolu pobedio je 1952. i 1954, 1953. je bio drugi a na debiju 1951. treći. Pobeđivao je na klasičnoj maratonskoj stazi od maratona do Stadiona Panatenaikon u Atini, na maratonima i Moskvi, Tokiju i 1958. na najstarijem svetskom maratonu u Bostonu. Po tri puta pobedio je na krosu „Soara” u Briselu (1953, 1955, 1957) i trci „Pet mlinova” u Italiji (1957, 1958, 1961)
Bio je prvak Balkana u maratonu (1956), ali na 10.000 m (1954. i 1957) i u krosu (1955), trostruki olimpijac (1952, 1956, 1960), četvorostruki učesnik evropskih prvenstava (1950, 1954, 1958, 1962), a državne rekorde na deonicama od 5.000 m do maratona popravljao je 27 puta. Njegov najbolji rezultat u maratonu bio je 2:21,24 č (1957), na 10.000 m 29:37,6 (1954), a na 5.000 m 14:18,8 (1956).
Franjo Mihalić, kojeg su svi zvali „Miha”, a on sve „Jura”, postavio je još mnogo rekorda, kao atletski trener stvorivši mnogo sjajnih atletičara među kojima se ističe Dragan Životić, kao atletski sudija imao je više od 11.000 suđenja širom Jugoslavije – sve dok ga koleno nije izdalo i stigle godine.
Za svoj doprinos sportu, atletici i afirmaciji zemlje dobio je niz odlikovanja i priznanja i više puta bio proglašavan za najboljeg sportistu Jugoslavije.
Komemoracija povodom smrti Franje Mihalića održaće se u sredu 18. februara u svečanoj sali Skupštine grada Beograda u 11 č, a sahrana u na Novom groblju u Aleji velikana u 14,30 č.
Ž. B.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Karadžić je najodgovorniji za loše stanje
Predsednik Socijaldemokratskog saveza Nebojša Leković (51), pravnik po struci, najavio je da će se na predstojećim izborima u Fudbalskom savezu Srbije (FSS) ponovo kandidovati za predsednika. Najznačajnije funkcije na kojima je bio u fudbalu jesu predsednik FSS, potpredsednik Fudbalskog saveza Srbije i Crne Gore (od 2001. do 2005. u obe uloge) i generalni sekretar FK Crvena zvezda (2006).
Kako gledate na sadašnju situaciju u domaćem fudbalu?
Očigledno je da je naš fudbal u velikoj krizi. Čim se pomene fudbal u Srbiji, odmah se stvara veza sa kriminalom. Čini mi se da smo dotakli dno, ali, izgleda da aktuelni predsednik to ne vidi, ili ne želi da vidi.
Ko stoji iza vaše kandidature za prvog čoveka srpskog fudbala?
Ne stoji ni Crvena zvezda, iako je logično da me klub podrži kada dođe vreme, ne stoje ni pojedinci. Apsolutno računam i na podršku Partizana, sa kojim sam imao izuzetnu saradnju. Već nekoliko meseci neki ljudi me nagovaraju da se kandidujem. Mislim da mogu mnogo toga da ponudim.
Ko su ljudi koji vas podržavaju?
To su fudbalski poslenici iz cele Srbije, mnogi klubovi...
Šta konkretno zamerate ljudima koji trenutno vode FSS?
Kada uđete u pogrešan voz, tada su sve stanice pogrešne. Nije Tomislav Karadžić najveći krivac srpskog fudbala, ali, kao predsednik snosi najveću odgovornost za izuzetno loše stanje u domaćem fudbalu. Šta god da pipnete u našem fudbalu sve je trulo. Poznato je da samo A reprezentacija zarađuje pare i to od velikih takmičenja. Nažalost, nas odavno nigde nema. Propustili smo mnoge vozove.
Šta vam još smeta u srpskom fudbalu?
Loši međuljudski odnosi. Ne može srpski fudbal da bude večiti talac dva čoveka, Karadžića i Terzića. Iskreno, mogao bih da sarađujem sa generalnim sekretarom FSS Zoranom Lakovićem, koga smatram odličnim operativcem. Činjenica je da ima sve manje dobrih sportskih radnika, da su se izgubili kriterijumi. Zabrinjava loš trend koji imamo u svetu. Neke stvari su sve gore i gore, većina klubova je pred gašenjem. U svet nam odoše najtalentovanija deca, postali smo servis velikih...
Kratko ste se zadržali u Crvenoj zvezdi u kojoj ste bili generalni sekretar?
Kada sam došao u Zvezdu dug je bio 13,5 miliona evra, a kada sam otišao na računu je bilo 200.000 evra plus četiri miliona evra koje je trebalo naplatiti od transfera Nikole Žigića. Igrali smo u Evropi, bili ubedljivo prvi, klub se finanijski stabilizovao.
Danas je veoma teško doći do sponzora, kako biste rešili taj peoblem?
Sadašnja postavka u Savezu ne može da nađe ozbiljnog sponzora. Razgovarao sam sa ozbiljnim svetskim kompanijama koje su spremne da ulažu u srpski fudbal, ali, sa novim ljudima.
Šta mislite o privatizaciji klubova?
Jasno je svima da bez privatizacije nema opstanka. Koliko vidim niko danas ne ulaže u fudbal već samo uzimaju koliko im treba. Ali, i tome je došao kraj, jer objektivno više nema šta da se uzme, kase, fondovi, sve je prazno. Privatizacija je jedino rešenje za nas.
Šta je sa bazom?
Moramo da vodimo više računa i o amaterskim klubovima, koji se koliko vidim guše u dugovima.
Neki smatraju da će iza vaše kandidature stajati politička podrška. Da li je to tačno?
Ne, apsolutno ne. Fudbal je danas najveći biznis u svetu a može da bude i u Srbiji. Ako želimo da idemo napred najre moramo da uvedemo nova pravila ponašanja. Sigurno ću se kandidovati, jer je više luksuz da čekamo da neko drugi umesto nas promeni neke stvari. Savez treba da otvori vrata za sve poštene ljude, pola milijarde ljudi danas direktno živi od fudbala.
Kakav odnos očekujete sa Uefom i Fifom?
Oduvek smo imali korektan odnos sa tim institucijama. Vidim da naš Savez otvoreno podržava Platinija i Blatera. Mislim da ne treba javno da se opredeljujemo.
Da li imate plan i program?
Naravno da imam. Taj plan podrazumeva uvođenje novih ideja, oporavak fudbala u narednih pet godina, dovođenje sponzora. Sve što trenutno valja u Savezu to ćemo ostaviti, plus nove ljude iz sveta fudbala. Na kraju i ta Pazova je izgrađena na pogrešnom mestu, zašto ne bismo napravili još jedan Sportski centar nede u Šumadiji, možda u Makišu.
Dragan Todorović
-----------------------------------------
Prvi sam se posvađao s Miškovićem
Dok je bio u Crvenoj zvezdi Nebojša Leković je imao i određene sukobe sa ljudima koji su želeli, kako kaže, da otmu imovinu kluba.
– Prvi sam se posvađao sa Miškovićem. Rekao sam mu da Crvena zvezda nije C market pa da može da se ponaša kako želi.
Sreo sam se sa Karadžićem
Poznanstvo sa predsednikom FSS Tomislavom Karadžićem po rečima Lekovića traje dugo, a nedavno su se sreli:
– Nikada ne treba bežati od istine. Sreo sam se pred Novu godinu sa Toletom u Staroj Pazovi. Razgovarali smo o problemima koji prate naš najpolularniji sport. Nisam od onih koji će bežati od razgovora, uvek sam spreman za saradnju.

Predsednik moli „zvezdaše“ da imaju poverenje u klub
Svetozar Mijailović je prihvatio da bude predsednik Fudbalskog kluba Crvena zvezda kada bi se retko ko odvažio na tako nešto. Poznato je da je bivši evropski i svetski prvak u dugovima do guše, a obala ne samo što je daleko, nego nema ni ko da dobaci pojas za spasavanje.
Čim ste prihvatili da budete predsednik Zvezde znači da ste optimista.
Neke realne osnove iz kojih proističe mogućnost rešavanja problema pred kojima se klub nalazi leže u činjenici da se neka pozicija Crvene zvezde, stečena u ranijem periodu, može u ovom vremenu valorizovati za iznalaženje novih rešenja.
U kom pravcu se razmišlja?
Crvena zvezda već sada ima solidnu generaciju u omladinskoj školi i ta veza s omladinskom školom, na kojoj će biti akcenat u budućem radu, biće osnovica iz koje će se praviti onaj potencijalni kapital Crvene zvezde koji se zove formiranje igrača iz sopstvene škole. To je prva i osnovna stvar.
I šta još?
Drugo što uliva optimizam jeste da je, čini mi se, objedinjena zvezdaška javnost oko toga cilja da se kroz sopstvenu školu, kroz mlade igrače i kroz jedan broj iskusnih igrača, ide i na takmičarski rezultat u ovoj godini. Jer, objektivno, Crvena zvezda bez  postavljenog cilja da postigne najviše takmičarske rezultate ne može ostvariti ni ove ciljeve vezane za omladinsku školu.
A dugovi?
Preduslov svega jeste rešavanje fininsijske problematike u kojoj je Crvena zvezda danas. Molim zvezdašku javnost da ima poverenje u Crvenu zvezdu.
Šta je dosad preduzeto po tom pitanju?
Neke pretspostavke su učinjene kao što su smanjenje budžeta i svođenje troškova na moguće ostvarljive prihode u ovoj godini.
Koji je najveći problem?
Opterećenje ranijim obavezama koje vise iznad sudbine Crvene zvezde, jer na to ne možemo uticati. Ne želimo ni da kukamo, niti da nekoga okrivljujemo za takvo stanje, jer to nam neće biti mnogo od pomoći, nego tražimo način na koji to možemo prevazići.
Kakve su mogućnosti da se to prevaziđe?
Ima mogućnosti, ali treba da se stvore i određene zakonske pretpostavke da se to pitanje na adekvatan način razreši.
Na šta mislite?
Na pronalaženje strateškog partnera s kojim bismo mogli na adekvatan način da rešimo ovaj problem. Mi sada imamo značajnu, gotovo odlučujuću podršku sponzora koga u ovom trenutku imamo. Očekujemo da se to sponzorstvo s „Gaspromom” nastavi, jer taj prihod koji ostvarujemo na taj način, uz marketinške aktivnosti i uz moguće transfere jesu put prevazilaženja ovog finansijskog problema.
Koja je suština promena u Crvenoj zvezdi?
Suština ovih promena u Crvenoj zvezdi jeste da se napravi uspešan poslovni sistem, koji će stvarati pretpostavku za ono zbog čega smo svi ovde: da se razvija fudbalska igra, da imamo takmičarski tim koji će postizati vrhunske rezultate i ostvarivati one ciljeve koje kao fudbalski klub ima.
Bili ste predsednik klupske Skupštine kad je Crvena zvezda bila evropski i svetski prvak 1991. Koliko to iskustvo može da pomogne sada?
U ovim uslovima ne može se na stari način poslovati. Izmenjena je kompletna struktura, ali nešto što ostaje konstantno jeste savremeni način poslovanja, da se utvrde obaveze i odgovornosti za te poslove. Uspostavićemo takav sistem u kome će profesionalni deo Crvene zvezde odrađivati onaj posao koji kao poslovodstvo treba da ima. U tom smislu izvršiće se i kadrovsko jačanje da bi ta funkcija poslovodstva mogla na adekvatan način da se ostvari. Dakle, imaće poslovni deo i sporstski deo. Sportski deo pripašće struci, a uprava će imati zadatak da donosi odgovarajuće odluke na predlog poslovodstva. Svako će imati svoju funkciju. Uprava mora da brine najpre o ekonomskim pitanjima kako bi se stvorili uslovi za stvaranje fudbalskog tima, ono zbog čega smo ovde.
A šta tim, odnosno igrači, treba da urade?
Crvena zvezda je godinama živela od sopstvenih prihoda. Za sve što je tada radila imala je podršku društvene zajednice u smislu stvaranja uslova, ali ne i njeno direktno učešće. To je više bio proizvod rada Crvene zvezde.
Šta time hoćete da kažete?
Ranijih godina ukupan prihod Crvene zvezde od ulaznica je bio preko 65 odsto. Sad to iznosi veoma mali procenat na godišnjem nivou, posebno ako ne igra u Evropi. Zbog toga je i jedna od orijentacija da se postigne sportski rezultat kako bi se učestvovalo u evropskom takmičenju, jer je to jedan od  izvora prihoda. Kroz gledanost, ulaznice, televizijska prava, s jedne strane, a i kroz cenu igrača koji se pojave na evropskoj sceni. Ovako ko i kako može da postigne takvu cenu?
Da li su primanja igrača prevelika?
Sadašnje rukovodstvo je veoma ograničilo plate fudbalerima. Najveća, za najpoznatije igrače, sada se potpisuje na 120.000 evra godišnje. Veće od toga nema. Za stručnjake je ispod tog nivoa. Mi smo se nekih igrača iz tih razloga odrekli, jer nismo u stanju, ne želimo, da se protežemo mimo gubera, koji u ovom trenutku imamo.
Kad će to da se dovede u red?
To je jedno od pitanja koje mora da se definiše, jer kad se ne zarađuje ne može ni da se troši. Zbog toga i idemo na soluciju da kroz unutrašnju organizaciju i sniženje troškova dođemo do prihvatljivog budžeta koji možemo da pravdamo onim što zaradimo. Nas tekući troškovi, s ovim prihodima koje ostvarujemo, ne bi ugrožavali da nemamo dugove od ranije. Ti dugovi od ranije su problematični.
Odnosi s Partizanom?
I Crvena zvezda i Partizan treba da shvate da im je zajednički interes poboljšanje stanja u fudbalskom sportu. Mi možemo međusobno, i to jesmo, veliki sportski rivali na fudbalskom terenu, a razvoj fudbalskog sporta u Srbiji je zajednički interes. Nedavno smo se sastali u Zajednici ligaša i taj sastanak je imao za cilj da se neki pokreti ujednače u našoj ligi. Na primer, isplaćivanje igrača, poboljšanje odnosa ne samo između fudbalskih klubova, nego i u celoj fudbalskoj organizaciji. Toliko ima negativnih stvari koje dominaraju da ono što se dogodi lepo ne može da ispliva na površinu.
„Večiti derbi” nekad i sad?
Verujem da i naš sportski rival Partizan na tu temu takođe razmišlja. Zbog toga mislim da bi bilo izuzetno važno zadržati taj sportski rivalitet, ali nikako ne želimo da ti odnosi budu zatrovani do te mere da ljudima kad se pomene jedan ili drugi klub dođe da ne gledaju taj sportski susret zbog navodno nekih problema koji su se javili između ta dva naša najveća i najpopularnija kluba.
Šta je najvrednije u našem fudbalu?
Sama fudbalska igra. I pored svih problema ona i dalje najviše pažnje privlači u Srbiji. I ako to fudbalski poslenici ne znaju da iskoriste da jačaju fudbalski sport, onda nešto nije u redu. Svi klubovi se sukobljavaju s velikim problemom finansijskih sredstava. Fudbalska organizacija mora da učini napor da vidi na koji način to da se prevaziđe.
Ivan Cvetković
-----------------------------------------
Zvezda i sada puni tuđe stadione
Značaj Crvene zvezde danas njen predsednik Mijailović je ovako opisao:
– Crvena zvezda gde god ode napuni svakome stadion. Obrnuto je malo teže, ali, ipak, Zvezdini navijači su zadržali nivo posećnosti, pa njene utakmice u proseku često gleda koliko celu ligu. I to fudbalski ljudi treba da cene.

O ćupovima i ljudima
Hajnrih fon Klajst je jedan od neprilagođenih autora nemačkog romantizma, pripadnika grupe „nevidljivih dramatičara”, zajedno sa Bihnerom, Lencom i Helderlinom, kako ih je Gete onda zajedljivo nazvao, a Divinjo kasnije temeljno branio. Njihova dela su bila znatno ispred svog vremena, pa su zato onda bila neprihvaćena. Iako je napisan kao komedija, jedina u Klajstovom opusu, „Razbijeni krčag” (1806) je vrlo mračan, okrutan, društveno samosvestan, kritički komad o korupciji i opštem društvenom rasulu. Karakteriše ga stilska posebnost, neobično začinjen manirizam likova, komika koja izvire iz naizgled banalne osnovne situacije, uterivanja pravde zbog lomljenja nekakvog krčaga. Njegova radnja, i vešto iščašen stil njenog oblikovanja, donekle anticipiraju Gogoljev bujan dramski svet, živahno komičan, ali i oporo tragičan. Komad je takođe blizak pučkim komadima iz dvadesetog veka (Horvata, i kasnije Kreca, Špera, Fasbindera), zbog izražajne kritike provincijskih nakaznosti.
Režija Igora Vuka Torbice sa uspehom je na scenu istresla ključan spoj komike i tragike, objedinila je parodiju i taman apsurd realnosti, donela je gogoljevski oštar odraz neiskorenjive društvene truleži, dobro nam poznate na ovim prostorima. U igri je naglašena gruba telesnost, sočnost likova i životna verodostojnost atmosfere. Bitno je prisutna i kemp ikonografija, u izboru pesama koje likovi solo ili horski pevaju (Queen, Abba), kao i u postupku zamene pola služavke Margarete, koja je u predstavi postala Margrit (Lazar Đukić).
          Glumci igraju nadahnuto, stilizovano, uz veće ili manje količine utisnute teatralnosti. Sudija Adam Nebojše Glogovca je složen dionizijski lik, i manipulativni glavonja koji se služi pretnjama i ucenama, i otromboljeni žderonja, ali i savijeni crv pred autoritetima. Lik Adama ima mitske i metaforičke dimenzije, otvara asocijacije na biblijskog Adama, kao i starogrčkog, Sofoklovog Edipa. U teatrologiji je lik Adama tumačen kao edipovski, u pogledu toga što su obojica sudije koji su istovremeno i krivci. No, njihovi motivi su suprotni, te je Adam neka vrsta anti-Edipa, što je u predstavi slikovito izraženo kroz jake parodične tonove.
Ljubomir Bandović vrckavo, blago feminizirano, umereno teatralno, igra sekretara Lihta, Adamovog pomoćnika, ali i strpljivog pretendenta na njegovo mesto. U ansamblu je najteatralnija Vladica Milosavljević, u ulozi gospe Marte Rul, naročito u sceni suđenja, kada govori o svom razbijenom ćupu. Teatralnost tu efektno naglašava njenu seljačku neobuzdanost, a polupani ćup postaje višestruki simbol, nasrtaja na Evinu nevinost, sistemskog zakopavanja zločina, bahatosti vlasti.
Martina ćerka Eva (Jovana Gavrilović) nosi dvojstvo čednosti i prepredenosti, dok je Rupreht (Marko Janketić) njen srčani i naivni verenik. Valter Svetozara Cvetkovića je kruti sudski savetnik iz Utrehta, oličenje je dvoličnosti, što Cvetković prikazuje svedeno, kroz blaziranost. Valter je poslat u tu selendru Huizum, da navodno popravi stanje u pravosuđu, dok u stvarnosti podržava i održava korupciju, osnovu sistema.
Kostimi su jednostavni, uglavnom formalni, pa označavaju kontrast u odnosu na obezglavljenu realnost (kostimograf Jelisaveta Tatić Čuturilo). Scenski prostor stilizovano odražava haos u sudu, gde se pored dokumenata vodi briga o živini (scenograf Branko Hojnik).
            Na planu dramaturgije, u predstavi ima brojnih izmena u odnosu na polazni Klajstov tekst, od sitnijih, kao što je osavremenjivanje detaljima, na primer naglašavanja motiva odlaska u sud u Hagu, do krupnijih, poput promene razrešenja radnje (dramaturg Tamara Bijelić). U originalnom tekstu Adam u finalu beži u pometnji, nakon što je otkrivena njegova krivica, dok ga u predstavi Valter smenjuje sa položaja, uz nagoveštaj da će ga vratiti na posao „kada se stvari malo slegnu”. Ova druga varijanta je pesimističnija, ali danas svakako efektnija jer tačnije odražava beznadežnost trulosti našeg sistema.

Vučić na inauguraciji predsednice Hrvatske
Predsednica Hrvatske Kolinda Grabar-Kitarović izrazila je zadovoljstvo što će se na njenoj današnjoj inauguraciji okupiti čelnici susednih zemalja, pogotovo premijer Srbije Aleksandar Vučić. Prva hrvatska predsednica otkrila je u intervjuu zagrebačkom „Jutarnjem listu” da će se u prigodnom govoru na Markovom trgu u Zagrebu „zahvaliti Tuđmanu, Mesiću i Josipoviću za sve što su učinili za Hrvatsku”, preneo je Fonet.
„Na Markovom trgu neću biti kritična kao u kampanji, ali moram naglasiti probleme”, rekla je Grabar-Kitarović.
Premijer Srbije i nova hrvatska predsednica imaće danas odvojeni bilateralni susret u palati Dverce po završetku ceremonije inauguracije u Zagrebu, a njen portparol Mladen Pavić kaže da će to biti prilika da dve države konačno počnu da rešavaju nagomilane probleme.
„Susret u svečanom formatu biće prilika da saradnja započne na nivou nove predsednice Hrvatske, ali i prilika da konačno dve države postignu nešto veliko. Kad to kažem, mislim na rešavanje svih problema koji su se gomilali ovih godina”, rekao je Pavić Tanjugu.
Grabar-Kitarović će danas posle ceremonije inauguracije imati 22 bilateralna susreta sa šefovima država i delegacijama, od kojih je, prema Pavićevim rečima, susret sa Vučićem jedan od onih koji pobuđuju najveći interes javnosti.
Odluka premijera Srbije da dođe na inauguraciju predsednice Hrvatske može da predstavlja proboj u zamrznutom stanju odnosa Zagreba i Beograda i da zaustavi negativni trend koji se razvija u proteklih nekoliko meseci ili godina, ocenio je juče predsednik Srpskog narodnog veća (SNV) u Hrvatskoj Milorad Pupovac. „Zbog toga mi izrazito cenimo tu premijerovu odluku i smatramo je značajnim doprinosom da se zaustavi taj negativni trend i otvori mogućnost za pozitivan trend”, rekao je Pupovac za RTS.
Komentarišući pojedina negativna reagovanja iz Zagreba na Vučićevu odluku, Pupovac je rekao da je „u redu da Hrvatska podseća na ono što smatra da treba podsetiti, ali istovremeno važno je da se svako seti onoga što su njegove obaveze” i da „i Hrvatska ima obaveze”.
„Te obaveze treba da budu predmet obostranih interesa i obostranih razgovora. Šteta je što prilike koje su bile stvorene s (Kineskim) samitom u Beogradu nisu bile iskorišćene – to je bila takođe prilika da se napravi proboj”, rekao je Pupovac i dodao da „ne treba žaliti za propuštenim prilikama”, već „treba iskoristiti prvu koja se za to ukaže”. „Ova je prilika tu i ona se po svoj prilici želi iskoristiti”, dodao je Pupovac.
M. A.
-----------------------------------------
Dačić: Pametan i logičan potez
Odlazak predsednika Vlade Srbije Aleksandra Vučića na inauguraciju predsednice Hrvatske je pametan i logičan potez koji treba da prave državnici, izjavio je juče prvi potpredsednik Vlade i ministar spoljnih poslova Ivica Dačić. On je pozvao srpskog premijera da se ne osvrće na kritike koje postoje, citirajući nekadašnjeg premijera Velike Britanije Margaret Tačer, koja je rekla da nijedna promena koja je izvršena u interesu naroda nije nikada izvršena uz podršku većine naroda. „Tek posle 10–20 godina možete da shvatite kakva poruka je bila iz svega toga koja je važna za budućnost zemlje”, rekao je Dačić.
On je istakao i da ovakav diplomatski potez ne znači da će Srbija ukinuti kritike koje ima prema Hrvatskoj, navodeći kao primer da on „ratuje” sa Hrvatima na kojem se pismu obraćaju jedni drugima u diplomatskoj prepisci, pa je rešenje prepis sa ćirilice na latinicu ili engleski jezik.
„Reciprocitet je glavna stvar u diplomatiji... i ja idem u posetu Hrvatskoj i želim da doprinesem našim odnosima, jer mi ne možemo da živimo stalno u srednjem veku i da se pozivamo na sve te probleme kao alibi da ne napravimo nijedan iskorak dalje, ne moramo u svemu da se slažemo ali moramo da sarađujemo u nečemu što nam je zajedničko”, zaključio je Dačić.

Država zna ko je iznosio milione u Švajcarsku
Srpskim vlastima je poznato ko su građani koji su iznosili novac u švajcarske banke. Ovo je na konferenciji za novinare rekao premijer Aleksandar Vučić. Odgovarajući na pitanje novinara ko je srpski tajkun koji je u švajcarskoj filijali britanske HSBC banke u kešu doneo 20 miliona evra, premijer je rekao da je reč o ljudima vrlo čudnih biografija.
Prošlog vikenda međunarodno udruženje novinara istraživača u saradnji sa Centrom za javni integritet SAD objavilo je da je više od 106.000 klijenata iz 203 zemlje, od 2005. do 2007. godine, utajilo oko 120 milijardi dolara. Među njima je i neimenovani srpski biznismen koji je u kešu u Švajcarsku odneo 20 miliona evra, a bankarski službenici su ga upozorili „da bude manje upadljiv”.
Premijer je ipak dodao da time treba da se bavi Poreska uprava, jer je to njihov posao. Naši poreznici već su zatražili od švajcarskih kolega informaciju o računima građana iz Srbije koji su držali novac u švajcarskom ogranku britanske HSBC banke. Čak i da imamo i da znamo identitet lica i sume koje su iznosili iz zemlje, nismo u mogućnosti da ih obelodanimo zato što to predstavlja službenu tajnu, jer ukoliko je istina to što je napisano u medijima, onda sigurno zavređuje pažnju istražnih organa, a protivzakonito je otkrivati detalje iz istrage, rekao je novinarima Marko Marinković, direktor Poreske uprave.
Prema rečima Saše Ranđelović, poreskog stručnjaka i  docenta na Ekonomskom fakultetu, Poreska uprava ne može javno da saopšti njegovo ime, ali  može da pokrene poreski postupak protiv tog neimenovanog biznismena ako od  švajcarskih kolega dobije te informacije.
– Ako bi se tokom poreskog postupka dokazalo da je bilo utaje poreza, onda bi pomenuti tajkun morao da plati i porez, zateznu kamatu i kaznu. Čini mi se da je to lakši deo posla, a da je mnogo teže dobiti te informacije od švajcarskih poreskih vlasti. Jer, švajcarska ekonomija se dobrim delom zasniva na principu bankarske tajne – kaže Ranđelović.
Zanimljivo je da je premijer Vučić u jednom trenutku na konferenciji za štampu spomenuo i transakciju od 17,2 miliona evra o kojoj je „Politika” juče pisala. Iako je premijer o ovome rekao svega dve rečenice, pažljivim slušaocima nije promaklo da formulaciju „pranje para” nije upotrebio kada je govorio o konkretnoj transakciji. „Znam ja sve ove slučajeve iznošenja para i ovih 17,2 miliona evra o kojima vi govorite”, rekao je predsednik vlade. Reč je o Indijcu Nandiju Ahuji, članu Nadzornog odbora „Viktorija grupe”, koji je prošlog avgusta u jednom danu s računa jedne naše banke prebacio 17,2 miliona evra štednje na račun u Švajcarskoj.
Kako je „Politika” već napisala, on svakako nije srpski tajkun koji je, od 2005. do 2007, „oprao” 20 miliona u kešu. On novac nije podigao u gotovini, već je novac prebacio s računa na račun. Transakcija je obavljena u avgustu 2014. godine, a ne od 2005. do 2007. godine.
Zato je u ovom slučaju teško govoriti o pranju para. Sredstva su već bila u legalnim tokovima, pa je pre reč o iznošenju novca. Pranje para je kada se nelegalno stečen novac uvodi u legalne tokove. Uprava za sprečavanje pranja novca sredstva kontroliše pre nego što dođu u banku i to za svaki iznos veći od 10.000 evra.
Ono zbog čega je ova transakcija zanimljiva i bitna za širu javnost jeste što je reč o velikom iznosu koji je uticao na slabljenje dinara. Ukoliko je reč samo o finansijskoj operaciji i prebacivanju para u čvrstoj valuti iz jedne banke u drugu, onda nema uticaja na kurs. Međutim, kada je reč o velikim iznosima i ukoliko banka ima višak dinara, ona mora da izađe na tržište i zameni taj novac u evre, što može da ima uticaj na kurs. Ukoliko su pak izvori banke u evrima, onda je reč samo o finansijskoj operaciji.
Nenad Popović, advokat Nandije Ahuje, kaže da je reč o privatnoj transakciji njegovog klijenta. Pre nego što bilo koji novac iz Srbije ode u inostranstvo u banku mora da se dostavi potvrda da su svi porezi u Srbiji plaćeni, tvrdi zastupnik Ahuje. Takođe, pre nego što se novac položi u banku Uprava za sprečavanje pranja novca kontroliše svaki iznos veći od 10.000 evra, podseća. To se radi i uz kontrolu Narodne banke.
– Kada je o bankarskim transakcijama reč tu ne može ništa da se sakrije. Inače, uopšte nije neuobičajeno to da stranci deponuju sredstva u ovdašnje banke. Pre nekoliko godina oni su to činili u značajnoj meri, jer su kamate na štednju u Srbiji bile atraktivnije i zato što su imali poverenja u bankarski sektor. Ovakvim napisom mislim da niste učinili uslugu srpskom bankarskom sistemu – kaže Popović.
------------------------------------------------------
Koje su prednosti nerezidenata
Poresko rezidentstvo nema veze sa državljanstvom, objašnjava Saša Ranđelović, poreski stručnjak i profesor na Ekonomskom fakultetu.
– Rezidentom se smatra svako ko u periodu od 12 meseci u zemlji provede najmanje šest meseci, sa prekidom ili bez njega. To znači da je njegov centar poslovnih i životnih interesa u Srbiji. Kada je o oporezivanju reč, on plaća porez i na prihode iz Srbije i na one iz inostranstva. To znači da ako rezident ostvaruje prihode po osnovu isplate dividendi ili po nekom drugom osnovu ih dobija iz Švajcarske, na primer, on porez plaća kao da je taj novac zaradio u Srbiji. Sa druge strane, nerezident porez plaća samo na prihode iz srpskih izvora – objašnjava Ranđelović.
Druga strana medalje jeste Zakon o deviznom poslovanju koji je veoma restriktivan kada je reč o novcu koji srpski državljani mogu da drže u inostranstvu. Ne može svako da ima otvoren račun u inostranstvu, zakon propisuje nekoliko slučajeva kada je to moguće. Kao što je to, na primer, u slučaju bolesti.
A. Telesković
------------------------------------------------------
Ko je u „Viktorija grupi”

Potpisivanje ugovora prestavnika EBRD i „Viktorija grupe” u aprilu 2009. (Foto Fonet)
Klaudio Skaroca je direktor kompanije, a Tomas Bojtani Ficdžerald je direktor strategije. Uz Nandija Ahuju, članovi Nadzornog odbora su Majkl Vitni i Piter Brajt.
Kompanija „Viktorija grupa” ima desetak preduzeća iz oblasti poljoprivrede, ali je u javnosti poznatija po svojim akcionarima Miliji Baboviću, Zoranu Mitroviću i Stanku Popoviću, kao i glasinama da je povezana sa Demokratskom strankom i Ružicom Đinđić, udovicom ubijenog premijera.
Vlasnička struktura kompanije prikazana na njihovom zvaničnom sajtu potvrđuje samo deo toga. Evropska banka za obnovu i razvoj (EBRD) ima udeo od 21,36, Zoran Mitrović 22,55, Milija Babović 22,55, „Apsara ltd. ” 11, „Viktorija grupa AD” 22,54 odsto. Da li je to zaista tako ostaje nerazjašnjeno, jer se na sajtu Agencije za privredne registre ti podaci ne nalaze.
Indijac Nandi Ahuja, o kome je „Politika” već pisala, bio je prema zvaničnim registrima član Nadzornog odbora ove firme. Njegovi advokati kažu da je on suvlasnik kompanije. Inače, on nije jedini stranac u ovoj firmi, jer je Klaudio Skaroca odnedavno direktor ove kompanije, a Tomas Bojtani Ficdžerald je direktor strategije. Uz Ahuju, članovi Nadzornog odbora su Majkl Vitni i Piter Brajt.
Vlasnici „Viktorija grupe”, kao argument da se radi o izuzetno dobroj firmi, navode to što je EBRD bila spremna da investira.
Stanko Popović je napustio „Viktoriju” 2011. godine i osnovao svoju „Eliksir grupu”, a Zoran Mitrović, koji je jedno vreme bio i direktor grupe, u retkim istupima u javnosti demantovao je priče da je Ružica Đinđić suvlasnik kompanije. Međutim, njeno prisustvo nije ostalo neprimećeno kada je u Šidu otvarana njihova fabrika biodizela, koja je kasnije pretvorena u proizvodnju jestivog ulja.
„Viktorija grupa” sebe predstavlja kao lidera agroindustrije Srbije i jednog od najvećih proizvođača, izvoznika i poslodavaca.
U poslednjih deset godina kompanija je investirala više od 200 miliona evra u razvoj kapaciteta, tehnologije i kvaliteta domaće prerađivačke industrije i proizvodnje prehrambenih, farmakohemijskih i drugih proizvoda. Samo od 2011. do 2012. godine realizovane investicije premašuju 55 miliona evra. 
Sastav sistema :
„Sojaprotein” AD,
„Viktorijaojl” AD,
„Viktorija logistik” DOO,
„Fertil” DOO,
Luka „Bačka Palanka” DOO,
Veterinarski zavod Subotica AD,
SP laboratorija AD,
„Viktorija fosfat”,
„Viktorija starč” DOO
„Riboteks” AD.
J. R. – Al. M.
------------------------------------------------------
Klintonovi dobili 81 milion dolara od klijenata HSBC banke

Hilari, Bil i Čelsi Klinton (Foto Fonet)
Fondacija porodice Klinton primila je 81 milion dolara od bogatih donatora sa računima u švajcarskom ogranku britanske HSBC banke, za koji se nedavno saznalo da je svojim klijentima omogućio utaju poreza vrednu 120 milijardi dolara.
Kako saznaje „Gardijan”, sedmoro klijenata ove banke uplatilo je novac Fondaciji „Bil, Hilari i Čelsi Klinton”. Među njima su vlasnik rudnika iz Kanade i britanski biznismen u poslu sa maloprodajom, koji se donacijom odužio bivšem američkom predsedniku za pojavljivanje na jednom događaju. Donator je i jedan američki investitor, osuđen zbog seksualnih odnosa sa maloletnicom. On je jednom prilikom povezao Bila Klintona u Afriku svojim privatnim avionom.
Veruje se da će bivša prva dama Hilari Klinton u sedište svoje očekivane kampanje za predsednika SAD sledeće godine postaviti ekonomsku nejednakost. Njeni politički protivnici sigurno će ukazati na to da su Klintonovi blisko povezani sa nekim od najbogatijih ljudi Amerike i sveta, pa i sa onima koji imaju žiro-račune u inostranstvu, daleko od očiju američkih poreznika.
J. S.

U BiH se ćuti o finansijerima terorizma
Od našeg dopisnika
Banjaluka – Dok nadležne institucije istražuju ko su osobe iz BiH koje su imale skrivene tajne račune u švajcarskoj poslovnici britanske banke HSBC, koja je profitirala poslujući s trgovcima oružjem, sve je više onih koji poručuju da u samom srcu Sarajeva postoji ozbiljniji problem koji je potrebno ispitati, a o kojem se godinama ćuti.
Nadležne institucije u BiH, prvenstveno Agencija za istrage i zaštitu BiH (Sipa), unazad nekoliko dana nastoje da otkriju kojih je to sedam klijenata u ovoj banci na devet računa držalo 4,3 miliona dolara, od čega se najveći pojedinačni račun odnosi na 3,8 miliona dolara.
U Poreskoj upravi RS rekli su kako od samog početka prate aferu, dodajući da su povodom toga odmah reagovali. U Poreskoj upravi Federacije BiH pak nemaju podatke o tajnim računima i navode kako nisu upoznati s informacijama koje su se pojavile u toj aferi, ali da su spremni da reaguju. Napominju kako nisu dobili nikakvu informaciju od nadležnih agencija BiH. U Sipi tvrde kako prate objave u medijima i prikupljaju obaveštajna saznanja s ciljem provere navoda, dok u Tužilaštvu BiH o ovom slučaju ne mogu davati nikakve podatke.
Međutim, ono što mnogi ocenjuju kao daleko ozbiljniji problem, a o čemu su mediji u BiH nedavno pisali, jesu navodi da su Bosanska, Vakufska i Depozitna banka, koje su osnovali Saudijci Jasin el Kadi i Šafik Ajadi – inače povezani s terorizmom – učestvovale u finansiranju terorizma u BiH. To je navedeno u izveštaju jedne strane obaveštajno-bezbednosne službe koji je, po pisanju medija, među ostalim dokumentima, bivši potpredsednik FBiH Mirsad Kebo nedavno predao Tužilaštvu BiH.
„Banke su obezbedile finansijsku pomoć za nekoliko organizacija koje služe kao fasada Al Kaide u BiH. To su Muvafak fondejšn, Haramein islamik fondejšn i Saudi haj komišn for rilif BiH. Neke od njih je Vlada SAD već označila kao specijalne globalne teroriste”, objavili su mediji, pozivajući se na izveštaj stranih službi iz avgusta 2003. Prema tim navodima, Vakufska banka 2002. prijavila je kapital od oko osam miliona koji je iste godine porastao na 28 miliona evra. Agencija za bankarstvo FBiH je u avgustu 2002. odobrila integraciju Vakufske i Depozitne banke.
„Među akcionarima Vakufske banke su i Fondacija ’Bošnjaci Mostar’ i ’Rijaset Islamske zajednice’, a njihov udeo iznosi 18 i 11 odsto. Obe fondacije primaju donacije iz inostranstva, posebno iz Saudijske Arabije, a iza toga stoji propovednik u sarajevskoj džamiji Kralja Fahda. Kadi i Ajadi u Depozitnoj i Vakufskoj banci su, uz finansijsko zaleđe firme ’Mahmal investment’, godinama obezbeđivali finansije islamskim humanitarnim i terorističkim organizacijama koje su delovale u BiH”, naveli su mediji delove izveštaja.
Istaknuto je da je čak i bošnjačka tajna služba AID 2002. konstatovala da su te banke preko humanitarne organizacije Haramein finansirale Al Kaidu. Kebo je potvrdio da su među 1.000 stranica dokumentacije o počinjenim ratnim zločinima, koje je dostavio tužilaštvu, i dokazi o malverzacijama u vezi s humanitarnom pomoći koja je stizala u BiH.
Američki profesor i analitičar Danijel Server izjavio je kako nadležni u BiH moraju da preduzmu sve kako bi bile blokirane finansijske transakcije kojima se na tlu BiH pomažu osobe koje se na ratištima u Siriji i Iraku bore na strani terorista. Server je poručio da u vezi s ovim mora postojati konsenzus u BiH.
Džon Koen, bivši koordinator za borbu protiv terorizma u Odeljenju za unutrašnju sigurnost SAD i profesor na Univerzitetu Ratgers, ukazujući na značaj procesa u Americi protiv optuženih imigranata iz BiH, konstatovao je da, „ako ste spremni da prikupljate i šaljete novac da biste pomagali borce u Siriji, onda ćete biti spremni da posegnete za oružjem i kod kuće izvedete napad”.

Putin zasad dobio šta želi
Isuviše su požurili svi oni koji su posle potpisivanja novogsporazuma u Minsku već proglasili pobednike i gubitnike u ukrajinskom ratu. Niti je rat u Ukrajini završen – naprotiv, borbe su se juče i prekjuče intenzivirale – niti to što je neko trijumfovao u jednoj diplomatskoj bici ne znači da se već usledećoj trijumf neće preokrenuti u poraz. Osim toga, pitanje je i šta je za koga krajnji cilj, pa se i u odnosu na to određuje i šta je za koga uspeh.
MINSKI SPORAZUM: U svakom slučaju, mediji i analitičari suodmah krenuli u trku da procene ko je zapravo pobedniksedamnaestočasovnih pregovora u beloruskoj prestonici. Dok je juče iprekjuče oko strateški važnog grada Debaljcevo besnela raketna vatraizmeđu ukrajinske vojske i proruskih snaga, dobar deo zapadnih medijanastavio je ofanzivu na Vladimira Putina, prikazujući ga kao zlo kojepreti celoj Evropi. Londonski „Ekonomist” je na naslovnoj strani prikazao ruskog predsednika kao svojevrsnu silu tame koja se poigravasa EU i NATO i u njima ima svoje marionete kojima upravlja.
Iako u Evropi bez sumnje postoje ultradesničarskilideri koji ne kriju svoju podršku Kremlju kada se on sukobljava sa EU i koji su pod evidentnim ruskim uticajem, to što se ceo diskurs usmerava na prikazivanje zlobe i nečasnih namera Putina, a ne geostrateških interesa Ruske Federacije najbolje prikazuje nemoć određenih medija i analitičara da ozbiljnije analiziraju međunarodne odnose. Doduše, možda im to nije ni namera, budući da se pojedine analize više usmeravaju da to da drugi sporazum u Minsku ne znači previše, uzčesto i otvorene pozive Amerikancima da snabdeju novim oružjem ukrajinsku vojsku.
RUSKI INTERESI: Istini za volju, niko ne kritikuje AngeluMerkel i Fransoa Olanda zbog rezultata njihove diplomatskeinicijative, ali se zato sa vidnim ogorčenjem ističe da je Putin „opetdobio što želi”. I zaista, Putin je zasad dobrim delom dobio ono što želi. I to nije podela Ukrajine, kao što su mnogi dugo tvrdili. Pripajanjem Krima teritorijalno-strateški interesi Ruske Federacije su namireni. Sada je cilj Moskve da osigura samoupravu ruske manjine u Ukrajini, koja će potom obezbediti da Ukrajinaubuduće bude svojevrsna neutralna tampon zona između Rusije i NATO-a. Zbog toga je usledio taj, kako se tvrdi, žestoki pritisakPutina na lidera Donjecka i Luganska, koji prvobitno nisu želeli da potpišu dogovoreni sporazum.
Pritisak nije bio iznenađenje jer je „Minsk-2” zapravo saglasanpomenutim ruskim interesima. S jedne strane, obećavadecentralizaciju Ukrajine, a s druge, nijednom rečju ne pominje Krim. Ne pominje ni izjašnjavanje samoproglašene Donjecke i Luganske narodne republike, čiji referendum o osamostaljenju je Moskva samoprimila k znanju, ali ga nikad nije priznala, niti je pozvala te teritorije da uđu u sastav federacije. Podela Ukrajine ne odgovara Rusiji jer bi tako samo bilo osigurano da NATO dođe dodoline Dnjepra, to jest bliže Rusiji, dok ovakvim planom vojni savez drži na granicama Poljske i Rumunije.
AMERIČKE „MINE”: Međutim, Minski sporazum tek će naići na mnoge „mine”. Najpre, to što je Bela kuća saopštila da bi novimirovni sporazum mogao biti značajan korak ka mirnom rešavanju ukrajinskog sukoba ne znači da se Vašington raduje baš takvom razvoju događaja. To dokazuje činjenica da je Ešton Karter obezbedio brzo odobrenje Senata i Predstavničkog doma za dolazak na mestošefa Pentagona tek kada se otvoreno založio za naoružavanje ukrajinske vojske.
Prvi čovek senatskog odbora za vojne službe Džon Mekejn je još otvoreniji i tvrdi da je sporazum neodrživ, te da neće trajati ni sedam dana. Ovaj američki senator, koji važi za jednog odnajuticajnijih u Kongresu SAD, smatra da je to „saniranje rane hanzaplastom”, te da diplomatski napori za postizanje mira neće uroditi plodom ako SAD ne upute defanzivnu vojnu pomoć Ukrajini.
Mekejn ne krije da se zalaže za ratno rešenje sukoba u Ukrajini, anjegova ratnohuškačka retorika ide dotle da je rekao da su SADdelimično krive za to što je ukrajinska vojska koristila kasetnebombe u naseljenim područjima u Donjeckoj i Luganskoj oblasti. Prema Mekejnovoj logici, da su Amerikanci naoružali Ukrajince, oni ne bimorali da koriste kasetne bombe od kojih najviše stradaju civili.
Kada se spremnosti Amerikanaca da poguraju Kijev da ratom reši probleme u Donbasu doda i razjedinjenost unutar same ukrajinskevlade, u kojoj nisu samo pripadnici Porošenkovog bloka već i stranaka čiji su lideri – Arsenij Jacenjuk i Julija Timošenko –  znatno skloniji vojnom rešenju ruskog pitanja na jugoistoku zemlje,sasvim je sigurno da sukob u Ukrajini neće uskoro prekinut. Bar ne trajno.

Spomenik Isidori Sekulić od aprila na Topčiderskoj zvezdi
Od aprila park nadomak ulica Andre Nikolića i Petra Čajkovskog na Senjaku krasiće bronzano obeležje Isidore Sekulić (1877–1958), jedne od najobrazovanijih i najumnijih žena svog vremena.
Do tada komunalne službe imaće zadatak da urede okolinu, ističe Dušan Dinčić, predsednik opštine Savski venac, posle čega će ubrzo biti postavljen i postament na kojem će dominirati rad umetnika Zdravka Joksimovića.
– Spomenik je izliven u bronzi u prirodnoj veličini, a Fond „Isidora Sekulić” i opština pokrenuli su inicijativu o postavljanju stojeće skulpture znamenite književnice na Topčiderskoj zvezdi. Jer, ona je ipak veći deo života provela upravo u ovom kraju Beograda – istakao je Dinčić.
U znak sećanja na Isidoru Sekulić u glavnom gradu do sada nije podignut spomenik, sem biste koje je postavljena ispred istoimene osnovne škole u Ulici Gavrila Principa. Pošto je radila i na Višoj devojačkoj školi u Pančevu, žitelji ovog grada su joj se odužili postavljanjem spomen-ploče, ali tek 80 godina po njenom odlasku iz Pančeva. Književnica je za sobom ostavila dela sabrana u 12 tomova koja su našu literaturu učinila stilski lepšom, tematski raznovrsnijom i misaono bogatijom. Književnoj karijeri prethodio je pedagoški rad, jer je dugo radila kao nastavnik u školama u Pančevu, Šapcu i Beogradu. Poslednje dve decenije života provela je u glavnom gradu.

Porodični medaljon sa Kalenić pijace
Srebrna narukvica neverovatnih 400 dinara, patike „smešnih” 550, ručni sat nezamislivih 250 dinara, ali i jakna za hiljadarku, papuče za 25 dinara. Nije reč o akcijskoj ponudi nekog butika niti o rasprodaji odeće zbog zatvaranja radnje, već o polovnoj robi na pijačnim tezgama, smeštenim između pasulja, kupusa, šargarepe, krompira... Štandove sa odećom, obućom i nakitom bez deklaracije kupci nikako ne zaobilaze, svedoče prodavci već korišćene robe, hvaleći se da mušterija ima svakog dana. Tvrdei da se kod njih više ne oblače samo oni sa „plićim” džepom, već tezge postaju i mesto okupljanja kupoholičara koji za male pare hoće da nabave starinski nakit, porodične medaljone, katkad i očuvanu garderobu.
– Robu nabavljam iz Danske, gde ima bezbroj sekondhend šopova. Isplati mi se da pazarim stvari na veliko, ali kupujem samo komade koji nisu izanđali. Ma, svaka roba ima kupca, juče sam prodao patike kojima je đon bio izlizan. Cenio sam ih 300 dinara, što je presudilo da ih mušterija kupi – iskren je prodavac sa Kalenić pijace. Od biznisa na zelenoj tržnici nema velike zarade, uverava on, dok pokazuje priznanicu na kojoj piše da je zakup tezge platio 383 dinara.
– Zaradio sam hiljadu dinara, pa izračunajte kolika mi je dnevnica. Nema narod para, pa ni za polovnjake – prigovara prodavac.
Njegov kolega sa Dušanovca ima dve tezge: jedna je legalna jer ju je uredno prijavio „Gradskim pijacama”, a druga sklepana od kartona.
– Rizikujem, šta ću drugo? U Srbiji se ne može preživeti od poštenog rada. Da se razumemo, ovu robu nisam nabavio ispod žita, samo sam je kupio od građana koji su bili primorani da je daju budzašto. Život ih je naterao da prodaju lične stvari da bi preživeli, a mene muka da ih kupim, kako bih izgurao mesec i prehranio porodicu – uverava vremešni trgovac sa Dušanovačke pijace.
– Koliko košta ova dukserica sa kapuljačom? – pita starija sugrađanka. Kad joj prodavac kaže da je duks čist pamuk, domaće proizvodnje, žena odmah vadi novčanik i pruža mu 300 dinara.
– Daj još 50. Gde ćeš ovako lepu majicu da nabaviš za te pare? – uverava je trgovac.
Mušterija u prolazu dodaje da je zadovoljna kvalitetom pa zato uvek svrati do ove dušanovačke „tezgice”.
– Kad uporedim cenu i kvalitet znam samo da je suludo da obilazim butike. Ko za to još ima novca. Nimalo mi ne smeta to što znam da je neki odevni predmet nosio neko pre mene. Tu je veš-mašina koja sve dezinfikuje – odvraća žena. 
Vratile se radnje "iz druge ruke"
U poslednjoj godini-dve pravi hit u Srbiji ponovo su postale prodavnice polovne robe, popularno nazvane sekondhend šop. Rafovi u ovim radnjama, vaskrslim posle desetak godina pauze, pune se i prazne u istom danu. Ekonomska kriza vrtoglavom brzinom povećava njihov broj čak i u užem centru Beograda. Razlika između nekadašnjih sekondhend radnji i današnjih prodavnica polovne robe jeste to što na novim vešalicama sada visi i garderoba koja nikada nije nošena.  
Deklaracija i za polovnjake
I polovna roba se može staviti u promet, ali ako je kupac jasno informisan da je reč o takvoj vrsti robe, objašnjavaju tržišni inspektori. Ona mora da bude deklarisana, a u skladu sa Zakonom o zaštiti potrošača takođe podleže saobraznosti.
Kako objašnjava Goran Macura, načelnik odeljenja za opšti nadzor u sektoru tržišne inspekcije Ministarstva trgovine, to znači da takva roba mora da ima obaveznu garanciju, ali ne dve godine kao što je slučaj sa novom robom, već njen garantni rok ne može biti kraći od godinu dana, kaže i dodaje da kada ih ponovo stavlja u promet trgovac nema obavezu da takve proizvode dodatno ispituje, utvrđuje njihovu bezbednost i ispravnost u skladu sa tehničkim propisima.
Trgovac nije onaj ko prodaje sopstvene polovne stvari
Pijačne tezge daju se na korišćenje dnevno ili na duži rok, na osnovu ugovora, rezervacije i podrezervacije, pravnim ili fizičkim licima za obavljanje prometa robe, ističu u JP „Gradske pijace”, i podsećaju da je novim Zakonom o trgovini, u članu 11 koji definiše svojstvo trgovca, izbrisana stavka 4 koja predviđa da svojstvo trgovca imaju i „ostala fizička lica koja prodaju sopstvene polovne stvari”.
– Vraćanjem ove odredbe u zakon doprinelo bi se iznalaženju rešenja za uspostavljanje komunalnog reda na prostoru pijaca i oko njih, kao i definisanje interesa osoba sa posebnim socijalnim statusom – objašnjavaju u „Gradskim pijacama”.

Naš je „hamerles” uvek bio dobar
Kragujevac – Gotovo sve što proizvede, „Zastava oružje” izveze. To važi za vojno naoružanje, ali je problem kako se, posle višedecenijskog odsustva, vratiti na evropsko tržište lovačkog i sportskog oružja. Italijani, Rusi i Englezi uvek su imali bolje „bokerice” od nas, ali su turske lovačke puške „hamerles” (položenih cevi) poslednjih godina preplavile Evropu, otkriva za „Politiku” direktor „Zastava oružja” Milojko Brzaković.– Sa „bokericom” ni ranije nismo mogli da pariramo stranim proizvođačima, ali je naš „hamerles” uvek bio dobar. Zato sam stručnim timovima dao zadatak da izvrše detaljnu analizu, da vidimo možemo li se sa tom puškom, čija je proizvodnja, nažalost, gotovo stala, ponovo pojaviti na evropskom tržištu – kaže Brzaković, napominjući da je „pet puta teže naći novog kupca, nego zadržati starog”.
Odsustvo sa evropskog, „Zastava” će pokušati da nadomesti većim prisustvom na američkom tržištu, koje je, opet, izuzetno zahtevno i probirljivo. To je pokazao i nedavno završeni sajam oružja u Las Vegasu, na kome je kragujevačka fabrika tradicionalno prisutna.– Razgovarali smo sa brojnim američkim kupcima, nismo ih odbili, ali smo morali da im kažemo da ove godine nismo u mogućnosti da odgovorimo na njihove zahteve. Za 2015. već imamo ugovore i svi kapaciteti su popunjeni. Možda ćemo krajem godine, ili početkom 2016, moći da prihvatimo, eventualno, neke manje količine. Šta i koliko, trebalo bi da bude poznato do martovskog sajma u Nirnbergu – kaže naš sagovornik, podsećajući da „Zastava” ima i druge jake argumente u borbi sa konkurencijom, a to su pištolji „CZ-999” i popularni „tetejac”, kao i više od deset varijanata lovačkih karabina.
Prodaja lovačkog i sportskog oružja u svetu trenutno raste, ali taj program čini svega 10 odsto proizvodnje kragujevačke fabrike koja je, uglavnom, okrenuta proizvodnji vojnog naoružanja. Mitraljezi, automatska puška „M-21”, potcevni bacač granata, dalekometna „crna strela”, ali i stari AK-47 – „kalašnjikov”, i dalje su popularni u zemljama sa severa Afrike, Bliskog istoka, Južne Amerike, odakle potiče i najveći broj kupaca „Zastavinog” oružja. Ovogodišnji izvozni aranžmani vredni su 52 miliona dolara, ali su količine koje naručuje naša vojska konstantno male.– Imamo neke stare ugovore iz 2013. i 2014, a i ove godine su nam naručene neznatne količine – navodi Brzaković.
Poseban problem predstavlja oprema. Fabričke mašine su stare 40–50 godina, a uz sve tehnološko-tehničke nedostatke, preduzeće je tokom prethodnih godina i kadrovski opustošeno.– U opremu je ranije uloženo četiri do pet miliona evra, ali to je malo. Nadamo se da ćemo uz pomoć države sada sklopiti povoljne kreditne aranžmane i dobiti između osam i deset miliona evra. Međutim, sve to neće biti dovoljno ako ne podmladimo fabriku. Tokom prethodnih godina, koristeći neku od varijanata socijalnog programa, iz preduzeća je otišao i veliki broj inženjera i majstora – kaže direktor „Zastava oružja”, fabrike koja je 2001. imala 6.700 zaposlenih, a danas 1.960.
Brane Kartalović
-----------------------------------------
Država vlasnik „Zastava oružja”
„Zastava oružje” je najveći poreski dužnik u zemlji: državi duguje oko 7,5 milijardi dinara. Posle konverzije tog duga u kapital, sa 85 odsto udela u preduzeću država će postati stopostotni vlasnik „Zastava oružja”, kaže direktor Brzaković, napominjući da od novembra prošle godine fabrika izmiruje sve svoje obaveze.
-----------------------------------------
„Šminkanje” oružja
Na sajmu u Las Vegasu bilo je i ružičastih pušaka, namenjenih damama koje vole lov, kaže direktor Brzaković, navodeći da će i „Zastava oružje” ubuduće morati da „šminka” svoje proizvode, kako bi ispunili ponekad neobične zahteve kupaca.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Bogićević iz pritvora podneo plan spasa za IKG
Čačak – Miroslav Bogićević, kao vlasnik 71,32 odsto akcija Industrijskog kombinata u Guči, podneo je predlog plana za reorganizaciju tog preduzeća koje ne radi od juna prošle godine, a 30. oktobra palo je u stečaj. On je u pritvoru od kraja novembra ali je, uputivši preko punomoćnika svoj plan spasa, poručio da bankrotstvo IKG-a nije dobro rešenje.
„Ciljevi reorganizacije su nastavak poslovanja i povoljnije namirenje poverilaca”, navodi se u dokumentu koji, kako je utvrdila stečajni sudija Marija Adžemović u Privrednom sudu u Čačku, formalno ispunjava uslove da se o njemu odlučuje. Zato će poverioci IKG-a uskoro, podeljeni po klasama, glasati o ponuđenom planu.
Stečajni upravnik IKG-a Aco Milošević iz Ivanjice, kojeg je Sud odredio metodom slučajnog odabira pomoću računara, u izveštaju o ekonomsko-finansijskom položaju fabrike procenio je da ne postoji mogućnost reorganizacije, i predložio bankrot privrednog društva. Tome se, međutim, Bogićević iz pritvora protivi, navodeći u svom planu za oporavak gučke livnice:
„U uslovima teške ekonomske situacije u Republici i depresiranog tržišta imovine, reorganizacija je apsolutno povoljniji vid namirenja poverilaca, naročito neobezbeđenih koji bi se u slučaju bankrotstva namirili sa 23 odsto, a reorganizacijom 100 odsto”.
Bogićević dodaje da se „celokupna proizvodnja u IKG-u obavlja od sirovina sa domaćeg tržišta”, a da bi se „bankrotstvom dovela u pitanje egzistencija 301 zaposlenog”. On napominje da su problemi u poslovanju njegovog koncerna „Farmakom”, čiji je IKG deo, „nastali kao direktna posledica blokade svih računa tri članice koncerna, „Farmakoma” i „Mlekare” iz Šapca i Fabrike akumulatora iz Sombora 17. aprila 2013. godine, nakon jednostranog raskida ugovora o kreditu od strane grupe banaka, i to pre dospeća samog kredita”.
Predlog za uvođenje stečaja podnela je, 16. juna prošle godine, Međunarodna finansijska korporacija (IFC) iz Vašingtona, odnosno Svetska banka, kao razlučni poverilac koncerna „Farmakom MB”. Grupa banaka u kojoj su, pored Svetske, još i Komercijalna, Inteza i Čačanska banka, odobrila je 2011. godine kredit koncernu u iznosu od 120 miliona evra, a „Farmakom” je vraćanje garantovao stavljajući pod hipoteku nepokretnu imovinu svojih preduzeća koja je procenjena na 240 miliona evra.
Podnosilac plana reorganizacije IKG-a navodi da ukupan dug fabrike iz Guče, uključujući i jemstvo za treća lica, iznosi 17,79 milijardi dinara (145 miliona evra) te da je, bez tog jemstva, dug gučke livnice dobavljačima, radnicima i državi 3,56 milijardi dinara (29 miliona evra). Imovina fabrike vredi 6,75 miliona evra, od čega su 5,33 miliona nekretnine i oprema, i reč je o likvidacionoj vrednosti.
Po Bogićevićevom planu, dug prema pojedinim dobavljačima, uz određeni poček, bio bi otplaćen najkasnije za deset godina.
Na listi ukupnih potraživanja prema ovom stečajnom dužniku, prvih deset mesta zauzimaju Međunarodna finansijska korporacija sa 8,6 milijardi dinara, zatim Komercijalna, Inteza i Čačanska banka sa 6,49 milijardi dinara, Poreska uprava (720 miliona dinara), Poštanska štedionica (318 miliona), „Olimpikus BP” Beograd (250 miliona), Sberbanka (247 miliona), „Porfito trejd” Beograd (150 miliona), zaposleni u IKG-u (149 miliona), „Faktor plus” Zemun (137 miliona ) i EPS snabdevanje (122 miliona dinara).
IKG ima samo dva akcionara. Pored Bogićevića to je i „Farmakom MB” sa preostalih 28,68 odsto.

Kosovo je mesto odakle je moja majka
Milena Marković (1974), dramski pisac, scenarista, pesnik, ovogodišnji je dobitnik Nagrade „Odzivi Filipu Višnjiću”, koja se dodeljuje za rodoljubivo pesništvo. Nagrada će joj biti uručena danas, na Sretenje, u Orašcu, u Marićevića jaruzi. Zadužbinarsko društvo „Prvi srpski ustanak”, objavilo je njenu novu knjigu pesama „Malena Banjska”.
Milena Marković, diplomirala je na Fakultetu dramskih umetnosti u Beogradu – Odsek dramaturgije. Autor je drama: „Paviljoni ili kuda idem odakle dolazim i šta ima za večeru”, „Bog nas pogledao – Šine”, „Šuma blista”, „Brod za lutke”, „Nahod Simeon”, „Žica”, „Zmajeubice”. Autor je i zbirki pesama: „Pas koji je pojeo sunce”, „Istina ima teranje”, „Crna kašika”, „Ptičje oko na tarabi”, „Pre nego što sve počne da se vrti”, „Pesme za žive i mrtve”.
Prva ste pesnikinja koja je dobila Nagradu „Odzivi Filipu Višnjiću”. Da li to znači da pesnikinje manje zanima rodoljublje ili još živimo „u muškom svetu”?
Potrebno bi bilo da prvo objasnimo šta mu to dođe „muški svet”, a šta „ženski svet”, pa bih onda rekla da ono što ja pišem ne pripada ni jednom, ni drugom, nego „ljudskom svetu”. Ako mislite na položaj žena, to je druga stvar. Tamo gde se ja nalazim, kao profesor na fakultetu, i priznata umetnica, nemam osećaj da se nalazim u „muškom svetu”. A kako je drugim ženama, koje nisu tako povlašćene, to je već druga priča.
Ne bih rekla da pesnikinje manje zanima rodoljublje. Zašto neka do sada nije dobila nagradu, stvarno ne mogu da znam, nisam bila u žiriju.
Da li je rodoljubiva poezija danas uopšte u modi?
Pa tu treba razmisliti šta je, zapravo, rodoljubiva poezija. Ako je to poezija koja treba da ispuni ponosom, i sentimentalnom slašću, što baš pripadaš tom narodu, a ne nekom drugom, to nije dobra poezija. A sad, može biti, takva pesma – da ti ljubiš, i proklinješ to odakle si nastao, i da se smeješ, drhtiš, i stradaš od te ljubavi. Takve poezije ima danas, nje je bilo, i biće je, pisaće je pesnici.
U naslovnoj pesmi – „Malena Banjska”, opisujete svoj odlazak na Kosovo i Metohiju. Šta je za vas Kosovo: teritorija, pupak Srbije, ili samo metafora?
Za mene je Kosovo mesto odakle je moja majka.
Da li je rodoljublje i kada dižete glas protiv vremešnih moćnika, strvina i lešina, kako kažete u jednoj pesmi?
Tu pesmu sam napisala pre skoro dvadeset godina. Odnosila se na tadašnje moćnike i strvine. Ta pesma je baš mladalačka, iskrena i žestoka. Ona je napisana iz besa i bola.
Današnja mlada generacija zamenila je dan za noć, ne može da seprobudi. Ima li snage da se izbori za sebe i svoje ideale, ako ih ima?
To je iz konteksta moje pesme „U ime svih nas”. Pesmu sam napisala kada sam imala oko dvadeset godina, za moju generaciju. To su sada ljudi između četrdeset i pedeset godina. O mladima neka pišu i pričaju mladi.
Za razliku od Šantića, vi mladima savetujete da idu iz zemlje, jer ovde ništa dobro ne mogu da očekuju?
Ja nikoga ne savetujem u svojim pesmama. Neki su otišli, i nisu našli sreću, neki su ostali – i nisu našli sreću. Tu ne postoji jednostavan odgovor.
Ugrožava li dramska spisateljica pesnikinju i obrnuto?
Ja sam srećna što mi se drame igraju i što radim na fakultetu, pa imam od čega da živim. Tako da je odgovor: dramska spisateljica i scenarista izdržava pesnikinju, i hvala joj na tome.
Oleg Novković, po vašem scenariju, snima film „Otadžbina”. Kada će biti premijera?
Film „Otadžbina” je završen. Ne mogu da kažem kada će biti premijera, to se još ne zna.
Zoran Radisavljević
-----------------------------------------
MALENA BANjSKA
krenula sam u mitrovicu ibarskom magistralom
tamo su čučavci i traktori i drveće
otežalo od voća
i devojčice sa golim pupkovima
stigla sam do kosova odakle je moja majka i
njena majka
i sestra mi se tamo rodila a doktor je bio pijan
videla sam američke vojnike
guzati su a jedan je nosio
bifokalne naočari
dosta su mali možda neke veće šalju na
druga mesta
svuda su visile zastave
meni to ne znači zastava je zastava
u vojsku nisam išla a nisam ni sposobna
i velika sam kukavica i lažem kad zinem
a trava je bila toliko zelena da ubada
i nebo je bilo tako blizu da uspava
sladak san na pustom polju
i šta će tu ti guzati vojnici naoružani do zuba
i onda sam videla znak sa desne strane
na njemu je pisalo banjska
i tu me je stigla i baba i majka i sestra i zemlja
i groblje i ibar voda i tu me je stiglo i
neće da pusti
i nikad neće da pusti jer sam se setila
usred noći bi se setila
i nikad neću da zaboravim banjsku
zato što
neko beše strahinjiću bane
beše bane u malenoj
banjskoj.
Milena MARKOVIĆ

„Zlatni medved“ iranskom filmu
Berlin – Međunarodni žiri glavnog takmičarskog programa 65. Berlinala, pod predsedničkom palicom američkog reditelja Darena Aranofskog, odlučio je – „Zlatni medved“, nagrada za najbolji film festivala pripao je iranskom reditelju Džafaru Panahiju za samoreferentni film „Taksi“.
Ovo je već treći Panahijev film koji se  bez njegovog prisustva prikazuje na Berlinalu, od kada se ovaj reditelj u Iranu prvo našao u zatvoru, a posle i i kućnom pritvoru, što ga očigledno nije omelo u snimanju filmova (?). U „Taksiju“, u maniru sirovog realizma, autor beleži susrete sa ljudima tokom vožnje taksijem, koji u trenucima kada ga prepoznaju iskreno komentarišu sve njegove dosadašnje filmove, što „film čini i simpatičnim i povremeno baš zabavnim filmom.
Veliku nagradu žirija – „Srebrni medved“ osvojio je čileanski reditelj Pablo Laren za mračni film „Klub“, u kojem istražuje kontrodiktornosti božje milosti i hrišćanskog mučeništva, dok je nagradu „Srebrni medved“ za najbolju režiju žiri ravnopravno dodelio rumunskom reditelju Radu Judeu za crno-beli istočno-evropski istorijski „vestern“, film „Aferim“ i poljskoj rediteljki Malgoržati Šumovskoj za izvanrednu crno-humornu dramu „Telo“.
„Srebni medved- nagrada Alfred Bauer“ za igrani film koji otvara nove perspektive, pripao je gvatemalanskom filmu „Iksanul“ Haijra Bustamantea, „Srebrni medved“ za najbolji scenario izvanrednom čileanskom dokumentaristi Patrisiju Guzmanu za film „Biserno dugme“, a srebro za izvanredan umetnički doprinos - ravnopravno filmskim snimateljima Sturli Brend Grevlenu (za nemački film „Viktorija) i Evgeniju Privinu i Sergeju Mihalčuku (za ruski film „Pod električnim oblacima“ Alekseja Germana juniora).
„Srebrne medvede“ za najbolju žensku i mušku ulogu sa velikom zaslugom osvojio je glumački par iz britanskog filma „45 godina“ Endrua Hejga – Tom Hartli i Šarlota Rempling...

Antić: Razmotrićemo sve nove gasne projekte
BEOGRAD – Vlada Srbije i Ministarstvo rudarstva i energetike uzeće u obzir sve projekte koji mogu da obezbede dodatnu sigurnost i bezbednost u snabdevanju građana i privrede Srbije gasom, izjavio je danas ministar rudarstva i energetike Aleksandar Antić.
„Mi sve projekte tretiramo ravnopravno, vrlo ozbiljno i očekujemo da u vremenu pred nama oni igrači od kojih njihova realizacija pre svega zavisi, pokažu neke projekte i tendencije da se oni zaista realizuju”, kazao je Antić novinarima povodom ponuda za alternative „Južnog toka”.
On je naveo da su među tim projektima gasovod „Turski tok”, Transjadranski gasovod (TAP) koji treba da dovede u ovaj region gas iz Azerbejžana, kao i novi projekat vezan za ponovno dovođenje tečno naftnog gasa (TNG) iz SAD u Evropu i region.
„Nijedan od tih projekata ključno i kapitalno ne zavisi od Srbije, i mi očekujemo njihovu realizaciju i neke korake... Mi ćemo bez ikakve dileme biti deo projekata ukoliko budu realni i Srbiji pružili šansu da ima dodatne količine gasa” , istakao je Antić.
On je dodao da Srbija više nikada ne može da bude usmerena isključivo ka jednom projektu, već mora da u narednom periodu daleko i ozbiljnije da tretira sve projekte koji mogu da obezbedne dodatne količine gasa za našu zemlju.
Kada je reč o mogućnosti da se Srbija priključi TAP projektu, Antić navodi da Srbija može da razmotri određene varijante preko gasne interkonekcije sa Bugarskom, čiju su izgradnju vlada i Ministarstvo rudarstva i energetike stavili među svoje prve prioritete.
On je podsetio da su u budžetu za 2015. godinu obezbeđena sredstva za izradu projektne dokumentacije, a do će do kraja februara u Sofiju ići delegacija Ministarstva rudarstva i energetike koja će imati razgovore na tu temu i pripreme za naredni sastanak gde će projekat biti definisan u potpunosti sa tehničkih aspekata.

Daleko je od nas američki gas
Američkim „dobrim namerama” da pomognu zemljama Balkana, da posle propasti gasovoda „Južni tok” reše pitanje energetske bezbednosti nudeći im u zamenu svoj tečni prirodni za ruski gas, kao da nema kraja. Poslednju u nizu ponuda koje su stigle s one strane Atlantika uputio je Džozef Bajden, potpredsednik SAD, koji je prema pisanju pojedinih medija predložio srpskom premijeru Aleksandru Vučiću u Minhenu da Srbija ubuduće preuzima prirodni tečni gas iz skladišta u Hrvatskoj, na ostrvu Krku.
Bajden je ponudio dve mogućnosti snabdevanja gasom Srbije: preko Krka i preko Mađarske. Terminal bi, kaže Bajden, morao biti gotov do 2019. godine, do kada se planira izgradnja Transjadranskog i Jadransko-jonskog gasovoda koji će prema Hrvatskoj godišnje provući oko pet milijardi kubika gasa. Toliki se kapacitet očekuje i u eksploataciji gasa iz Jadrana.
Ovim povodom juče se oglasio i hrvatski ministar privrede Ivan Vrdoljak, rekavši da „Hrvatska želi da na Krku bude izgrađen terminal za tečni prirodni gas, ali smatra da u finansiranju te izgradnje ne treba da učestvuje sa više od 25 odsto”.
– Ne vidim interes Hrvatske da u projektu TPG-a učestvuje sa više od 25 odsto, jer ćemo imati i novu proizvodnju plina i Jadransko-jonski plinovod. Hrvatska će tražiti nepovratan evropski novac za onaj deo terminala za koji se na konkursu koji je u toku ne pronađe zakupac – objasnio je on, a prenosi „Večernji list”.
Bajden jedino nije rekao ko bi Srbiji platio gradnju gasovoda do ovog terminala na Krku, ako već nudi svoj u zamenu za ruski gas. Prenebregao je i činjenicu da je gradnju „Južnog toka” kroz Srbiju trebalo da gradi „Gasprom”, a da mu Srbija novac vraća kroz naplatu tranzitne takse, jer naša zemlja nema tih para.
Osim toga, zar Srbija, da ima novca, ne bi sama rešavala pitanje snabdevanja gasom gradnjom drugih gasovoda i zar bi čekala da joj to američki potpredsednik kaže? Da je imala para još bi pre 20 i više godina započela gradnju gasovoda Niš–Dimitrovgrad i tako dobila još jedan pravac snabdevanja gasom, osim onog jednog jedinog preko Ukrajine i Mađarske.
Srboljub Antić, bivši predstavnik Srbije u MMF-u, kome je specijalnost energetika, kaže za „Politiku” da „ne veruje da drugi čovek Amerike može Srbiji da obezbedi gas”.
– Dobijanje gasa iz uljnih škriljaca je izuzetno skup posao i samo gradnja jednog terminala košta između šest i osam milijardi dolara. Jedan takav terminal bi trebalo napraviti na Krku, a drugi negde u Americi, jer ga ni oni nemaju, a potom napraviti i gasovod od tih terminala. Odakle toliki novac i koliko bi taj gas koštao Srbiju? To su prazne priče – kaže on.
Upitan, ima li šanse da se Srbija priključi na ovaj hrvatski terminal i eventualno učestvuje u njegovoj gradnji, Vojislav Vuletić, predsednik Udruženja za gas Srbije, kaže da ovakve poruke potpredsednika Bajdena nemaju nikakve veze s energetikom, nego isključivo s politikom, a sve u cilju da se Srbija privoli da Rusiji uvede sankcije.
 – Odakle našoj zemlji pare za učešće u gradnji terminala na Krku ili za gasovod do ovih terminala? Naša zemlja ni po jednom osnovu ne može da participira u takvim projektu, osim ako joj neko ne ponudi pare za gradnju. Nije to ruski gas za koji je dovoljno samo položiti cevi i pustiti gas pod pritiskom. Osim toga, SAD nemaju te zalihe gasa da bi im se uopšte isplatilo da snabdevaju zemlje Balkana. Pa koliko su godina pričali o gradnji „Nabuka” i rezervama iz Kaspijskog mora pa je sve na kraju propalo, jer sve to nije bilo dovoljno za isplativost projekta. I šta sad? Sada ga odjednom ima toliko da dođe od terminala u Jadranskom moru”, kaže on.
Kada se radi o gasu iz uljnih škriljaca, treba znati da kada se preradom i dobije neki gas on mora da se očisti od prljavštine i najpre izdvoji metan, pa tek takav gas da se prevede u tečno stanje i transportuje s one strane okeana do nas – objašnjava Vuletić i dodaje da to mnogo košta.
– Ako je gas iz uljnih škriljaca tako isplativ, zašto Srbija prvo ne iskoristi svoje domaće rezerve uljnih škriljaca kojih ima u Aleksincu. Dokazane rezerve su oko pet miliona tona? – pita Vuletić.
Na pitanje koliko su tačne tvrdnje da ovaj gas ne bi bio skuplji od ruskog, Vuletić to kategorički odbija i kaže da to nije istina.
– Gas koji Srbija dobija iz Rusije posle Rumunije najjeftiniji je u Evropi. Ali je i takav skup za većinu građana Srbiji. Razlog je što je cena kilovat-časa struje u Srbiji najniža u Evropi i tako će biti sve dok se ne uspostave pravi pariteti cena energenata. A ne da se događa da jeftinija bude struja u peći od uglja koji je iskopan i iz kog se ta struja proizvodi – zaključuje on.

Siriza kvari i naše planove
Pet godina nakon što je kineska brodarska kompanija „Kosko” došla u luku Pirej, poslovi su utrostručeni. Ova, inače, državna kompanija je zakupila deo luke za oko 500 miliona evra, što je najveća strana investicija u Grčkoj u skorije vreme.
Prethodna vlada u Grčkoj planirala je prodaju 67 odsto udela u luci Pirej, za šta je bila zainteresovana kineska kompanija „Kosko”, koja već ima 35-godišnju koncesiju za proširenje dva najveća kontejnerska terminala u toj grčkoj luci.
Međutim, planovi Pekinga, kako navodi britanski „Gardijan”, da proširi komercijalnu delatnost, grubo su prekinuti dolaskom na vlast partije Siriza. Jer, Siriza je stopirala planove za prodaju dokova i terminala za čiju se kupovinu „Kosko” pripremao. Zvanični Peking je izrazio nezadovoljstvo, a naknadni pokušaji da se situacija izgladi i uveravanja da će „Koskove” koncesije biti „poštovane” nisu mnogo umirili Kineze. Lokalni mediji su za miniranje posla optužili novog lidera Grčke Aleksisa Ciprasa.
Kineski plan je da kupe većinski udeo u delu luke, državnu železničku mrežu i luku Solun. Nijedna druga zemlja u Evropi za njih ne predstavlja bolje uporište nego Grčka.
Širenje kineskih planova u Grčkoj od velike je važnosti i za nas, jer je Kina na samitu koji je održan u Beogradu decembra prošle godine najavila da je zainteresovana za gradnju luke na Dunavu i bescarinske zone.
Svako jedan od najznačajnijih poslova koji su dogovoreni jeste i gradnja pruge Beograd–Budimpešta, koja bi bila deo brze pruge između Mađarske i Atine. U projekat će se, kako je najavljeno, kasnije uključiti Makedonija i Grčka.
Pruga Beograd–Budimpešta bi trebalo da bude izgrađena za dve i po godine. Na ukupno 350 kilometra od Beograda do Budimpešte prelaziće putnički vozovi za manje od 120 minuta, dok se sada razdaljina između glavnih gradova Srbije i Mađarske prelazi za oko osam sati. Obnova postojećeg i izgradnja drugog koloseka na ovom delu severnog kraka železničkog Koridora 10 koštaće oko 1,5 milijardi evra.
Za deo kroz Srbiju je obezbeđeno već 370 miliona evra iz ruskog kredita na trasi između Stare Pazove do Novog Sada. To znači da će Srbija za preostale deonice između Beograda i  Subotice morati da obezbedi između 350 i 400 miliona evra, najverovatnije iz privatizacionih prihoda ili putem javno-privatnih partnerstava. Brzina vozova predviđena strategijom razvoja saobraćaja na ovoj pruzi veća je od 160 kilometara na sat. Nadležni kažu da će na dobrom delu deonice moći da se razvije i dvesta na sat, što će ovu prugu svrstati u rang brzih.
„Politikini” sagovornici smatraju da se Sirizino zaustavljanje prodaje luke Pirej neće odraziti na planove Kine u ovom delu Evrope i dogovor srpske i kineske vlade za izgradnju pruge između Beograda i Budimpešte. Samo je pitanje da li je za transport kineskih 700.000 tona robe, koliko se procenjuje da će prolaziti sa juga ka severu Evrope, bolje modernizovati postojeću prugu kroz Srbiju ili graditi brze pruge od 200 kilometara na sat.
– Ne verujem da će doći do promene planova, jer su Kinezi koncesionari atinske luke i dosta su u nju uložili. I u tom pogledu se ništa neće promeniti. Ali kada je reč o transportu njihove robe ka centralnoj Evropi, Kinezi nikada nisu jasno iskazali želju da modernizuju naše pruge i pruge okolnih zemalja. Samo su rekli da su spremni da nas podrže. Drugim rečima, oni hoće da nam daju kredite – kaže Bušatlija.
On ne spori da prugu između Budimpešte i Beograda treba modernizovati, ali veruje da je primerenije da ona bude osposobljena za projektovane brzine do 160 kilometara na sat. Ovo objašnjava činjenicom da su brze pruge samo pokazatelj tehnološkog napretka i prestiža neke zemlje. U našem slučaju se, međutim, postavlja pitanje imamo li dovoljno putnika spremnih da plate kartu čija cena će biti slična avionskoj.
I Goran Nikolić, saradnik Instituta za evropske studije, smatra da je bolje samo remontovati prugu, onako kako to Rusi rade na ostalim deonicama Koridora 10, nego graditi prugu za brzine od oko 200 kilometara na sat.
– Srbija sa Mađarskom ima zanemarljivu robnu razmenu tako da tom prugom nemamo šta da prevozimo. Za tranzitni transport robe nije od presudnog značaja da li će putovati pet-šest sati kraće ili duže. Dok za putnički saobraćaj ova pruga ima ozbiljnu konkurenciju u drumskom Koridoru 10. Imamo odličan autoput do Budimpešte, tako da bi se vozom putovalo eventualno zbog komfora – navodi Nikolić i dodaje da bi Kinezi, ukoliko to smatraju isplativim, sami predložili da putem koncesije modernizuju pruge Mađarske, Srbije i Makedonije.
-----------------------------------------------------------
Dešavanja u Grčkoj ne ugrožavaju prugu do Budimpešte
Srbija nastavlja rad na modernizaciji pruge Beograd–Budimpešta, bez kašnjenja jer na taj projekat odluka grčke vlade da obustavi prodaju luke Pirej Kinezima nema uticaja, kažu u Ministarstvu građevine, saobraćaja i infrastrukture.
To podrazumeva da će do juna biti urađena studija izvodljivosti sa projektom, a početak radova očekuje se u poslednjem kvartalu 2015. godine. U Ministarstvu navode da Srbiji treba moderna železnička infrastruktura, što se pre svega odnosi na brzinu transporta roba i putnika, pa je cilj da dobijemo prugu na kojoj će moći da se razvije brzina do 200 kilometara na čas u zavisnosti od konfiguracije terena i drugih tehničkih standarda koji postoje u EU i u našoj zemlji.

„Železara” topi poslednje zalihe strpljenja
Sudbina „Železare Smederevo” trebalo bi danas da bude poznata, tačnije trebalo bi da se zna da li će ubuduće raditi pod „zastavom” američke kompanije „Esmark” ili će za čeličanu morati da se traži drugo rešenje. Kakvo?
Nedoumicama koje postoje do poslednjeg časa je kumovao i sam premijer Aleksandar Vučić svojim izjavama da „postoji rezervni plan”, po kojem će, u slučaju da „Esmark” odustane od kupovine „Železare”, čeličana nastaviti da radi pod punom kontrolom države. Po njemu, u ovom aranžmanu neće biti dodatnih ulaganja države u to preduzeće, jer je država dala „sve što je mogla”.
„Napravićemo menadžment u ’Železari’ gde će biti angažovani ljudi koji su najbolji za kupovinu sirovina i prodaju čelika kako bi proizvodnja bila nastavljena u punom obimu”, rekao je Vučić pre dva dana.
Rečju, od stečaja, čak i u slučaju da američki investitor odustane, nema ništa.
Ovakav rezervni plan je, međutim, u suprotnosti s argumentima s kojima je Vučić od Evropske komisije tražio dodatni rok za rešavanje statusa „Železare”. Podsećanja radi, mi smo još 2009. godine, potpisivanjem Sporazuma o stabilizaciji i pridruživanju, pristali da od 1. februara ove godine ne pomažemo državnim novcem industriju čelika. U protivnom, morali bismo da platimo visoke kazne s kojima su se suočile svojevremeno Poljska i Hrvatska.
Da li je uopšte moguće da smederevska „Železara” radi bez državne pomoći, što se nije dogodilo u njenoj istoriji, pa čak i u varijanti da na njenom čelu budu neki supermen menadžeri? Zašto ih, uostalom, država dosad nije nalazila? „Železara” budžet košta između 130 i 150 miliona evra godišnje.
Ljubodrag Savić, profesor na beogradskom Ekonomskom fakultetu, smatra da je premijer svojom izjavom nagovestio da je odstupnica moguća.
– Ne može Evropska komisija da bude bez sluha i da doslovno insistira da odustanemo od državne pomoći kao da mi to radimo iz hira, jer želimo da imamo državni kapitalizam. Kriza je pokazala da su sva sredstva dozvoljena. Uostalom, i centralna banka Evropske unije će ubacivati u njihov sistem 60 milijardi evra mesečno do kraja septembra naredne godine – smatra Savić.
Po njemu, za nas je najbolje rešenje da „Železaru” kupi „Esmark”, lošije je rešenje da čeličana ostane u državnom vlasništvu, a najlošije je da fabrika ode u stečaj, čime bi 5.000 radnika ostalo bez posla, ugasila bi se kooperantska industrija koja je za nju vezana, a od reindustrijalizacije ne bi bilo ništa.
– Možda je moguće naći kvalifikovan menadžment koji će povećati proizvodnju i prodaju uz minimum državnih troškova dok ne počnu da duvaju neki novi vetrovi i ne krene oporavak svetske ekonomije. Jer jednom ugašena čeličana bi se tek uz ogromne troškove mogla pokrenuti – kaže Savić.
U Smederevu inače u veliku vajdu od cele transakcije samo još retki veruju. Tome je u velikoj meri doprinela i sama država. Greške u koracima dovele su proceduru do apsurda. Najpre se spinovalo o minimum dvadesetak interesenata za čeličanu. Slovo se u finalu svelo na „Esmark”, koji je unapred proglašen pobednikom tendera. Tek o tenderu da ne govorimo. Srbija je tražila određene uslove, „Esmark” ih je, kako javiše, jedini ispunio, i to bi svuda bilo dovoljno da se potom potpiše ugovor. A onda su ponovo počeli pregovori kao da tendera nije ni bilo. Vest da se strane usaglašavaju kada je reč o čak 30 novih tačaka u najmanju ruku je šokirala i laike.
Sporne su sirovine. Srbija se plaši da će Amerikanci spakovati kofere kad potroše lager, za koji smo se već zadužili. Logike ima, pogotovo ako znamo da ne nameravaju da dođu u Smederevo jer ih vuče nostalgija. Ali nema logike da naši pregovarači to nisu znali i pre tendera.
Ako „Esmark” ne da garancije o „ljubavi na duže staze”, a mi overimo „blanko rokove”, eto nam starog problema već na iduću zimu.
Sporan je, kako se čuje, i broj radnika. Pa nije li gazda „Esmarka” poručio da otpuštanja nema i to overio kolektivnim ugovorom sa sindikatima, narodski rečeno, dok je zec još u šumi?
Govori se o prirodnom odlivu radnika, a o „neprirodnom prilivu” koji mesecima traje u „Železari” niko ne govori. Za nepunu godinu ovde je zaposleno više od 500 ljudi na ugovor! Navodno, u susret paljenju i druge visoke peći. Teško da će Amerikanci to da plate.
Srbija već ima veliki ceh iz Smedereva na svojim računima. Prihvatila je „Železarine” dugove, a ni stare, takođe američke, još nije prebolela. Možda bi država na teret poreskih obveznika stavila i novi račun da nije uslovljena od Evropske unije. Tako dolazimo do još jednog apsurda: konačno je jedan od zahteva EU dobar po građane. Ako ništa drugo, zaustaviće dalje srljanje u dugove. 
Sertić: Teški pregovori sa „Esmarkom”
Bujanovac – Ministar privrede Željko Sertić potvrdio je juče da pregovori sa američkom kompanijom „Esmark” o privatizaciji „Železare Smederevo” još traju, da su vođeni čitavu noć i da su veoma teški.
To nije ništa neuobičajeno, u poslovnom svetu pregovori su uvek komplikovani, jer imate dve strane sa potpuno suprotstavljenim zahtevima i interesima, a pitanje je da li će se napraviti kompromis da obe strane budu zadovoljne, rekao je Sertić novinarima u Bujanovcu. „Pregovori još traju, a sam premijer Aleksandar Vučić je najavio da imamo i ’plan B’ ukoliko ne budemo zadovoljni onim što „Esmark” bude ponudio”, kazao je ministar.
On je ponovio da će ako dođe do realizacije „plana B” vlada voditi računa ne samo o velikom broju radnika, već i o čitavoj železari zbog njene ukupne važnosti za Smederevo i Srbiju. Tanjug

Stefanović: Novi zakon predviđa kontrolu imovine policajaca
BEOGRAD – Novi zakon o policiji predviđa kontrolu imovine svih policajaca, rekao je danas ministar policije Nebojša Srefanović.
„Kako su ti ljudi napredovali, kakva su im bila primanja, šta imaju od imovine njihovi bliski rođaci, supružnici, deca”, rekao je ministar za Radio televiziju Srbije.
Stefanović će se, kako je rekao, zalagati za to da svi pripadnici MUP prijavljuju imovinu jer je imao „određene informacije da su neki ljudi, razmišljajuci o tome, čak hteli da ne napreduju u određeni sledeći rang kako ne bi morali da podnose takvu vrstu izveštaja”.
„Neće moći da se napreduje van zakona, znači vanredno unapređenje koje će omogućavati da neko od nekih najnižih činova mlađeg policajca ili da kažem čin vodnika i narednika, postane pukovnik ili general za tri ili četiri godine”, rekao je Stefanović.
Prema njegovim rečima, isto tako neće biti dozvoljeno da „ljudi koji zbog lošeg rada budu smenjeni, da moramo faktički da ih formalno unapredimo da bismo ih pomerili sa tog radnog mesta, jer je to jedino što zakonu odgovara”.

Srušio se sportski avion kod Ečke, dvoje poginulih
Zre­nja­nin– Danas oko 12 ča­so­va i 30 mi­nu­ta u bli­zi­ni „Aero­dro­ma Zre­nja­nin” kod Eč­ke sru­šio se sport­ski avi­on „ce­sna 310”. Ne­sre­ća se do­go­di­la pri­li­kom tre­na­žnog le­ta, a u njoj su po­gi­nu­li pi­lot Dra­gan Živ­ko­vić (57) iz Be­o­gra­da i po­la­znik pi­lot­ske ško­le Gor­don Sto­par (46) iz No­vog Sa­da.
Ka­ko se mo­glo ču­ti na aero­dro­mu, od­mah po­sle ne­sre­će, vre­men­ske pri­li­ke su bi­le ide­al­ne, a avi­on se sru­šio ne­du­go na­kon po­le­ta­nja i sru­šio se ne­ko­li­ko sto­ti­na me­ta­ra u nji­vu ko­ja se na­la­zi po­red po­let­no-sle­te­ne sta­ze. Po­sle pa­da avi­on se za­pa­lio, za de­se­tak mi­nu­ta sti­gli su i va­tro­ga­sci i hit­na me­di­cin­ska po­moć, ali stra­da­li­ma ni­je bi­lo po­mo­ći i pret­po­sta­vlja se da su oni iz­gu­bi­li ži­vo­te pri­li­kom pa­da.
Za Dra­ga­na Živ­ko­vi­ća nje­go­ve ko­le­ge iz Zre­nja­ni­na ka­žu da je rad­ni vek pro­veo u voj­noj avi­ja­ci­ji i da je va­žio za is­ku­snog i spo­sob­nog pi­lo­ta ko­ji je u svo­joj bran­ši bio iz­u­zet­no ce­njen.
Le­te­li­ca je vla­sni­štvo be­o­grad­ske pri­vat­ne Pi­lot­ske aka­de­mi­je „Pe­gaz” ko­ja, ina­če, ko­ri­sti sport­ski aero­drom u Li­sič­jem po­to­ku. Zbog vi­še­dnev­ne ki­še pi­ste ovog aero­dro­ma ni­su upo­tre­blji­ve za obu­ku bu­du­ćih pi­lo­ta, a du­go­go­di­šnja prak­sa je da, u ta­kvim slu­ča­je­vi­ma, be­o­grad­ska ško­la ko­ri­sti aero­drom u Eč­ki. Za ovaj aero­drom se tvr­di da, u po­re­đe­njus dru­gi­ma, ima naj­ve­ći broj da­na u go­di­ni po­god­nih za le­te­nje i da su ga Nem­ci u Dru­gom svet­skom ra­tu zbog to­ga po­di­gli baš na ovom me­stu.
Đ.Đu­kić
------------------------------------------------------------ 
Nesreće u civilnom vazduhoplovstvu
BEOGRAD – Današnji udes aviona „cesna” na aerodromu Ečka, pored Zrenjanina, jedna je u nizu nesreća u domaćem civilnom vazduhoplovstvu.
Sledi hronologija:
U udesu malog sportskog aviona „Skaj leder j 600”, koji se srušio polovinom oktobra kod aerodroma Bački Jarak, poginule su dve osobe.
Krajem juna 2014. godine pilot neregistrovanog motornog zmaja u blizini Kovina prvo je zakačio letelicom električni vod, a zatim udario u drvo na visini od oko četiri metra.
Pilot, koji je pokušao da sleti na mesto koje za to nije predviđeno, prilkom pada na tlo teže je povređen.
Na aerodromu Ečka kod Zrenjanina pilot jedrilice je lakše povređen prilikom pokušaja da podigne u vazduh tu letilicu, koja je u udesu pretrpela velika oštećenja.
Početkom marta 2013. godine poginula je paraglajderka S. R., koja je neposredno posle poletanja ispala iz sedišta sa visine od oko 70 metara i pala na tlo.
U padu sportskog aviona kod mesta Ratari kod Obrenovca, 5. avgusta 2012. godine, poginula su dva muškarca koja su bila u letelici.
Na aeromitingu, koji je 28. jula 2012. održan u Jagodini, jedan padobranac je povređen zbog otkazivanja glavnog padobrana.
Na aerodromu Lisičiji jarak kraj Beograda, 10. marta 2012. godine, padobranac je poginuo prilikom trećeg skoka iz aviona, dok je istog dana, u udesu sportskog aviona na letilištu Vojka kod Stare Pazove, pilot teško povređen.
Ultralaki avion „Slepcev Storc š4”, kome je zbog jakog čeonog vetra i kiše nestalo gorivo, prinudno je 5. decembra 2011. godine sleteo u njivu kod mesta Ševarice u blizini Šapca, a pilot i putnik nisu bili povredeni.
Sportski avion „Pajper” srušio se 9. novembra 2011. godine u selu Medveda kod Trstenika, a jedna osoba je poginula, dok je druga povređena.
U avgustu 2011. godine su se dogodila tri udesa, među kojima i nesreća u blizni zrenjaninskog aerodroma „Ečka”, kada je pilot jedrilice „Cirus” na takmičenju zakačio drugu letilicu.
Do udesa je došlo 8. avgusta, obe letilce su pretrpele manja oštećenja, a nije bilo povređenih, za razliku od nesreće 19. avgusta, kada je na Kopaoniku poginuo pilot paraglajdera.
Avion „Dromader”, koji je zaprašivao komarce, prinudno je 19. avgusta sleteo na područje Novog Beograda, a pilot je prošao bez ozleda, dok je letilica uništena.
Avion „Cesna 206”, je 19. maja prinudno sleteo u blizini mesta Zlokus kod Požege, a pilot i kopilot su bili lakše povređeni.
U selu Gornje Međumurje kod Niša, 23. aprila, poginuo je pilot paraglajdera, a u padu privatnog aviona „Cesna 172”, 10. aprila kod Mrčajevaca poginule su tri osobe.
Prethodno je, 7. marta, na beogradskom aerodromu „Nikola Tesla”, letelica istog tipa, mađarske firme „Cegcentrum”, sletela bez izvučenog stajnog trapa, a dva člana posade prošla su bez povreda.
U 2010. godini u Srbiji je evidentirano osam udesa raznih letelica u kojima je takođe bilo poginulih, teže i lakše povređenih.
Početkom marta, pilot helikoptera firme „Ciklonizacija” iz Novog Sada teško je povređen kod zrenjaninskog aerodroma „Ečka”, pošto se za vreme trenažnog leta, na 100 do 200 metara od piste, srušio.
Na tom aerodromu, prilikom trenažnog leta, 27. marta, pilot helikoptera „Hilar UN -12” zadobio je teže povrede kada se njegova letelica srušila sa visine od oko 40 metara.
Pilot helikoptera „Gazela SA-341HA”, 2. maja, posle poletanja iz sela Krnješevci kod Stare Pazove, stigao je na visinu od dva do tri metra iznad tla kada je došlo do povećanja sile na cikličnim komandama letelice.
Pokušaj pilota da „izravna” helikopter povlačenjem ciklične palice ka sebi nije uspeo, a prilikom udesa jedna osoba je povređena, dok je letilica znatno oštećena.
Na aerodromu „Ečka” 6. juna padobranac je prilikom skoka iz aviona „Antonov an-2” teže povređen.
Pilot aviona „Pl 12 t-300”, 5. jula, nije uspeo da poleti sa letilišta „29. novembar” kod Kikinde, letilica je izletela sa staze, ali u udesu nije bilo povređenih, mada je naneta veća materijalna šteta.
Na aerodromu Lisičiji jarak, 4. septembra, srušio se sportski avion tipa „ZLI CDL 526”, vlasništvo Aerokluba „Falkons” iz Zrenjanina, a u nesreći su poginuli pilot i njegova saputnica.
Pilot sportskog aviona, 13. novembra, izgubio je kontrolu nad letilicom i pošto je leteo na maloj visini udario je u automobil „Golf” u pokretu na putu Šabac - Ruma.
Na aerodromu u Paraćinu 9. decembra, oko 15 sati, zbog iznenadnog pogoršanja vremenskih prilika, srušio se avion „Cesna 150”, a u udesu je lakše povređen instruktor letenja, dok je učenik ostao nepovređen.

Okrivljeni za zločin na „Ovčari” na slobodi posle 12 godina
Posle 12 godina, šestoro okrivljenih za učešće u zločinu na poljoprivrednom dobru Ovčara kod Vukovara, juče je odlukom sudskog veća Apelacionog suda u Beogradu, pušteno da se brani sa slobode. Izvršenje kazne zatvora obustavljeno je Miroljubu Vujoviću, Stanku Vujanoviću, Predragu Milojeviću, Saši Radaku, Đorđu Šošiću i Miroslavu Đankoviću. Osuđeni su na kaznu zatvora od 20 godina. Oni imaju obavezu da se svakog ponedeljka javljaju policijskoj stanici kojoj pripadaju prema mestu prebivališta.
Okrivljenima je prekinuto izdržavanje kazne zatvora jer protiv njih više nema pravosnažne presude. Odlučujući po zahtevu za zaštitu zakonitosti koji su podneli branioci, Vrhovni kasacioni sud je pozitivno odlučio i ukinuo pravosnažnu presudu, a predmet vratio Apelacionom sudu na ponovno odlučivanje.
– Apelacioni sud je doneo odluku da okrivljene ne treba dalje zadržavati po zakonskom osnovu po kojem im je pritvor određen, a to je opasnost od bekstva. Zato je po službenoj dužnosti ispitao postoje li razlozi koji bi opravdali preduzimanje drugih mera za obezbeđenje prisustva okrivljenih radi nesmetanog vođenja krivičnog postupka. Imajući u vidu da se svi okrivljeni nalaze duži niz godina u pritvoru, a potom na izdržavanju kazne, tačnije od 2003. godine, po uverenju Apelacionog suda, nije opravdano i neophodno dalje produžavanje najteže mere za obezbeđenje njihovog prisustva. Po stavu ovog suda mogu se primeniti neke blaže mere. Imajući u vidu sve okolnosti, Odeljenje za ratne zločine Apelacionog suda nalazi da je u daljem toku postupka opravdana mera zabrane napuštanja boravišta uz obavezu javljanja okrivljenih nadležnoj policijskoj stanici – rečeno je za „Politiku” u ovom sudu.
Na ovakvu odluku, nadležno tužilaštvo ima pravo žalbe u roku od tri dana.
Veće za ratne zločine Apelacionog suda u Beogradu po drugi put razmatra žalbe koje su na prvostepenu presudu podneli branioci okrivljenih. To je Apelacionom sudu naložio Vrhovni kasacioni sud, koji je prethodno usvojio zahtev za zaštitu zakonitosti i predmet vratio na novo odlučivanje.
Nakon ponovnog razmatranja žalbi, Apelacioni sud bi trebalo da stavi tačku na slučaj „Ovčara”, to jest da potvrdi već donetu pravosnažnu presudu ili da je preinači.
Advokati okrivljenog Predraga Milojevića Kineza, Đorđe Kalanj i Snežana Kovačević, kažu za „Politiku” da je ovo „samo odluka o pritvoru”, ali da ona vraća nadu u nezavisnost sudstva. Branioci podsećaju da su tokom 12 godina trajanja ovog postupka, građani srpske i hrvatske nacionalnosti koji su bili neposredni učesnici rata u Vukovaru dolazili u Beograd i pred većem za ratne zločine svedočili u korist Milojevića.
Na glavnom pretresu u ponedeljak advokati su osim ukidanja pritvora okrivljenima od sudskog veća Apelacionog suda zatražili i da se dvojici svedoka saradnika u ovom postupku Spasoju Petkoviću i Boži Latinoviću oduzme ovaj povlašćeni status. Branioci su svoj zahtev obrazložili tvrdnjom da oni tokom dokaznog postupka nisu govorili istinu, kako bi sebi obezbedili povoljniji položaj u ovom postupku.
Advokati u slučaju „Ovčara” i ranije su dovodili u pitanje verodostojnost iskaza okrivljenih, pa su na izvesne nelogičnosti ukazivali i u zahtevu za zaštitu zakonitosti koju su podneli Vrhovnom kasacionom sudu i koji je usvojen.
Iz obrazloženja i odluke Okružnog suda, kao prvostepenog i odluke Apelacionog suda, kao drugostepenog, proizilazi da su neki okrivljeni osuđeni samo na osnovu iskaza svedoka saradnika. Izjave dvojice svedoka saradnika očigledno su bile izmišljene u odnosu na odlučne činjenice i u suprotnosti sa odbranama okrivljenih, izjavama osuđenih, ali i izjavama drugih ispitanih svedoka u ovom krivičnom postupku – objašnjava jedan od advokata u postupku.
Miroslava Derikonjić
----------------------------------------------------------
Presuda
Na ročištu održanom 14. septembra 2010. godine beogradski Apelacioni sud potvrdio je većinu prvostepenih presuda za zločin na poljoprivrednom dobru Ovčara kod Vukovara. Odlukom ovog suda kazna je pooštrena Nadi Kalabi sa devet na 11 godina zatvora, a Ivanu Antonijeviću je sa 20 smanjena na 15.
Isto veće je dvadesetogodišnje kazne zatvora potvrdilo Miroljubu Vujoviću, Stanku Vujanoviću, Predragu Milojeviću, Đorđu Šošiću, Miroslavu Đankoviću i Saši Radaku. Potvrđene su i prvostepene presude Milanu Vojnoviću na 15 godina zatvora, Jovici Periću na 13, Milanu Lančužaninu na šest, kao i Predragu Dragoviću i Goranu Mugoši na pet godina zatvora. Veće je odbilo žalbe tužilaštva na oslobađajuće presude Marku Ljuboju, Slobodanu Katoću, Predragu Madžarcu, Vuji Zlataru i Miloradu Pejiću.
----------------------------------------------------------
Tužilaštvo najavljuje žalbu za „Ovčaru”
Iz Tužilaštva za ratne zločine najavljena je žalba na odluku Apelacionog suda u Beogradu kojom je ukinut pritvor šestorici osuđenih za ratni zločin na poljoprivrednom dobru Ovčara kod Vukovara, novembra 1991. godine.
Žalba će biti upućena Apelacionom sudu čim u tužilaštvo stigne pisani otpravak odluke.
Iz tužilaštva podsećaju da je reč o osuđenima kojima su izrečene maksimalne zatvorske kazne od 20 godina zatvora zbog učešća u zločinu nad najmanje 193 ratna zarobljenika na Ovčari, kao i da je za taj zločin do sada optuženo 20 osoba, od kojih je 15 osuđeno na ukupno 207 godina zatvora.
Vrhovni kasacioni sud je usvojio zahtev za zaštitu zakonitosti odbrane, to jest ukinuo pravosnažnu presudu i vratio predmet Apelacionom sudu na ponovno odlučivanje.
S obzirom na tu odluku, okrivljenima je prekinuto izdržavanje kazne zatvora, a potom je Apelacioni sud odlučio da im ukine pritvor i da se oni brane sa slobode do nove pravosnažne presude.
Izvršenje kazne prekinuto je Miroljubu Vujoviću, Stanku Vujanoviću, Predragu Milojeviću, Saši Radaku, Đorđu Šošiću i Miroslavu Đankoviću. Njima je izrečena mera zabrane napuštanja boravišta i obaveza da se svakog ponedeljka javljaju policijskoj stanici kojoj pripadaju po mestu prebivališta, precizirala je Piljić.
Juče je bio poslednji dan javne sednice Apelacionog suda, koji ponovo odlučuje po nalogu Vrhovnog kasacionog suda. Na nejavnom delu sednice Apelacioni sud će izreći novu pravosnažnu presudu u tom slučaju. D. Č.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Nevidljivi čovek
U svom romanu „Nevidljivi čovek”, koji je doživeo mnogo ekranizacija i još više tumačenja, H. Dž. Vels opisuje doživljaje čoveka koji je postao nevidljiv, što ga je potpuno promenilo i na kraju načinilo zločincem. Ovo zanimljivo štivo, koje se obično guta u adolescentskom dobu, nije, međutim, ništa drugo do transpozicija antičkog mita o Gigu.
Prema Platonu, Gig je bio običan pastir koji je slučajno otkrio ulaz u pećinu u kojoj se nalazio bronzani konj. Pored konja ležao je mrtav čovek sa prstenom na ruci. Gig je uzeo taj prsten i stavio ga na svoju ruku. Ubrzo je utvrdio kako ga, u određenom položaju, okrenut ka dlanu, prsten čini nevidljivim, a u suprotnom ponovo vidljivim. On počinje da tu moć koristi razotkrivajući razne lopove i ubice, nikada je ne zloupotrebivši. Ona ga na kraju dovodi do prestola njegove zemlje.
Herodot, međutim, ima sasvim različitu verziju Gigovog uspona. Gig je bio pripadnik kraljeve telesne straže. Izgleda da su on i kralj bili veoma bliski, pa su razgovarali o ženama, čak i o samoj kraljici. Kralj mu se poverio kako je nikada nije video golu, nego uvek u haljini, pa je predložio Gigu da je on kradomice pogleda dok se presvlači u svojim odajama. Kraljica je nekako doznala za njihov dogovor i stavila Giga pred izbor: pošto je obeščašćena, on mora da ubije ili sebe ili kralja. Kralja je Gig ubio nožem koji mu je dala kraljica, zatim se njom oženio i postao lidijski kralj.
U obe verzije mita, Gig preduzima akciju oslanjajući se na svoju nevidljivost. Jedino što u prvoj, Platonovoj, na putu ka moći on nevidljivost ne zloupotrebljava, a u drugoj, Herodotovoj, ona je sredstvo da dođe do vlasti. Izgleda da se glavno etičko pitanje, bar kada je politika u pitanju, provlači sve do današnjih dana: da li cilj opravdava sredstvo ili je cilj sastavljen od sredstava kojima smo do njega došli? Pogotovu u našoj sredini. Pogledajte, uostalom, glavnog aktera mita, mladog Giga koji se penje do vrha vlasti upotrebljavajući moć koju je dobio od mrtvog čoveka, odnosno, od vladara koji mu je verovao sve dok mu nije zabio nož u leđa. Da li vas ovo podseća, recimo, na Miloševića i njegov put do vrha, ili na nekog iz aktuelne vlasti?
Nevidljivost, kao poluga moći, u našem društvu, međutim, ima sasvim suprotan oblik – preteranu vidljivost. Svako ko ovde želi na vlast, a pogotovu onaj koji je se dokopao, nastoji da bude što prisutniji u medijima. Najmoćniji među njima praktično se ne skidaju sa televizije i naslovnih strana žute i ostale štampe. Ljudi počinju da se plaše da će vođu, kada otvore frižider, pronaći među teglama sa ajvarom i slanim štanglicama. Svuda ga ima, on nas neprekidno bombarduje svojom sveprisutnošću.
Tu se treba vratiti Platonu. U „Državi”, Glaukon i Sokrat, razgovarajući o Gigu i implikacijama koje njegova nevidljivost nameće, dolaze do zaključka kako je dilema da li će on svoju moć upotrebiti za nešto dobro ili zlo u stvari pitanje odgovornosti. Odgovornost je, dakle, odlučujuća poluga u izboru puta kojim se čovek kreće. Ona je nalik skretnici koja nas može usmeriti u jednom ili drugom pravcu i stupa na snagu onda kada su kaznene i druge represivne mere društva nedelotvorne. 
Gig može, zbog toga što je nevidljiv, uhvatiti lopove. Ali zahvaljujući tome što je odgovoran, on će lopovski plen, umesto da ga prisvoji, predati državi. Na drugoj strani, Velsov nevidljivi čovek koristi svoje čudno svojstvo kako bi postigao mračne ciljeve. Da bi ostao neprimećen i na taj način zadržao svoju ogromnu moć, on će radije nag cvokotati na zimi nego se vratiti u svet odgovornih ljudi iz koga je krenuo na put bez povratka.
Biti odgovoran znači imati moralnu obavezu da se nešto učini ili ne učini. Na to se sve svodi. Sada se postavlja pitanje zašto su Platon i H. Dž. Vels izabrali baš nevidljivog čoveka kao manekena za ovu moralnu dilemu. Čini mi se da obojica poručuju kako odgovorni ljudi svoje odluke donose duboko u sebi i za sebe, nevidljivo za ostale. Postati nevidljiv za spoljašnji svet u ovom slučaju znači okrenuti se sebi i saslušati ono što ti govori srce, savest, najdublja intima. Biti odgovoran znači donositi odluke na koje niko, osim tebe samog, nema uticaja, a koje se, opet, tiču dobrobiti svih osim tebe. I biti srećan zbog toga, uprkos činjenici što za te odluke nikada niko neće saznati. U stvari, baš zato.

Stolica za Trepču
Možemo da se zalagujemo koliko hoćemo, ali otvaranja poglavlja u pregovorima sa EU neće biti ukoliko se uspešno ne reanimira briselski dijalog Beograda i Prištine.
Troje novih aktera – Aleksandar Vučić, Isa Mustafa i Federika Mogerini – probili su led posle neprospavane noći postigavši dogovor o funkcionisanju pravosuđa na severu pokrajine, ali sante su i dalje tu.
Ovo su teški pregovori. Što podrazumeva realističnost u ocenama. Srbija nešto daje, nešto dobija. Čemu slavodobitna saopštenja da će, recimo, trajni predsednik osnovnog suda u Kosovskoj Mitrovici da bude kosovski Srbin. Biće, ali će se u pravosuđu na severu primenjivati kosovski propisi. Slavljenje „dobitka” samo zaoštrava poziciju druge strane.
Ne samo što mnoge dogovorene stvari nisu sprovedene u praksi, nego tek treba da se otvaraju nove, još složenije teme. 
Kakve su šanse da se reši pitanje najavljene transformacije Bezbednosnih snaga Kosova u oružane snage? Oko Trepče iskri. Vučić govori o albanskoj „histeriji” i obećava da Srbiji „ne možete da uzmete sve i da nas ništa ne pitate”. Mustafa uzvraća: „Trepča je naša i oko toga nema razgovora.”
Ključna razmimoilaženja tiču se i Zajednice deset većinski srpskih opština. Učestvovao sam nedavno na srpsko-kosovskom okruglom stolu koji je u Budvi, uz saradnju švajcarske vlade, organizovao Savet za inkluzivno upravljanje. Zaključni utisak teško da je ohrabrujući. 
Na osnovu svega zaključujem da je otvaranje prvih poglavlja u pregovorima sa EU udaljenije nego što to naši zvaničnici govore. 
Istovremeno, zvaničnici EU sve otvorenije i češće, diplomatski hladno, saopštavaju da će briselska rampa biti podignuta tek pošto se pregovori sa Prištinom okončaju „normalizacijom” odnosa sa Republikom Kosovo. Zar to ne kaže i izvestilac Evropskog parlamenta za Srbiju Dejvid Mekalister: „normalizacija” treba da dovede do „pravno obavezujućeg ugovora”. To će biti kraj pregovora o pristupanju Srbije EU.
Rekao bih da je predsednik Tomislav Nikolić pravilno čuo ono što su mu na tu temu rekli. Da li je to razlog koji je predsednika naveo da vladi piše novu „platformu” o Kosovu i Metohiji, sve uz konsultacije i blisko razumevanje sa Sinodom SPC i Vladimirom Putinom? „Kroki” platforme je gotov, ali Nikolić još nije predstavio svoj dokument.
Čini se da je predsednik ipak saopštio dovoljno. On upozorava da smo „već negde na ivici i svako naše sledeće popuštanje moglo bi da znači da smo se pomalo prećutno sa mnogo čime saglasili”.
Zašto se Nikolić ,,pribojava” povećane „fluktuacije” Srba i Albanaca preko mosta u Kosovskoj Mitrovici? Zar cilj dijaloga nije normalizacija svakodnevnog života, a ne segregacija kao do sada?
Po Nikoliću, moglo bi se zaključiti, i ne treba pregovarati jer to samo vodi međudržavnom sporazumu, određivanju granice. Zbog toga smatra da Srbija sa EU treba unapred da raščisti stvari u ispunjavanju svih svojih obaveza.
Kada se tome doda i izjava: „Aleksandar Vučić i ja smo na vlast došli zajedno i zajedno ćemo sa vlasti i otići, ako ne bude dobro”, onda mi uopšte ne deluje obećavajuće. 
Na jednoj strani je stav vlade da Srbija ne sme da odustane od Briselskog sporazuma. S druge su predsednik i zabrinuta Srpska pravoslavna crkva koji, dalo bi se zaključiti, vladi zameraju „prećutne saglasnosti”.
Da li se predsednik meša u spoljnu politiku vlade, čiji je to resor. Da li je u pokušaju potvrde nacionalnog i pravoslavnog patriotizma, ponovo smišljena neka nebulozna formula poput one „više od autonomije, manje od nezavisnosti”?
EU nije spremna da razmatra bilo kakve druge opcije za Kosovo, jer smatra da je Srbija sporazumom iz aprila 2013. prihvatila da Kosovo mora da ostane ujedinjeno, a da kosovski Srbi treba da budu integrisani u političke strukture Kosova. 
Zašto se onda predsednik uopšte meša? Ili je nezadovoljan premijerovom politikom koja je dovela do Briselskog sporazuma, ili se dogovorio sa premijerom kako bi vlada – pod „unutrašnjim pritiskom” – korigovala sopstvenu poziciju.
Bio bi to onda srpski odgovor na argumente Prištine da je usporavanje uslovljeno „unutrašnjim otporima”, poput masovnih demonstracija koje je pokret Samoopredeljenje organizovao povodom srpskih zahteva oko Trepče ili smene kosovskog ministra za povratak i zajednice Aleksandra Jablanovića.
Da li Beograd i Priština posle zatišja zaista pokušavaju da revidiraju sopstvene pozicije? Državni vrh dužan je da raščisti ovu situaciju, da otkloni dileme, spreči spekulacije.
Može ministar Aleksandar Vulin sa zanosom koji je poneo iz devedesetih da uzvikuje da Srbija nikada neće priznati nezavisno Kosovo, ali dopustiću sebi da budem jeretik i da predložim mnogo proaktivniju ulogu Beograda.
Zašto ne ponuditi Kosovu stolicu u UN? Kakve mi imamo štete što je Kosovo u Međunarodnom olimpijskom komitetu?
Dobili bi moćne saveznike, sve one kojima je stalo da se odnosi na jugoistoku Evrope „normalizuju”, da ne bude zamrznutih konflikata. Bila bi to prilika da oni u Briselu u praksi pokažu koliko im je stalo da se Srbija, Kosovo i druge zemlje regiona integrišu u Evropsku uniju.
Saglasnošću da Kosovo uđe u UN Srbija bi mogla mnogo više da traži. I dobije. Od svojih prava na imovinu, preko koncesija na Trepču do ubrzanja EU integracije. 
Vreme je da se manemo vaseljenskih optužbi da „nema prodaje najsvetije srpske reči”. Uostalom, možete da prodajete samo ono što imate. A toga je zahvaljujući zaslepljenim kleronacionalistima ostalo jako malo. Što ne znači da i to Srbija ne može da proćerda nekim novim „patriotskim platformama”.

Prvi ustav na Balkanu
Pre tačno 180 godina, 15. (2.) februara 1835. godine, na velikoj skupštini u Kragujevcu donet je – izdat i zakletvom potvrđen – prvi ustav moderne srpske države, i treći u srpskoj istoriji uopšte. Ne samo što je bio prvi moderni ustav Srbije, već u to doba i prvi na Balkanu, i među prvima u Evropi i svetu.
Ovim ustavom, čiji je „životni vek” bio 55 dana, Srbija je proglašena za nezavisnu kneževinu i tako su udareni temelji njene državnosti, na kojima i danas počiva. Autor Sretenjskog ustava, učeni Dimitrije Davidović, napravio ga je po uzoru na belgijski, a posebno francuski najviši pravni akt. Sadržao je mnoge slobodarske ideje koje ipak nisu bile po volji knezu Milošu Obrenoviću. Kako su protiv Sretenjskog ustava bile i Turska i Austrija, a nije uživao ni podršku Rusije, Miloš ga je bez oklevanja ukinuo već 30. (17.) marta iste godine.
Velika narodna skupština održana je na crkveni praznik Sretenja gospodnjeg, kojim se proslavlja uvođenje Isusa Hrista u Jerusalimski hram, 40 dana po njegovom rođenju. Sretenje je i spomen na dan kada je na zboru u Orašcu 1804. podignut Prvi srpski ustanak. Oba ova značajna datuma, po Zakonu iz 2001, proslavljaju se kao Sretenje – Dan državnosti Srbije.
Još od turskog Drugog Hatišerifa iz 1830, kojim je sultan Mehmed Drugi, pod pritiskom Rusije, potvrdio Miloša Obrenovića za srpskog kneza sa naslednim pravima, pojavila se neophodnost stvaranja „brane” (ustava) vladarevom apsolutizmu. Od 1817, kada su ga narodni prvaci prvi put izabrali za srpskog kneza, pa do 1835. i Sretenjske skupštine, protiv Miloša je dizano šest buna. Poslednja, Knez Miletina buna koja je izbila u januaru 1835, bila je neposredan povod za održavanje velike skupštine mesec dana kasnije i donošenje Sretenjskog ustava.
Već u prvom članu proglašava se da je Srbija „nezavisna kneževina po priznanju Sultana Mahmuda Drugog i imperatora Nikolaja Prvog”. Članom 5 izvršena je podela vlasti na zakonodavnu, izvršnu i sudsku, što se i danas smatra standardom demokratije i ustavnosti. Vlast čine knez, državni sovjet i narodna skupština. U današnje vreme, ova podela odgovarala bi predsedniku, vladi i narodnoj skupštini. Ustavom je određeno da knez i državni sovjet dele izvršnu vlast. Proklamovana su prava i slobode građana, kao što su: neprikosnovenost ličnosti, nezavisnost sudstva i pravo na zakonito suđenje, sloboda kretanja i nastanjivanja, nepovredivost stana, pravo na izbor zanimanja, ravnopravnost građana, bez obzira na veru i nacionalnost.
Sretenjskim ustavom ukinuti su ropstvo i feudalni odnosi, međutim, ubrzo je i sam ustav poništen, objašnjava za „Politiku” istoričar dr Čedomir Antić, docent na Filozofskom fakultetu u Beogradu:
– Feudalni odnosi su ukinuti ustavom, ali je on poništen ubrzo. Zato se smatra da je feudalizam koji je u Srbiji formalno postojao i nakon što su Turci otišli, ukinut Miloševom odlukom, na Đurđevdan, 6. maja 1835. godine. Ne treba zaboraviti da su ljudi koji su spolja dolazili i nastanjivali se u Srbiji, predlagali da se ponovo uspostavi feudalizam. Recimo, Vuk Karadžić je molio da mu se da u feud njegovo rodno selo Tršić. Međutim, Miloš je konačno presudio da se ukine feudalizam. Zbog toga je došlo do velikog talasa naseljavanja i porasta broja stanovnika. Srbija je tada bila simbol slobode, jer je za seljaka sloboda značila da ima svoju zemlju.
Donošenje Sretenjskog ustava je plod višegodišnje borbe za ustavnost Srbije, ističe Antić.
– Nije ta borba počela sa dobijanjem Drugog Hatišerifa iz 1830, već još tokom dvadesetih godina 19. veka, sa borbom protiv samovlasne uprave Miloša. Takođe, Srbija je svoju ustavnost suštinski zadobila još 1808, kada je uspostavljeno ustavno uređenje ustaničke Srbije. Knez Miloš se odupirao uvođenju ustava, koji je u to vreme bio novina i u samoj Evropi. Na primer, Rusija, Austrija, Španija, nisu imale ustav. Velika Britanija, i pored viševekovne tradicije parlamentarizma, nema ga ni danas – podseća Antić.
U to vreme Srbiji je bila uzor Francuska, koja je uvela ustavnu monarhiju 1830. godine, kao i Belgija. Sretenjski ustav bio je stvoren po ugledu na njihove ustave.
– Vodeće države Balkana u to vreme su bile Austrija i Turska, kao i Rusija. Srbija je bila autonomna, dok je Grčka postala nezavisna 1830, ali nije imala ustav sve do 1844. godine. Crna Gora u to vreme nije ni bila prava država, već više teritorija, pod teokratskom upravom vladike. Tako je Srbija u tom trenutku bila jedina država na Balkanu koja je imala ustav – kaže dr Čedomir Antić.
Bojan Bilbija

Reč „terorista” kao politička batina
Može li se Gavrilo Princip nazvati teroristom i služi li takva kvalifikacija prebacivanju krivice za Prvi svetski rat na srpski narod – o tim pitanjima je domaća javnost žustro diskutovala povodom stogodišnjice Velikog rata. Polemika o tome da li izraz „terorista” samo podstiče predrasude među zavađenim zajednicama i potencijalno predstavlja opravdanje za ratove povela se i u Velikoj Britaniji. Povod je Bi-Bi-Sijevo izbegavanje da teroristima nazove islamiste koji su ubili 12 osoba u redakciji francuskog satiričnog časopisa „Šarli ebdo”. Takav stav konzervativci su napali kao politički korektnu popustljivost prema ubicama.
Mnogo gore je prošao Slavko Ćuruvija, vlasnik i urednik „Dnevnog telegrafa”, u vreme kosovskog sukoba 1998. godine. A te i naredne ratne godine Vojska Jugoslavije je u svojim dokumentima, kao ustaljen termin koristila „šiptarsko-terorističke snage”. Jedno od njihovih saopštenja, u kojem se nalazila reč „terorista”, u „Dnevnom telegrafu” je delimično prepričano, kako bi se izbegao taj izraz. Zbog toga se Ćuruvija našao pod velikim pritiskom. Kasnije i otvoreno žigosan kao izdajnik, a ubijen je 11. aprila 1999. godine, usred NATO agresije.
Postupak Bi-Bi-Sija pokušao je da objasni Tarik Kafala, urednik njegovog servisa na arapskom jeziku. On je termin „terorista” ocenio kao „prenabijen”. To se uklapa u uredničke smernice njegove kuće.
– Reč „terorista” može biti prepreka pre nego pomoć u razumevanju – navodi se u smernicama Bi-bi-sija, uz pozivanje na iskustva u izveštavanju iz Severne Irske i drugih mesta gde „nasilje deli zajednice”.
Zato je, preporučuje se novinarima britanskog javnog servisa, bolje koristiti reči koje bliže opisuju počinioca kao bombaša, napadača, kidnapera ili militanta. Takvu suvu deskriptivnost su napali torijevci, u čijim se redovima Bi-bi-si ionako doživljava kao levičarski bastion. 
Lord Norman Tebit, čija je supruga ostala paralizovana od bombe kojom je IRA pokušala da ubije Margaret Tačer, uzvratio je Kafali da je „nabijeno” jedino oružje terorista. 
„Čudno mi je da Bi-Bi-Si pokušava da sakrije prirodu tih ljudi. Oni su ludi kao pacovi”, nije se lord Tebit u besu uzdržao ni od tog sočnog engleskog idioma.
U polemiku se uključio i list „Gardijan”, čiji je zaključak da napad u Parizu spada u kategoriju terorizma, ali i da ta reč baca senku straha. Jer, političari je koriste da opravdaju neliberalne mere. Panika koju pobuđuje podstiče predrasude prema manjinama, a koristi se i da bi se izdejstvovala podrška za ratove.
– Upotrebljena da zastraši, nagovori ili ocrni, to je jedna od najtoksičnijih reči našeg doba – ocenio je „Gardijan”.
Zaista, izraz „terorista” postao je propagandna batina, sa neizbežna dva kraja, poput kvalifikacije „fašista” u jeziku srpske političke scene devedesetih godina, kada su je jedni drugima dobacivali i vlast i opozicija. Danas, u Ukrajini, proruske snage označavaju vladu u Kijevu kao nacističku, dok im ona uzvraća markirajući ih sve kao teroriste. Zapadni mediji, uz sve simpatije prema Kijevu, klone se preuzimanja tog kvalifikativa i govore samo o „trupama koje zvanična ukrajinska vlast naziva teroristima”.
U izveštajima zapadnih medija sa ovih prostora bilo je „srpskih šovinista”, svega i svačega, ali nikada – „terorista”. U međuvremenu se desio 11. septembar i ta reč, koja je postala glavno strašilo, na neki način sustigla je i nas. Lani je istoričarka Margaret Makmilan Srbiju uoči Prvog svetskog rata ocenila kao sličnu današnjem Iranu po tome što su delovi njene vlasti sponzorisali „terorizam” – Sarajevski atentat.
Dvoseklost naziva „terorista” vidi se i na primeru Amerike. Ona sebe smatra predvodnicom fronta slobodnih i demokratskih država u borbi protiv terorizma. Ali, poznati svetski levičari, poput Noama Čomskog, isto kao i srpski nacionalisti, nazivaju Ameriku najvećom terorističkom silom na svetu.
Za Evropsku uniju i Savet bezbednosti Ujedinjenih nacija, definicija terorizma, kad se uprosti od birokratizama, glasi da su to nasilni činovi kojima je cilj zastrašivanje stanovništva, primoravanje vlada ili međunarodnih organizacija na preduzimanje ili uzdržavanje od nekog poteza, kao i destabilizacija ili uništenje političkih, ustavnih, ekonomskih i društvenih struktura država ili internacionalnih tela. Po toj definiciji, napad na „Šarli ebdo” svakako jeste bio teroristički.
Mora se priznati i da bi atentat koji je počinio Princip danas potpao pod ovu savremenu definiciju. Ali, tu se opet dolazi do dvostranosti tog pojma: kako kaže anglosaksonska izreka, onaj ko je za neke terorista – drugima je borac za slobodu. A Princip i „Mlada Bosna” su činili isto što su u ono vreme preduzimali i drugi narodi u borbi za oslobođenje i nacionalnu emancipaciju u smeru uređenja koje se danas naziva liberalnom demokratijom. 
Priznao je to i Kristofer Klark, istoričar koji je u prvom izdanju svoje knjige „Mesečari” okarakterisao Principa kao teroristu. Kasnije ga je ocenio kao hrabrog, posvećenog i bogatog idealima. Najavio je i da će u idućem izdanju „Mesečara” Principa prekvalifikovati u – atentatora.
Čudna povezanost terorizma i borbe za ljudska prava postoji oduvek. Jer, pojam „teror” prvi put je, kako podseća „Gardijan”, upotrebljen u Francuskoj revoluciji. Njeni čelnici su tako nazivali svojevrsnu strahovladu zavedenu kako bi se odbranili od antirevolucionarnih elemenata i neprijateljskih stranih sila. Principe svoje Deklaracije prava čoveka i građanina Francuska je pronela Evropom i napoleonskim ratovima koji su bili i imperijalistički pohod. U savremenom dobu, Amerika se ponašala na sličan način.

Hitler u srpskom piratskom izdanju
Verovatno da je dobar deo čitalaca i kupaca „Majn kampfa” Adolfa Hitlera privukao ovom štivu njen mračni ugled tabu teme. Zagonetka je koliko je njih zaista do kraja pročitalo na više od 500 strana izloženu ideologiju i program nacionalsocijalističke partije Nemačke, delo izrazito antisemitsko, antikomunističko i antislovensko. Pojedini izdavači koji su posle 1945. godine objavljivali ovaj, kako ga često nazivaju, Hitlerov politički manifest, obrazlagali su da to čine da bi ga čitaoci pročitali i sa gnušanjem odbacili, kao i da bi ga demistifikovali, pokazali da to nije „zabranjeno voće”, već zlo seme. 
„Majn kampf” (Moja borba), može se kao piratsko izdanje naći ovih dana i u uličnoj prodaji u Beogradu, što bi odgovaralo statusu „zabranjene knjige”. Jedan prodavac ovog piratskog izdanja ipak uverava kupca da je prevod sa nemačkog sigurno autentičan, dok njegov kolega na drugom prodajnom mestu dodaje da je prodavao i (legalno) izdanje „Majn kampfa” sa predgovorom Radomira Smiljanića, dok se sada više traži „ovo izdanje”. 
U Srbiji nema zabranjenih knjiga, pa to važi i za „Majn kampf”, ali je zabranjena piraterija, kao i širenje rasne, verske i nacionalne mržnje. U Osnovnom tužilaštvu u Beogradu, međutim, kažu da im treba više podataka o piratskom izdanju Hitlerovog manifesta da bi mogli da govore kako se postupa u ovakvim slučajevima… Legalno srpsko izdanje „Majn kampfa” se ne prodaje samo „ispod tezge”. Može se naručiti i preko sajta dva velika lanca knjižara.
Sa ciljem da je čitaoci odbace kao nešto pogrešno i zlo, a ne da je na bilo koji način prihvate, prevodio je, prema sopstvenom svedočenju, štivo Adolfa Hitlera Radomir Smiljanić, germanista, publicista i književnik, u vreme dok je ova knjiga još bila zabranjena. Njegov prevod „Majn kampfa” jedini je prevod na srpski jezik, ne računajući piratska izdanja za koja nije poznato da li su plagirali Smiljanića. Nemačko izdanje „Majn kampfa” iz 1945. godine, Smiljanić je dobio od nobelovca Hajnriha Bela, kojeg opisuje kao velikog antinacistu.
– On me ja zamolio da prevedem na srpski jezik, jer je smatrao da naš narod mora biti upoznat sa tim. Uz izdanje sam objavio i moje kritičke komentare na gotovo 300 strana. Tamo gde Hitler kaže da je odmalena shvatio da su Jevreji jedan zaostali, grozni soj, navodio sam imena više od dvadeset Jevreja nobelovaca. Oni su gradili svet, a Hitler ga je rušio. Što se tiče piratskih izdanja, ja tu ne mogu ništa, tu bi moj izdavač trebalo da reaguje – kaže Smiljanić.
Narodna biblioteka Srbije ima izdanja „Majn kampfa”, sva sa predgovorom i kritičkim komentarima Radomira Smiljanića, objavljivana nekoliko puta tokom proteklih godina: 1990, 2001. i 2010. godine. „Majn kampf” objavljen je i 2014. godine, ali kako napominju u biblioteci, ovu knjigu još nisu dobili. Ilinka Smiljanić iz Narodne biblioteke Srbije kaže da od početka devedesetih godina prošlog veka više nema takozvane zabranjene literature.
– Što se tiče piratskih izdanja, mi smo tu nemoćni. Obaveza je izdavača da nam preda publikaciju, a svaka knjiga mora da ima ISBN broj, koji se štampa na poslednjoj strani – kaže Ilinka Smiljanić.
Ovo nije i jedino delo sa potpisom Adolfa Hitlera kod nas. Beogradski izdavač „Metaphysica” objavio je „Moj poredak sveta”, „Politički testament” i „Razgovore za stolom”, pod imenom nacističkog vođe. „Politički testament” zabeležio je Martin Borman u poslednjim Hitlerovim danima 1945. godine, a „Razgovore za stolom” zabeležio je firerov lični lekar Hajnrih Piker. Dr Milan Koljanin sa Instituta za savremenu istoriju kaže da je „Politički testament” verodostojan istorijski izvor iako postoji sumnja da ga je zapisao baš Borman.  
Predstavljajući na svom internet sajtu ova izdanja, izdavač se opredelio da nam skrene pažnju na literarne domete „Političkog testamenta”, što je prava retkost, budući da se oko Hitlerovih dela obično vode polemike da li bi ih trebalo objavljivati ili ne. U kratkom prikazu „Političkog testamenta”, koji se sastoji od Hitlerovog obraćanja najbližim saradnicima pred sam slom nacističke Nemačke, navedeno je da „dramatski naboj ovih trenutaka daje posebnu vrednost knjizi, a Hitlerove misli mogu da se uvrste u red tragičnih Šekspirovih junaka – kralja Lira ili Magbeta”. Glavni urednik u izdavačkoj kući „Metaphysica” Aleksandar Dramićanin navodi da i kad čitate „Kralja Lira” nije vam prijatno, ježite se, kao i da ovog Šekspirovog junaka savladava ludilo.
– I ovde se vidi slom jedne ideologije, jedne politike, jednog naroda i tu imate neverovatne misli, neverovatne rečenice nabijene velikom tragedijom, velikom dramom. U tom smislu su one veliki literarni i misaoni domet. Objavljujući prvi put kod nas ove knjige, vodili smo se time da ako se te knjige ne pročitaju da se neće razumeti vreme koje je prethodilo Drugom svetskom ratu, ni politički procesi koji su se u tom trenutku odvijali, ni istorijski procesi. One su važne i za razumevanje sadašnjosti. Politički i istorijski procesi su žilavi, dugotrajni, ako mislimo da se nešto završilo okončanjem Drugog svetskog rata, tu grešimo zato što postoje klice ideja koje ne umiru, nego vaskrsavaju, ponovo dobijaju na političkom zamahu – kaže Dramićanin.

Dekanima malo dva mandata
Dekani fakulteta u Srbiji nemaju pravo da budu na toj funkciji više od dva puta – stav je Ministarstva prosvete koji je ovih dana uzburkao duhove na univerzitetu i izazvao žestoku reakciju većine profesora. Budući da je ovo izborna godina na svim fakultetima i univerzitetima, ovako pravno tumačenje – da dekani mogu da ostanu u dekanskoj fotelji najviše šest godina, odnosno u dva vezana mandata od po tri godine, prosvetne vlasti su poslale na adresu svih fakulteta još 14. januara.
Prosvetne vlasti su zapretile i novčanim kaznama u slučaju da fakulteti ipak odluče da izaberu dekana mimo zakona i upozorile da se dekani ne služe mahinacijama poput promene naziva ili sedišta fakulteta kako bi se domogli trećeg mandata.
Ovaj dopis, koji je i „Politika” dobila, uzdrmao je uvreženo mišljenje na fakultetima da se član o samo dva mandata „resetuje” svaki put kada se donese novi zakon o visokom obrazovanju i da po toj logici – neko može do penzije da sedi u fotelji dekana.
Kako nezvanično saznajemo, čitava priča se „zakuvala” kada se kandidat za prvog čoveka jednog beogradskog društvenog fakulteta žalio Ministarstvu prosvete jer mu je osporeno pravo da ponovo bude dekan (a bio je na toj funkciji u nekoliko navrata po osnovu raznih zakona).
U međuvremenu, zasedao je rektorski kolegijum Univerziteta u Beogradu, kao i Senat BU i po svemu sudeći, profesori su rešili da se ogluše o mišljenje Ministarstva prosvete, jer ono nije – pravno obavezujuće, kako smatra i dekan Pravnog fakulteta profesor dr Sima Avramović.
– Nijedan ministar, pa ni kolega Verbić nije pravno lice da tumači zakon, zna se ko to tumači, valjda to radi zakonodavni odbor pri skupštini. Zakon je tu vrlo precizan i on kaže da mogu dva mandata u cugu, ali ne kaže da ne može i treći za života. Ovo je zvaničan stav prve škole za pravo u Srbiji, koji su na sednicama Senata izneli i predsednik Odbora za statutarna pitanja BU profesor prava Zoran Mirković, kao i dekan Avramović – kaže za naš list dekan Mašinskog fakulteta profesor dr Milorad Milovačević.
Na pitanje koji je njemu ovo mandat i da li će se ponovo kandidovati, on odgovara – „Ovo mi je drugi mandat i hvala bogu, nikad više.”
Profesor dr Marko Atlagić, poslanik Srpske napredne stranke i član Odbora za prosvetu, nauku, tehnološki razvoj i informatičko društvo, kaže za „Politiku” da je šokiran ovakvim stavom dekana.
– Ja sam šokiran i voleo bih da to dođe do Odbora za prosvetu, odgovorićemo vrlo rado i temeljno. Zakon je vrlo jasan – oni ne mogu da budu na čelu fakulteta više od dva puta. Nažalost, imamo primere da je neko dekan i po 24 godine. Takvih imate u Srbiji koliko hoćete, sve je u visokom obrazovanju moguće, čak i da se menja jedno slovo u nazivu fakulteta samo da bi neko ostao na funkciji – kaže profesor Atlagić.
Dekani su, po njegovim rečima, na mnogim fakultetima postali „gospodari života i smrti” i služe se raznim mahinacijama kako bi ostali na funkciji, jer je „korupcija ovde veća nego u građevini”.
Bilo je primera na nekim vojvođanskim fakultetima, pa je reagovao i Pokrajinski sekretarijat za obrazovanje, da se dekani kandiduju ponovo za istu funkciju godinu dana pre odlaska u penziju, jer im se tako produžava radni vek za još dve godine.
Atlagić, međutim, kaže da se ovo slovo zakona ne odnosi na one koji su bili dekani tokom devedesetih godina, to jest pre donošenja takozvanog bolonjskog Zakona o visokom obrazovanju 2005. godine.
Ono što nije jasno u čitavoj priči jeste zašto profesori nisu do sada pokušali da promene član koji je, po njihovom mišljenju, sporan i zašto smatraju da je moralno da neko bude na ovoj funkciji punu deceniju i duže. Jer, zakonodavac je s pravom osmislio ovakav član – kako bi se smanjila mogućnost korupcije i nepotizma i kako bi ovakve funkcije bile dostupne što većem broju ljudi, pod uslovom da poseduju odgovarajuće kvalifikacije.
U Ministarstvu prosvete nezvanično saznajemo da do sada nije stigla nijedna pritužba, niti primedba na ovaj član kada se menjao Zakon o visokom obrazovanju.
A u dopisu koji je poslat fakultetima na početku ove godine, doslovce piše da je Ministarstvo prosvete uočilo pojavu da jedan broj visokoškolskih ustanova ne poštuje zakon prilikom izbora organa poslovođenja, a koji jasno navodi da se „organ poslovođenja bira na period od tri godine, sa mogućnošću jednog ponovnog izbora”.
Takođe je, i u propisima koji su važili do stupanja na snagu Zakona o visokom obrazovanju, bilo utvrđeno da isto lice može biti birano za tu funkciju najviše dva puta u toku svog radnog veka.
Ministarstvo je na kraju ovog dopisa upozorilo fakultete i dekane da će u narednom periodu da pojača nadzor i obratiti pažnju na zakonitost izbora prvih ljudi visokoškolskih ustanova i preduzeti odgovarajuće mere ukoliko utvrdi da se krši zakon.

Sporazum o pravosuđu još ne otvara prvo poglavlje
Još se pouzdano ne može reći kolike su zaista šanse da u prvom polugođu ove godine bude otvoreno prvo poglavlje u pregovorima Srbije i Evropske unije. Naš izvor upućen u briselske prilike ocenjuje da atmosfera u Evropskoj komisiji ukazuje da i tamo postoji doza nelagode zbog toga što se između Srbije i EU „praktično ništa ključno ne dešava” još od januara 2014. godine, kada su zvanično otvoreni pregovori o pristupanju Srbije EU. Sličan osećaj postoji, kako kaže naš izvor, i u većini država članica, ali „ipak se ništa ne dešava”.
Da je došlo vreme za iskorak na evropskom putu Srbije istakao je i premijer Aleksandar Vučić, koji je, na konferenciji za novinare u četvrtak, rekao da očekuje ubrzanje evropskog puta Srbije i brzo otvaranje prvih poglavlja, ali da neće da kleči i moli. „Sve drugo bi za nas bilo iznenađenje i razočaranje”, podvukao je Vučić, koji je i Federiki Mogerini, visokoj predstavnici EU za spoljnu politiku i bezbednost, preneo da Srbija očekuje brzo otvaranje poglavlja i da Brisel mora da proceni učinak Srbije. „Na njima je da nam kažu, i ako kažu da nismo dovoljno uradili, onda je i to vest”, izjavio je pre toga.
Predsednik vlade pri tome je svakako imao u vidu činjenicu da je 10. februara parafiran i sporazum o pravosuđu sa Prištinom, posle čega je Mogerinijeva izjavila da je zatvoreno ključno poglavlje primene Briselskog sporazuma. To bi, uz vest da Dejvid Mekalister, izvestilac Evropskog parlamenta za Srbiju, blizak saradnik nemačke kancelarke Angele Merkel – koji je ranije rekao da je runda dijaloga od 9. februara od ključnog značaja za vreme otvaranja poglavlja – dolazi u Beograd 19. februara, moglo da zvuči ohrabrujuće za napredak Srbije ka EU.
Ali, odluka o otvaranju poglavlja uvek je politička. Poznato je da nemački zvaničnici insistiraju da poglavlje 35, koje se odnosi na Kosovo, bude prvo otvoreno, a da je uslov za to da se u potpunosti primeni Briselski sporazum. Ako se oduzme dogovor oko pravosuđa, preostaju formiranje Zajednice srpskih opština, teme telekomunikacija i energetike… A nova runda razgovora Beograda i Prištine najavljuje se za mesec dana.
Budući da do kraja juna ima još četiri i po meseca, pitanje je onda da li se u poslednje vreme ipak naslućuje promena u nemačkom stavu? Pre dva dana u Beogradu je boravila grupa nemačkih parlamentaraca, koji su u razgovoru sa članovima skupštinskog Odbora za evropske integracije, prema Tanjugu, istakli da je od velike važnosti što su nastavljeni pregovori Beograda i Prištine, a da je stav Nemačke da pregovori treba da počnu otvaranjem poglavlja posvećenog Kosovu.
„Iz razgovora sa nemačkim parlamentarcima nisam stekao utisak da je bilo šta izvesno”, kaže Laslo Varga, zamenik predsednika pomenutog odbora, odgovarajući na naše pitanje da li se na osnovu tog sastanka moglo zaključiti kolike su šanse da Srbija do kraja juna otvori prvo poglavlje.
Varga, na osnovu utiska iz razgovora sa nemačkim parlamentarcima, veruje i da će Nemci dokraja insistirati na stavu da Briselski sporazum mora da se primeni, pa i da sporazum o pravosuđu bude sproveden, ne samo parafiran.
Rekavši da je ovde bila delegacija Poslaničke grupe prijateljstva Nemačke i jugoistočne Evrope, Varga nam prenosi da su rekli da za njih, ljude koji podržavaju proces proširenja, predstavlja „izazov da ubede većinu u Bundestagu da treba otvoriti prvo poglavlje sa Srbijom”. U Bundestagu je 631 poslanik, a njih 15 u Grupi prijateljstva (i iz CDU, stranke kancelarke Angele Merkel i socijaldemokrata i ekstremno levih). „U stranačkom smislu, nije bilo razlike u njihovim stavovima”, naglašava naš sagovornik.
Na pitanje koliko onda zaključak Bundesrata, gornjeg doma nemačkog parlamenta – u kojem se poziva na što skorije otvaranje prvih poglavlja u pregovorima o članstvu Srbije u EU, uz isticanje i da to ne treba da bude uslovljeno napretkom u rešavanju kosovskog pitanja – može da utiče na odluku u Bundestagu, odgovara da „utiče sve, ali će biti ključan stav najveće grupe u Bundestagu, kancelarke Merkel”.
I on, inače, smatra da bi sada „već zaista bilo vreme da se nešto desi na našem evropskom putu, jer ovo ovako za nas već postaje nerazumljivo odugovlačenje”.
Procena izvora koji je želeo da ostane anoniman jeste, pak, da će se Evropa u narednim mesecima i dalje prevashodno baviti Ukrajinom i Grčkom, ali i lažnim azilantima, koji u velikom broju ulaze na teritoriju EU.

Dačić: Odlazak na inauguraciju pametan državnički potez
BEOGRAD – Odlazak predsednika Vlade Srbije Aleksandra Vučića na inauguraciju predsednice Hrvatske je pametan i logičan potez koji treba da prave državnici, izjavio je danas prvi potpredsednik Vlade i ministar spoljnih poslova Ivica Dačić.
Dačić je pozvao srpskog premijera da se ne osvrće na kritike koje postoje, citirajući nekadašnjeg premijera Velike Britanije Margaret Tačer koja je rekla da nijedna promena koja je izvršena u interesu naroda nije nikada izvršena uz podršku većine naroda.
„Tek posle 10 - 20 godina možete da shvatite kakva poruka je bila iz svega toga koja je važna za budućnost zemlje”, rekao je Dačić na TV Pink.
On je istakao da će poruka odlaska srpskog premijera na sutrašnju inauguraciju novoizabrane predsednice Hrvatske Kolinde Grabar Kitarović biti da Srbija želi da definiše zajedničke interese i da probleme treba rešavati u otvorenom dijalogu, dodajući da mora biti relaksacije odnosa dve zemlje.
„Relaksacija odnosa mora da postoji i ja sam apsolutno u uverenju da će to relaksiranje odnosa, iako sam ja levičar, lakše biti sa HDZ-om, nego sa nekim drugima, jer će oni imati više hrabrosti da kada se završi predizborna kampanja, sednu i razmisle o svemu tome”, ocenio je Dačić.
On je istakao i da ovakav diplomatski potez ne znači da će Srbija ukinuti kritike koje ima prema Hrvatskoj, navodeći kao primer da on „ratuje” sa Hrvatima na kojem se pismu obraćaju jedni drugima u diplomatskoj prepisci, pa je rešenje prepis sa ćirilice na latinicu ili engleski jezik.
„Reciprocitet je glavna stvar u diplomatiji... i ja idem u posetu Hrvatskoj i želim da doprinesem našim odnosima, jer mi ne možemo da živimo stalno u srednjem veku i da se pozivamo na sve te probleme kao alibi da ne napravimo nijedan iskoraka dalje, ne moramo u svemu da se slažemo ali moramo da sarađujemo u nečemu što nam je zajedničko”, zaključio je Dačić.

Teroristički napad u Kopenhagenu
Kopenhagen – U pucnjavi u Kopenhagenu jedna osoba je ubijena, kaže se u saopštenju danske policije. Reč je o terorističkom napadu na jedan kafe a tom prilikom ranjena su i trojica policajaca koji su pokušali da zaštite prolaznike.
Danska policija pokrenula je veliku poteru za dvojicom napadača koji su iz automatskog oružja pucali na kafe gde je održavan skup o slobodi govora.
Francuski ambasador u Kopenhagen Fransoa Zimre, koji je bio na skupu, izjavio je da je neko pucao spolja i ocenio da je namera napadača bila ista kao namera terorista koji su 7. januara u pariskom satiričnom listu “Šarli ebdo” ubili 12 ljudi. „Pucali su na nas spolja. Imali su istu nameru kao sa “Šarli ebdoom!”, ali nisu uspeli da uđu (u kafe)”, rekao je Zimre. „Mislim da je bilo 50 hitaca, ali policajci navode broj od 200. Neki meci su prošli kroz vrata i svi smo legli na pod”, dodao je francuski ambasador.
U trenutku pucnjave, u kafeu je bio u toku skup pod nazivom „Umetnost, bogohuljenje i sloboda izražavanja”. Taj skup je organizovao švedski umetnik Lars Vilks (68)  koji je dobio niz pretnji zbog crtanja karikatura proroka Muhameda 2007. godine. Ogranak Al kaide u Iraku tada je obećao nagradu od 150 hiljada dolara za njegovu likvidaciju.
Vilks je bio na skupu u kafeu, ali nije ranjen. Kada boravi u Danskoj, on ima policijsku pratnju.
Jedna Amerikanka prošle godine je dobila deset godina zatvora zbog zavere protiv Vilksa. Dva muškarca su 2010. godine uhapšena posle pokušaja da zapale Vilksovu kuću na jugu Švedske.
Kafe „Krutenden” u Kopenhagenu najviše je poznat po priređivanju džez koncerata.
-----------------------------------
Danska premijerka: Zemlja u stanju povišene pripravnosti
KOPENHAGEN – Danska premijerka Hele Torning-Šmit izjavila je da je zemlja u stanju povišene pripravnosti nakon „terorističkog napada” u Kopenhagenu čija je meta, prema navodima policije, bio kontroverzni švedski umetnik.
„Mi smo sada sigurni da je napad bio politički motivisan, i stoga da je reč o terorističkom napadu”, kazala je ona novinarima u blizini mesta napada u kojem je jedan civil ubijen a trojica policajaca ranjena.
„U čitavoj zemlji je stanje povišene pripravnosti”, dodala je, preneo je Rojters.
U međuvremenu, danska policija je objavila fotografiju osumnjičenog za napad, a navodi očevidaca ukazuju da je reč o jednom napadaču a ne dvoje kako se prvobitno verovalo.
Jedan civil je ubijen, a trojica policajaca su povređena, u današnjoj pucnjavi u kafeu u Kopenhagenu, u kojem je održavan skup posvećen slobodi govora, u organizaciji kontroverznog švedskog umetnika Larsa Vilksa, saopštila je policija.
Danska novinska agencija Ricau navodi i da ni Vilks ni ambasador Francuske u Danskoj Fransoa Zimre, koji je prisustvovao skupu, nisu povređeni.
Ambasador Zimre je kazao agenciji AFP nakon pucnjave da je taj napad pokušaj da se ponovi ubistvo od 7. januara kada su u Parizu stradali novinari lista Šarli ebdo.
Lars Vilks dobio je do sada brojne pretnje zbog karikature na kojoj je prorok Muhamed prikazan kao pas 2007. godine.
Kada je u Danskoj, ovaj umetnik inače dobija policijsku zaštitu.
Pre dve godine, jedna Amerikanka, koja sebe naziva džihad Džejn, osuđena je na 10 godina zatvora zbog planiranja njegovog ubistva.
Prema vestima kanala TV2 na prozorima kafea Krudtenden izbrojano je oko 30 rupa od metaka.
Pomenuti kafe u severnom Kopenhagenu, poznat po džez koncertima koji se u njemu održavaju, bio je ovog puta domaćim diskusije pod nazivom „Umetnost, blasfemija i sloboda izražavanja”.
Pre nešto više od mesec dana, 17 ljudi ubijeno je u Francuskoj, za tri dana nasilja, koje je počelo napadom islamista na redakciju francuskog satiričnog nedeljnika „Šarli ebdo” u Parizu, iz osvete zbog objavljivanja karikatura proroka Muhameda.
O današnjem napadu obavešten je francuski predsednik Fransoa Oland, koji je najavio da će u Kopenhagen što pre otputovati ministar unutrašnjih poslova Bernar Kazenev.
Oland je izjavio saučešće danskom premijeru Hele Torning-Šmitu, a ovaj, kako je rekao teroristički napad, osudio je šef francuske diplomatije Loran Fabijus.

Rusiju brinu izjave Kijeva i Zapada, a borbe se ne smiruju
MOSKVA – Rusija je danas objavila da je „zabrinuta” zbog pokušaja Kijeva i Zapada da „iskrive” mirovni sporazum o Ukrajini, zaključen u četvrtak u Minsku posle maratonskih pregovora predsednika Rusije, Fancuske i Ukrajinse i kancelarke Nemačke.
„Činjenica da su zvaničnici Ukrajine.., kao i nekih zapadnih zemalja, uključujući Sjedinjene Američke Države.., počeli da iskrivljuju sporazum iz Minska” uoči prekid vatre u Ukrajini večeras u ponoć, izaziva „ozbiljnu zabrinutost” u Moskvi, piše u saopštenju ruske diplomatije.
Rusija zamera Kijevu i Zapadu da „dovode u pitanje sprovođenje konkretnih odredbi dokumenta” koji su podržali Vladimir Putin, Fransoa Oland, Petro Porošenko i Angela Merkel, navodi se u saopštenju.
Dok, kako smatra Moskva, predstavnici pobunjeničkih regiona Donjecka i Luganska „pokazuju odgovoran odnos prema svojim obavezama, izjave ukrajinskih političara u Kijevu izazivaju sumnju”, piše u saopštenju.
Međutim, nekoliko sati pred stupanje na snagu novog prekida vatre, vojne aktivnosti obeju strabna se ne smiruju.
Dvoje civila je danas poginulo od artiljerijske vatre u centru grada Donjecka, uporišta pro-ruskih pobunjenika u istočnoj Ukrajini, javio je reporter AFP.
Granate su padale u blizini rezidencije lidera otcepljene „Republike Donjeck”, Aleksandra Zaharčenka.
Blizu fronta kod drugog grada, Debalceve, 65 kilometara od Donjecka, koji je uporište vladinih snaga, novinara AFP je video da ka frontu ide šest višecevnih lansera raketa, nekoliko desetina tenkova i topove kalibra 152 milimetra.
U Gorlivki, gradu dvadesetak kilometara od Debalceve, čitav dan se vode do sada najžešće borbe vojske Ukrajine i proruskih separatista, i stalno se čuje artiljerijska paljba s fronta.
Sutra moguća vanredna sednica SB UN o Ukrajini
NjUJORK – Savet bezbednosti UN trebalo bi da sutra održi vanrednu  sednicu na kojoj će se razmatrati nacrt nove rezolucije o Ukrajini, koji  je u petak uveče podnela Rusija, radi podupiranja dogovora o prekidu  vatre na istoku Ukrajine postignutog ove sedmice, javile su agencije.
RIA Novosti navodi, pozivajući se na diplomatski izvor u sedištu  Svetske organizacije, da će sastanak biti sazvan na inicijativu Rusije, a  TAS S-u je moguće održavanje sednice potvrđeno u stalnom predstavništvu  Kine, koja u februaru predsedava SB UN.
„Sednica će, moguće, biti održana u nedelju, ali sada nije poznato  tačno vreme. Ako se ona i održi, na njoj će biti usvojena rezolucija radi  podrške dogovora dostignutih u Minsku”, rekao je kineski predstavnik.
Ruska agencija navodi da misija Rusije pri UN za sada nije želela da komentariše.
Frans pres prenosi da se u nacrtu rezolucije, u koji je francuska  agencija imala uvid, sve strane pozivaju na puno poštovanje mera za  dostizanje mira, uključujući uspostavljanje režima prekida vatre, koji  počinje večeras u ponoć po ukrajinskom vremenu.
AFP navodi da će prekid vatre biti prvi test posvećenosti Kijeva i proruskih snaga mirovnom planu.
Agencija podseća da je generalni sekretar Ban Ki Mun pozvao sve  strane da ispunjavaju obaveze kako bi bile okončan desetomesečni rat, u  kom je poginulo najmanje 5.300 ljudi a milion njih raseljen.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Izborni rejting Putina na istorijskom maksimumu – 74 odsto
MOSKVA – Prema rezultatima najnovijeg istraživanja Fonda za istraživanje javnog mnjenja (FOM), izborni rejting ruskog predsednika Vladimira Putina dostigao je istorijski maksimum od 74 odsto.
Prema anketi sprovedenoje 7. i 8. februara, 74 odsto ispitanika odgovorilo je da bi glasalo za Putina ukoliko bi se sutra održali izbori za šefa države, preneo je TAS S.
To je za dva odsto više nego prilikom istraživanja koje je FOM sproveo 31. januara i 1. februara, navodi agencija.
Rejtinzi ostalih političara nisu promenjeni, pa je lider Liberalnodemokratske partije Rusije Vladimir Žirinovski imao podršku pet odsto birača, lider Komunističke partije Genadij Zjuganov četiri a bivši lider Građanske platforme, biznismen Mihail Prohorov jedan odsto, pokazuje anketa.
Prema podacima, 44 odsto ispitanika iskazalo je potpuno poverenje u ruskog predsednika, dok je 41 odsto izabralo odgovor „više verujem”.
Pritom, 84 odsto anketiranih ubeđeno je da je Putinov rad na funkciji dobar.
Anekta je sprovedena u 64 subjekta federacije na uzorku od 3.000 ispitanika.
TAS S prenosi i ocenu direktora Fonda Instituta za socijalnoekonomska i politička istraživanja (ISEPI) Dmitrija Badovskog da je rast Putinovog rejtinga uočljiv već godinu dana, od februara-marta prošle godine, od smene vlasti u Ukrajini i ujedinjenja Krima i Sevastopolja sa Rusijom, od kada je povećan za 30 odsto.
Badovski je dodao da Putinov rejting stabilno premašuje 70 odsto već tokom pola godine, od avgusta-septembra 2014. godine.
Prema njegovim rečima, javno mnjenje sa Putinom i njegovim aktivnostima povezuje nade u stabilizaciju i poboljšanje situacije u privredi, i uočava njegovu jasnu poziciju i ozbiljne političko-diplomatske napore u normalizaciju situacije u Ukrajini.

Evropa mora pomoći Ukrajini ne samo ekonomski, već i vojno
BEČ – Bivši ukrajinski predsednik Leonid Kravčuk smatra da, ako propadne sporazum iz Minska, Evropa mora Ukrajini pomoći ne samo ekonomski, već i vojno, rekao je on u intervjuu koji objavljuje današnji bečki dnevnik „Prese”.
Sporazum iz Minska predstavlja perspektivu i nadu, istakao je on, dodajući da treba videti da li će separatisti prestati da pucaju i da li će Rusija nešto preduzeti da se njene vojne snage povuku iz Ukrajine, i zatvore granice.
„Ukoliko ovaj sporazum ne bude primenjen, a nastao je na najvišem političkom nivou, onda nemamo gotovo nikakve nade, tada treba tražiti drugi put”, poručio je Kravčuk.
Prema njegovim rečima tada bi možda trebalo sazvati predsednike država koje su potpisale Budimpeštanski memorandum, koji garantuje suverenitet i teritorijalni integritet Ukrajine.
„Ukrajina je predala svoje nuklearno naoružanje kako bi dobila te garancije. Mišljenja sam da Evropa mora Ukrajini pomoći i to ne samo ekonomski, već i vojno”, podvukao je Kravčuk.
On je potvrdio da želi isporuke naoružanje, ukazujući da je to jedina mogućnost da se „agresija zaustavi”.
„Rusija je uvek reagovala na moć. Trenutno Ukrajina nema šta da ponudi, nema moderno naoružanje. Ako agresor ne dobjije 'po nosu' on će nastaviti”, smatra nekadašnji ukrajinski predsednik ukazujući da je eskalacija već prisutna i da ruski predsednik Vladimir Putin neće stati.
Kravčuk je rekao da ne veruje Putinu, iako je potpisao izjavu o poštovanju suvereniteta i teritorijalnog integriteta Ukrajine, podsećajcuhi da je i Boris Jeljcin potpisao Budimpeštanski memorandum, a Rusija je sve to pogazila nogama.
„Rusija je uvek vodila ratove. Živi sa svojim susedima u miru samo onda ako oni popuste njenoj vojlji. Čim je Ukrajina ozbiljno izabrala evropski put je Rusija počela sa svojom agresijom. To je filozofija Ukrajine”, naglasio je Kravčuk.
Realno rešenje za istočnu Ukrajinu, prema njegovim rečima, je više ovlašćenja za regionalne organe upravljanja.
„Centralno upravljano bila bi samo međunarodna pitanja, odbrana, bezbednost i teritorijalni integritet. Ekonomska, kulturna pitanja, jezik, o tome treba sami da odlučuju. To je realno, ali to treba i želeti. Rusija želi nešto sasvim drugo - žli da ponovo oživi carsku imperiju, pripajanje teritorija. Cilj je da podeli Ukrajinu i Putin neće stati, već će se sve više približiti Evropi”, smatra Kravčuk.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.


  </body>
 </text>
</TEI>