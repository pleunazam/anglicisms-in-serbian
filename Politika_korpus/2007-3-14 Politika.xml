<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Sajmovi kao prethodnice
Hroničari kažu da je sreda odvajkada bila pazarni dan, dan pijaca, vašara i panađura, ali i dan marifetluka, pa niko ne sklapa i ne započinje ozbiljan posao u taj dan. Ali, zato su domaćini na vašare vodili čitave porodice i nije im smetalo to što je sredina nedelje i dan kojekakvih nepočinstava.Sajmovi su od pamtiveka privlačili publiku i donosili zaradu svima. Anđelko Trpković, direktor Beogradskog sajma, zato i upotrebljava termin "sajamska industrija" da bi započeo razgovor na temu uticaja sajamskih manifestacija na turizam Beograda, ali i čitave regije. U više od trideset sajamskih predstavljanja kod nas u toku godine, najmanje polovina izlagača je iz inostranstva. Ako na onim najpoznatijim učestvuje od 1.000 do 1.200 izlagača, a na svakom štandu radi po četvoro ljudi, dolazimo do 4.000 osoba koje u dane sajma negde jedu, spavaju, kupuju ili se zabavljaju. Kako kapacitet beogradskih boljih hotela nije veći od 3.000 ležajeva, može se reći da je Beogradski sajam veliki generator ne samo privrednih već i turističkih aktivnosti u gradu. 
Sedam najvećih priredbi privuče u Beograd više od milion posetilaca koji privredi ostave velika sredstva. U tradiciji je da posetioci iz unutrašnjosti povedu čitavu porodicu koja kupuje uz prateću vanpansionsku potrošnju u dane sajma. Istraživanja evropskih zemalja koje su u ovoj industriji daleko ispred nas pokazuju da se jedan evro potrošen na sajmu generiše u privredi (specijalno, turizmu) na punih 12 evra. Anđelko Trpković kaže da su samo u prošloj godini doprineli turizmu, privredi grada i regiona sa najmanje 12 miliona dinara. Čitav značaj nije samo u konkretnoj zaradi već i u recidivnom turističkom talasu jer je dokazano (u evropskim zemljama) da onaj ko poseti sajamsku priredbu i spoji biznis i zadovoljstvo, u više od 70 odsto slučajeva dolazi nanovo, i to u turističke destinacije koje nije posetio u vreme održavanja sajmova.
Od velikih priredbi imaju koristi Kopaonik, Zlatibor, Palić, ali i druga turistička mesta na mapi Srbije. Upravo zbog toga, Beograd je ponudio da bude i domaćin "Siti brejk" sajma, koji se bavi isključivo promocijom gradskog turizma; sajam svake godine menja lokaciju, a Beograd je ušao u uži izbor za 2008. godinu. Sajam fitnesa će biti okosnica novih sajmova i doprineće još većoj turističkoj ponudi, a skorašnja privatizacija novom širenju značaja sajamskih brendova, čime ćemo postati lider i u turističkoj sajamskoj ponudi čitavog regiona, uveren je Anđelko Trpković.
Turističke agencije koje u ponudi imaju i neke od naših sajamskih priredbi priznaju, međutim, da još više naših ljudi vode u inostranstvo na sajamske priredbe nego što ih dovode ovamo: uglavnom zbog godina izolacije, naši ljudi još su veliki interesenti za sve specijalističke sajmove opreme i novih tehnologija u Nemačkoj, Belgiji ili Italiji (sajam frizera i opreme); ohrabruje što je, kažu, sve veće interesovanje, čak i van Evrope, za naše sajmove turizma, građevinarstva i, najviše, knjiga.
Mirko Bauk iz agencije Odeon potvrđuje da u Rusiji postoji veliko interesovanje za sajam građevinarstva i da sada već redovno dolaze grupe ljudi iz ove branše. Tu je sve više i sajam automobila, pa zimski, a zatim i prolećni sajam turizma koji svake godine, kako se čuje, duplira kapacitete, pa ni strani partneri ne žele da propuste ove priredbe. 
Jasmina Končar iz Džolija slaže se da bismo većim značajem nekih sajamskih priredbi dobili višestruko u povećanju obima noćenja, kao i razvitku "siti brejk" programa koje Džoli turs uspešno radi već duže vreme. Svi njihovi partneri dolaze na sajam turizma i misli da bi ovakvih regionalnih događaja trebalo da bude još više. 
Bilo kako bilo, razvitkom mreže interesantnih sajamskih manifestacija turizam Beograda, ali i čitave Srbije, može da dobije ne samo direktne ekonomske koristi, već i da bude temelj za budućnost prepoznavanja opšte turističke ponude naše zemlje.

Veliko Gradište – dunavska rivijera
Za samo sat vožnje od Beograda (oko 110 km), "Dunavskom magistralom" stiže se do jednog od najstarijih podunavskih gradova, nastalih još u doba Rimljana – Velikog Gradišta. Odvajkada jedna od najznačajnijih luka na Dunavu, uvek je bio mesto snabdevanja, odmora ili popravki putničkih, a još više trgovačkih brodova koji su iz crnomorskih luka prevozili teške tovare sa pamukom, solju i ostalom robom potrebnom za dvorove širom Evrope. Poznato je da su još rimski carevi ovde – u predelu od ušća Peka pa sve do Golupca, u podnožju Karpata i Homoljskih planina na ulasku u Đerdapsku klisuru – dovodili vojnike na brzi oporavak pred teške bitke i osvajanja u prostranstvima srednje Azije. 
Opština Veliko Gradište prostire se na 344 kvadratna kilometra; u njoj živi oko 27.000 stanovnika smeštenih u 26 naselja, a samo Gradište, sa 6.500 žitelja, predstavlja kulturni, administrativni i privredni centar opštine. Podizanjem nivoa Dunava, izgradnjom Đerdapa, formiran je zaliv koji se prostire duboko u kopno. Izgradnjom nove rečne marine uz već postojeće pristanište za velike turističke brodove koji iz Beča putuju do Crnog mora, okretanjem nautičkom i rečnom turizmu, zaokružuje se ponuda i pravac razvoja Velikog Gradišta. Planira se da se na 315 hektara zemljišta (koncesija data na 99 godina) na potesu Srebrno jezero–Beli bagrem, pored moderne marine, izgrade bazeni, sportski tereni i luksuzan smeštaj, što će ovu destinaciju izdvojiti kao jednu od najprivlačnijih na delu srednjeg Dunava i praktično produžiti turističku sezonu na čitavu godinu. 
Kako kaže Vera Mitić, pi-ar menadžer opštine, planovi razvoja turizma Velikog Gradišta su zaista ambiciozni. Nacionalnim investicionim planom izdvojena su sredstva za čišćenje Srebrnog jezera (14 kilometara dužine) u vrednosti 1.300. 000 dinara, pa će to biti jedno od naših najznačajnijih izletničkih mesta. Brojne kulturne i sportske manifestacije kao što su "Carevčevi dani" i trke u jedriličarstvu, nautici, svojevrsni etnofestivali, uz bogatu prirodu, galerije i muzeje, učiniće da se osećate zaista ugodno na velikogradištanskoj rivijeri, kako sve češće zovu ovo privlačno turističko mesto na Dunavu.

Knićanin – Rudolfov dar
Selo Knićanin se nalazi na ušću Tise u Dunav. Tisa je najveća leva pritoka Dunava koja mu se na njegovom moćnom putu niz Evropu pripaja na 1214. kilometru. Drumskim putem selo je udaljeno 60 kilometara od Beograda, ravnom trakom Zrenjaninskog puta, skretanje za Perlez.U blizini je Carska bara, očuvana ekološka celina koja zvanično ima status specijalnog rezervata prirode. Prostire se na 1.600 hektara u međurečju Tise i Begeja. Pored jezera i ribnjaka, svetski je poznata ornitološka stanica, narodski rečeno – carstvo ptica. Hotel "Sibila" nalazi se na ulazu u rezervat, odmah ispod nasipa s kojeg se pruža pogled na prostrane ribnjake. 
Atar Knićanina je i bogato lovište, pre svega divlje svinje i jelena. Dobroćudni i, čini se, uvek osmehnuti Srboljub Stojković, sekretar Mesne zajednice, upućuje nas na restoran "Trag" u kojem se služi divljač. Restoran je uređen u panonskom stilu, tamburaši sviraju i za ručak a poseban ugođaj je mali zoološki vrt ispred ulaza u restoran na samom Zrenjaninskom drumu. Zatekli smo medveda (!) sivkasto-mrkog krzna kako lenjo leži u gvozdenom kavezu. Kažu da su ga ovde nanele naplavine eks-ju ratova.
Na drugoj strani Tise, odmah preko drumsko-železničkog mosta, uzdiže se Titelski breg i krovovi gradića Titela. Tu već može da se bira između nekoliko ribljih restorana, s dugom tradicijom, koja polazi još iz 19. veka.
Ravnokrsni šorovi Knićanina isparcelisani su 1868. godine. Tada je selo dobilo ime Rudolfsgnad (Rudolfov dar), po sinu carice Marije Terezije. Isušivanjem močvarnog zemljišta i podizanjem visokih nasipa dobijena je zemlja za život 5.000 stanovnika, uglavnom titelskih Nemaca. Od 1918. selo se zove po komandantu srpskih dobrovoljaca u revoluciji 1848. vojvodi Stevanu Petroviću Knićaninu. Posle Drugog svetskog rata ovo mirno naselje postaje logor za nemačku nacionalnu manjinu i mesto njenog masovnog stratišta.
Od 2000. godine Knićanin je i mesto memorijalnih pohoda Podunavskih Nemaca. Dolaze širokotrupnim lađama do Novog Sada a odatle autobusima put Knićanina. Na starom nemačkom groblju obnovljena je kapela u gotičkom stilu, ali ušpalireno drveće obraslo bršljanom kao da govori da je vreme stalo.
Susreti Podunavskih Nemaca sa meštanima Knićanina su prijateljski i obično se završe zajedničkim ručkom u sali Vatrogasnog doma. Razumevanje s obe nacionalne strane učinilo je od Knićanina mesto istorijskog pomirenja.

U središtu carskog grada
Globalno zagrevanje uzelo je danak i u austrijskoj prestonici. Od zime ni traga. Proleće se na mala vrata ušetalo u ovaj raskošan, kosmopolitski grad. Turisti, među kojima primetno prednjače Azijati, izmešani sa domaćim poslovnim svetom, razmileli su se po ovom raskošnom "domu velikana". Već od aerodromske zgrade Vijene, posle leta od Beograda koji traje tačno 61 minut, jasno vam je da su čokoladne "mocart" kugle, uz "saher" tortu, glavni "suveniri" Beča bez kojih se nije pristojno vratiti nazad u domovinu. Venecija ima gondole, a Beč fijakere. Za 35, 65, ili 95 evra, u zavisnosti od dužine rute, uz klopot potkovica dobroćudnih konja, zavaljeni u otmenim zapregama, videćete raskoš carskih palata, opere, brojne muzeje. I samo posmatranje ulica i ljudi kroz prozorčić tesnih kočija doživljaj je koji ostaje urezan u pamćenje. Možda vam kroz glavu u tom momentu prozuji i kakva melodija? Pa, potpuno isti ambijent mamio je na stvaralaštvo Betovena, Mocarta, Hajdna, Šuberta i Štrausa. Kočijaši su ovde sa obaveznim šeširima, još u zimskim pelerinama. Čini se da posla preko dana i nemaju tako puno, sve do sumraka, a brige o mirnim konjima je napretek.
– Timarenje počinje u pet ujutro i traje oko jedan sat. Radi se od devet do osam uveče svakog dana, leti i zimi. Ovaj crni zove se Vihor, beli je Leonardo – sa ponosom kaže Jirgen Klug, bečki kočijaš, uz molbu da mu pošaljemo fotografije na i-mejl! Kompjuter je, dakle, dokačio i ovu vremensku "kapsulu" carskog grada.
Prosečnom turisti, kojem je u krvi bar promil znatiželje za čudesnu arhitekturu, muziku i umetnost najšire, Beč ima toliko toga da ponudi. 
Središte starog Beča bilo je u domu Habzburgovaca – Hofburgu. To je čitav kompleks veličanstvenih zdanja i vrtova u centru grada. Kroz kapiju Svetog Mihaila brzo se kroz dvorište stiže do Heldenplaca. Tu je i Crkva svetog Avgustina, pa Hofbibliotek, zgrada sa baroknim elementima, kao i Hofburška kapela, legendarno mesto – dom glasovitih bečkih dečaka. Ovde se nalazi i čuvena Španska škola jahanja, sa negovanim i disciplinovanim lipicanerima, kao i muzeji Hofsilber i Tafelkamer i divna Kuća leptira. 
Od još nekoliko zdanja zastaje dah: posebno od Nacionalne biblioteke i Prirodnjačkog muzeja. Za ulaznicu od 10 evra mogu da se razgledaju odaje i predmeti carice Marije Terezije, zlatno posuđe, pribor, carske toalete, sobe. Sve zamrznuto u prošlosti. 
Neizostavno mora da se poseti i Katedrala sv. Stefana na istoimenom trgu. Toliko je velika da ne može da stane u objektiv fotoaparata! 
Kad umori istorija, tu su parkovi i – šoping. Glavna pešačka zona ide od Opere i preko puta nje kultnog hotela "Saher" (u čijem restoranu se mogu poručiti "saher" torte), do Trga svetog Stefana. To je Ulica Kertner. Nešto kao Knez-Mihailova u Beogradu, samo duža, šira, glamuroznija. 
Beč je za naše pojmove skup, sem u vreme rasprodaja, kao što je to ovih dana. Jeftinija je zimska garderoba, jer stižu prolećne kolekcije, pa odeće i obuće ima od 15 evra, za pristojan muški sako od pliša, do 1.500 evra, za modele zvučnih dizajnera. I muške i ženske cipele su oko 300 evra.
Ispijanje kafe je kultni običaj i traje u proseku sat do sat i po. Pije se čista kafa, bez mleka i šlaga, po ceni od 1,5 do tri evra za neke poznate "produžene" verzije, dopunjene uglavnom čokoladnim "izmišljotinama", zatim kapućino, espreso... 
U starom delu grada hit su, posebno kad su lepi dani, bicikli. Ima ih parkiranih na svakom ćošku. Voze ih svi. Treba samo da provučete kreditnu karticu kroz stubić na koji su prikačeni, i bicikl je vaš onoliko koliko želite. Možete da ga parkirate na sličan parking u drugom delu grada, a sa kartice će vam potom biti odbijeno onoliko evra koliko ste ga časova rentirali. Cena jednog sata je – jedan evro; ako ga kojim slučajem zadržite duže od jednog dana, sa kartice će vam biti skinuto 600 evra, jer se smatra da ste ga otuđili.

Raspevani skandal-majstor
Prethodne subote dogodio se dugo najavljivani koncert "Riblje čorbe" u Beogradskoj areni. I dok jedni pričaju o nezaboravnom muzičkom nastupu legendarnog beogradskog benda, drugi su šokirani gestom Bore Đorđevića i spominjanjem haških optuženika i osuđenika, ali i Milorada Ulemeka Legije.Bora Đorđević je te večeri zaista bio u "elementu". Od izlaska na scenu na motoru pa preko odlično otpevanih i odsviranih hitova "Ostaću slobodan""Dva dinara, druže", "Vetra duva, duva, duva", "Odlazak u grad", do efektne završnice sa Simfonijskim orkestrom i horom kada su izvedene pesme "Dobro jutro", "Pogledaj dom svoj anđele" i "Ostani đubre do kraja". Ni na ovom koncertu Bora Đorđević nije mogao a da ne odrecituje nekoliko pesama kojima je do suza nasmejao publiku. 
No, najkontroverzniji momenat koncerta dogodio se kada je beogradski muzičar predstavio publici svoj bend ili, kako ih je te večeri nazvao, "hadžije" (zato što ih traži Haški tribunal). 
– Ovde su sa nama zlikovci iz domaćih i međunarodnih sudova – rekao je Đorđević.
Tako su svi članovi "Riblje čorbe", prema rečima lidera grupe, izvršili plastične operacije i promenili identitet pa u bendu sa promenjenim identitetom sviraju Veselin Šljivančanin, Ratko Mladić, Biljana Plavšić, a Bora je sebe predstavio kao Radovana Karadžića. U subotu se, najavio je Đorđević, u grupi "našao" i Milorad Ulemek Legija koji je, kako je te večeri rekao Bora, takođe promenio identitet i postao član grupe. 
Domaća javnost uglavnom je upoznata sa mišljenjem Bore Đorđevića o Haškom tribunalu, ali je pominjanje prvooptuženog za ubistvo Zorana Đinđića zaista bilo iznenađujuće.
Iako su neposredno nakon koncerta neki muzičari za medije pristali da prokomentarišu najnoviji ispad Bore Đorđevića, već narednih dana stvorio se pravi zid ćutanja.
Nekadašnji članovi "Riblje čorbe" Momčilo Bajagić Bajaga i Nikola Čuturilo Čutura nisu želeli da komentarišu reči Bore Đorđevića sa koncerta u Areni, iako su bili na subotnjem nastupu ove grupe. Samo su rekli da nije na njima da se bave onim što Đorđević radi, a naročito da komentarišu njegove političke stavove. Ni frontmen sastava "Van Gog" Zvonimir Đukić nije bio raspoložen za izjave u vezi sa "Čorbinim" koncertom, jer smatra da muziku i politiku ne treba mešati. 
Ksenija Petovar, profesor urbane sociologije na Beogradskom univerzitetu, smatra da takve stvari ne smeju da se govore na jednom muzičkom događaju, jer je to, po njenim rečima, zloupotreba koncerta kao javnog nastupa. 
– Mi smo do te mere spustili kriterijume da se u ovoj zemlji apsolutno sve može reći a da ne postoji nikakva javna osuda. Kada nema osude, onda se sve može raditi i sve je dozvoljeno. Nas više ništa ne može da zgrane, ali dešava se da se to stalno ponavlja. Ako Bora Čorba sebi dozvoljava da priča na taj način, to dovoljno govori o skandaloznom stanju naših političkih elita i o tome koliko su mladi izloženi pogrdnim stavovima.
S druge strane, "čovek na udaru", Bora Đorđević u izjavi za "Politiku" prokomentarisao je medijsku halabuku koja se digla oko njegovih reči na koncertu u Areni:
– To su budalaštine! Umesto da pišu da je koncert bio na svetskom nivou i do sada neviđen na našim prostorima i da smo zadali domaći zadatak u smislu kako bi koncerti trebalo da izgledaju u narednih deset godina, oni pričaju o tome kako sam ja najavio bend. Pa, najaviću ih kako ja hoću!
Đorđević podseća da je na ranijim "Čorbinim" koncertima članove grupe predstavljao kao dijete Grujicu, starca Vujadina, Metuzalema, starca od stotinu ljeta, a on je bio Broj jedan iz Alana Forda. Pošto su svi, kako kaže, znatno mlađi onda je rešio da "Riblju čorbu" preimenuje u "Grupu veselih kriminalaca na odsustvu". Međutim, priznaje:
– Pogrešio sam što sam Vicka najavio kao Legiju. Stvarno sam napravio grešku i izvinjavam se svima koji su se zbog toga potresli. Izvinjavam se i Legiji, jer je u pitanju bio kapetan Dragan. Mislim da se svi bave time zato što je to posledica mojih političkih opredeljenja i stavova. Svi oni koji drugačije misle trude se da obezvrede ono što je publika mogla da vidi na sceni. Ali, oni to ne mogu da obezvrede.
Đorđević ističe da je ovakvo predstavljanje članova grupe bilo unapred pripremljeno i kaže da nije mogao ni da pretpostavi da će to toliko uzbuditi javnost, jer to je, kako priča, samo jedna od najava. Na pitanje da li misli da će ovaj ispad štetiti karijeri "Riblje čorbe" Bora Đorđević kaže:
– Verujte mi da posle ovoliko godina karijere, bez obzira na to što smo mi zapravo mlad bend, mene prilično zabole da li će da mi šteti ili ne!

Muzička trka za "Davorina"
Specijalno za "Politiku"Sarajevo – Po sedmi put ove godine dodeljivaće se nagrada "Davorin". Nagrada je ustanovljena godinu dana nakon smrti Davorina Popovića ponajviše zahvaljujući entuzijazmu Josipa Dujmovića. Ovih dana objavljene su nominacije za "Davorina 2007". Među njima izdvaja se nekoliko imena. Kada su dame u pitanju, tu su, pre svih, Alma Čardžić i Tinka Milinović. Alma je prošle godine objavila svoj četvrti studijski album "Navikla na ljubav" i zahvaljujući njemu nominovana je za pop album godine, pop pesmu godine, pop izvođača godine i najbolju žensku vokalnu izvedbu. Ukupno četiri nominacije. Tinka ima sve te nominacije i jednu više – za najboljeg debitanta.
U muškoj pop konkurenciji izdvajaju se Hari Varešanović i Zdravko Čolić. Hari je godinu obeležio hitom "Lejla" i skupio je ukupno tri nominacije – za pop pesmu godine, video spot i tematski album, ali ne i nominaciju za najbolju vokalnu izvedbu.
Zdravko Čolić je mogao biti nominovan u ukupno šest kategorija, a skupio je sedam nominacija. U kategoriji za najuspešniju muzičku saradnju nominovan je čak sa dve pesme sa svog novog albuma "Zavičaj".
U pop kategoriju su, nekom neobjašnjivom logikom organizatora, dospeli i momci iz grupe "Regina" koji su snimili svoj sigurno najrokerskiji album do sada. Oni su nominovani za pop album, video spot, pop izvođača, te najbolju mušku vokalnu izvedbu, a nisu nominovani za najbolju pesmu iako je "Izgledala je malo čudno..." bila jedan od najvećih hitova protekle godine.
Kada je u pitanju rok i urbana muzika, tu su se izdvojili Edo Maajka, koji je prošlog proleća objavio svoj treći album "Stigo ćumur", i "Zabranjeno pušenje" sa dvostrukim ce-deom objavljenim krajem 2006. pod nazivom "Hodi da ti čiko nešto da". "Pušenje" ima tri nominacije, a Edo ukupno pet. Grupa "Dubioza kolektiv" za svoj drugi album prikupila je četiri nominacije.
I debitanti su zanimljivi. Pored već pomenute Tinke Milinović, tu su nekadašnje zvezde OBN multitalent šoua Amel Ćurić i Maja Milinković. Krajem godine dobili smo njihove debitantske albume, i to toliko uspešne da je Amel skupio šest nominacija, a Maja četiri.

Depresija, osip i čir zbog braka
Pre nešto više od godinu dana Japanac Micutoši Fukacu (57) stao je nasred njive kupusa i pred publikom od stotinak ljudi rekao svojoj supruzi "volim te", prvi put posle 30 godina braka. Bio je poslednji dan januara, koji je grupa "osvešćenih" japanskih muževa proglasila za "Dan voljenih supruga".I ovog 31. januara, drugu godinu zaredom, oni su izašli s posla ranije da bi rekli svojim partnerkama "hvala" i "volim te"."Neću doveka ostati u kompaniji. Moraću da se vratim kući, ali trenutno osećam da tamo nema mesta za mene", kaže Fukacu, šef železničke stanice u centralnom delu Japana, koji se tri decenije vraća kući samo da jede i prespava.
Novi praznik simbol je promena za celu jednu generaciju japanskih muškaraca koji su vaspitani da im firma bude na prvom mestu, a žena mnogo dalje.
Treba pomenuti i finansijske razloge. Uskoro će biti promenjen zakon koji bi nezaposlenim suprugama omogućio pravo na znatan deo muževljeve penzije u slučaju razvoda. Ako godinama zanemarivane žene budu rešile da uzmu novac i odu, došlo bi do naglog porasta stope razvoda među starijom populacijom u zemlji sa najdužim životnim vekom na planeti (81 godina).
Da je odlazak muškarca u penziju preloman trenutak za bračnu zajednicu u Japanu pokazuje i nedavno otkriven "sindrom muža u penziji". Kada se muž približi starosnom uslovu od 60 godina i žena shvati da će 24 časa dnevno biti u društvu muškarca koji joj je vremenom postao skoro potpuni stranac, kod nje nastupaju znaci depresije i raznih telesnih bolesti. Jedna žena je priznala da je na samu pomisao muža u kući dobijala osip ili bi povraćala odmah posle jela.
Sindrom je otkrio doktor Nobuo Kurokava, koji je deset godina pratio pacijentkinje istog starosnog doba sa istim simptomima: depresija, osip, čir, astma i visok krvni pritisak.
"Ako suprug ne pokaže razumevanje, bolest postaje neizlečiva", upozorava doktor Kurokava i procenjuje da od ovog sindroma pati čak 60 odsto Japanki.

Prostitutke caruju sajtovima
Od našeg stalnog dopisnikaLjubljana, 12. marta – "Ekskluzivno: Seks za svega 45 evra", glasi udarna vest na prvoj strani "Žurnala" koja je nedavno uzdrmala ovdašnju publiku. Otkriće o dampinškim cenama seksa koji se u Sloveniji, kao jednoj od država emancipovane EU, sada nudi i putem interneta isključivo muškom rodu (ženama je ulaz na sajt zabranjen) neprijatno je pogodilo naciju uz prikaz "reklamnih poruka" sa portala "SloEscort.com". To su izazovne fotografije obnaženih lepotica, u pozama koje bude samo jednu asocijaciju.Da ne bude nesporazuma – prostituciju su u Sloveniji davno legalizovale (Drnovšekove) liberalne demokrate u vreme dok su bile na vlasti, ali je svodništvo ostalo zabranjeno. To ne znači da su "dame noći" uočljive na ulazu u slovenačke metropolu, kao na autoputu kod zapadne i istočne kapije Beograda. Dosad se znalo da su one deo inventara noćnih barova u Kopru, Mariboru, Ljubljani, Celju, većim gradovima. Tema je poslednji put "obrađena" pre koju godinu, kada je od side umrla Lena, prostitutka za koju se kasnije ispostavilo da je bila žrtva trgovaca belim robljem iz Slovenije i Ukrajine.
Makroi su se dosetili novoj taktici – svoje "radnice" preselili su s ulica i jeftinih lokacija u fini komšiluk. Iznajmljuju stanove u očuvanim zgradama u prestižnim kvartovima, tamo gde živi bogatija klijentela, daleko od radničkih stanova. Zakonodavac nema odgovor na dilemu može li se internet ponuda koja klijentima nabacuje "iskusne žene" uz nimalo dostojanstven opis njihovih karakteristika, sa pratećim sočnim komentarima i preciznim cenovnikom usluga – podvesti pod svodništvo i kao takva sankcionisati, pošto regulativa za svodništvo predviđa stroge kazne.
Za muškarce iznad 18
Da rabota zakonski nije sasvim čista pokazalo se čim je "Žurnal" lansirao vest, jer je sajt najednom postao nepristupačan pod izgovorom da je "pod rekonstrukcijom", uz napomenu korisnicima da je ulaz na portal i dalje dozvoljen isključivo muškarcima starijim od 18 godina, dok ženama – nije! Ispostavilo se da je posredi poslovan potez, a ne strah od zakonskih sankcija. Ljubljana je mali grad, a cure koje preko interneta nude seksualna umeća žele da zadrže anonimnost. Mnoge od njih se u "drugom životu" bave trivijalnim aktivnostima, neke su studentkinje, druge domaćice, treće kasirke ili nezaposlene, pa im ovo dođe kao dodatan izvor zarade za koji porodica i ne sluti. Radoznalci su i do sada mogli da prokljuve šta se skriva iza oglasa o "erotičnoj masaži", koji su odlična maska i mamac za one koji razumeju sintagmu, ali i brana pred širom osudom zajednice čije nezadovoljstvo može da šteti diskreciji profesije, ali i profitu.
"Žurnalova" senzacija bila je potpuna, ne samo zbog saznanja da je klasična prostitucija rezervisana za loše susedstvo – otišla u istoriju, već zbog pouke o neverovatno jeftinom seksu svake vrste, nadohvat ruke, klikom, preko interneta. Ovdašnja javnost našla se u čudu utoliko većem, jer "Žurnal" ulazi bukvalno u svako slovenačko domaćinstvo zato što ga poštari besplatno ubacuju u svako poštansko sanduče, svakog petka, za razliku od srpskog pandana "24 sata" koji je dostupan samo onima koji uzmu primerak na autobuskim stanicama. Tako sada svako može da pročita da je samo u Ljubljani vazda "u niskom startu" oko 20 "devojaka na poziv", koje svoje usluge nude kod kuće i to samo preko "SloEscort.coma", koji nije jedini te vrste.
Prosečno tri klijenta dnevno
U proseku odrade tri stranke na dan. Devetnaestogodišnja Inja, koja "operiše" u ljubljanskom predgrađu Bežigrad, napominje da radi isključivo od 9 do 14 sati radnim danom, a vikendom ne. Među retkima koje rade noću je Simona (29). Ona radi u ekskluzivnom naselju Bežigrad u užem centru slovenačke prestonice, isto kao i veteranka Mojca (41), koja pozive prima preko čak tri telefonska kontakt broja. Iris (26) je "domina", ona jedina nudi dominaciju partnerima i to po ceni od oko 40 evra na sat. Sve nabrojane su, ako je suditi prema ocenama klijentele objavljenim na sajtu – odlične u svom zanatu.
Naravno, nije sve u seksu. Svaka od njih za novac obavlja ono što se od nje traži, bilo da je u pitanju pratnja (eskort), striptiz, erotična masaža… Više od 90 odsto poziva realizuju u Ljubljani, a zainteresovani mogu da izaberu svoju partiju za sat-dva druženja na osnovu preciznih podataka, takođe objavljenih na sajtu, uz golišavu fotografiju objekta. Očito nije nevažno koje je "etničke grupe" žena, što je obavezna odrednica. Pogledajmo Leu. Ima 31 godinu, radi u stanu koji je u blizini sjajne lokacije za tu vrstu posla (BTC – ogromna šoping zona napravljena u carinskom terminalu koji je do ’91. opsluživao svu robu koja je ulazila u SFRJ). Lea je precizno izložila i telesne obline: "Visina/težina/grudi: 168/60/5", boju kose, i, izgleda, najvažnije: "Poreklo: Slovenija".
Pratnju klijentima naplaćuje 150 evra na sat, ali se ni po koju cenu neće s njima ljubiti, dok je "oralno" stvar dogovora, po ceni od 50 evra za pola sata, uz napomenu da je "ejakulacija moguća" ali isključivo u prezervativ. Lea je nešto skuplja od drugih (valjda tu odlučuje "poreklo") pa 30 minuta seksa naplaćuje 75 evra, dok je pola sata duža strast samo za trećinu skuplja (100 evra). Analno neće ni za koje pare, ali "vibrašou" može.
Najlepše dolazi na kraju. To je "kratak opis" ove prpošne lepotice koja je bujne obline zategla u crveni veš. Piše da je "devojka veoma dobra, doterana i čista". Oni koji su je iskusili bili su zamoljeni da ocene kvalitet obavljenog posla. Na sajtu je, valjda kako bi se potencijalni klijenti lakše odlučili, osvanuo prosek ocena (ocenjivanje od 1 do 10). U Leinom slučaju izgled nije baš odličan (8,24), ni ljubaznost nije baš na nivou (8,62), a za uslugu bi se reklo da može i bolje (8,05). Sve to Leu izgleda nimalo ne sekira, kao ni ostale prostitutke i prostitute (muškarci), kojih u Sloveniji ima oko 1.500. Sve dok ima zainteresovanih (prema nekim istraživanjima, u Sloveniji ih je oko 10.000) da plate najstariji zanat na svetu. Oni godišnje u kasu prostitutki uliju najmanje 20 miliona evra, pošto nema procena koliko je "neoporezovanog profita" koji raznim menadžerima i agencijama poput "SloEscort.com" donosi posao ove vrste.
Na stranu etička pitanja o kreatorima portala koji su u prvi plan lansirali pripadnost određenoj "etničkoj grupi", jasno je da su sad, bar što se svodništva ove vrste tiče, na potezu policija i tužilaštvo.

Objašnjenje za Hudinija
Žarković zna zašto Koštunica mora da bude premijer. Ja to ne znam. Ne zna to ni Srbija. Ali, Žarković i Srbiju i mene drži u neizvesnosti. Neće da nam kaže to što zna.
Možda neće da nam to objasni jer bi objašnjenje zadivilo i Hudinija, čoveka koga i danas smatraju najvećim mađioničarem.
Ja, inače, verujem da je Koštunica bio sasvim u pravu kada je tvrdio da je osnov demokratije volja naroda. Volja naroda je da se napravi vlada radikala i DSS. Ali, nije volja naroda da Koštunica u toj koaliciji bude premijer. Volja naroda je i da bude vlada DS, DSS i G17. Ali opet nije volja naroda da Koštunica bude premijer.
Kada Milošević nije poštovao volju građana to smo zvali krađom glasova. Kada Koštunica i Dinkić ne poštuju volju naroda to zovemo podelom odgovornosti.
Žarkoviću, čitaj šta je Koštunica govorio 2000. i 2004. godine: Nema kompromisa sa voljom naroda.Dragan Bujošević,novinar NIN-a

Gde su Karadžić i Mladić
Ne znamo gde su, ali znamo da nisu kod nas. Na ovu rečenicu mogu se svesti izjave koje su ovih dana dali predstavnici vlasti u Srbiji i međunarodnih vojnih snaga u Bosni i Hercegovini, direktno zaduženi za pronalaženje i hapšenje Ratka Mladića i Radovana Karadžića. Dvojica najtraženijih haških begunaca se, tvrdi komandant štaba NATO u glavnom gradu BiH, američki general Ričard Vajtman, ne kriju u Bosni i Hercegovini i verovatno su, sledi iz njegove izjave, u Srbiji. 
"U ovom trenutku niko, ni u međunarodnoj zajednici, ni u stranim obaveštajnim službama, ni ovde kod nas, ne zna gde se krije Ratko Mladić", rekao je predsednik Nacionalnog saveta za saradnju sa Haškim tribunalom Rasim Ljajić za novosadski "Dnevnik". 
Američki general je objasnio da je "poslednje Karadžićevo prebivalište koje je utvrđeno" bilo u Srbiji, preciznije u Beogradu. Ta informacija, tvrdi Vajtman u intervjuu za sarajevski "Dnevni avaz", stara je nešto više od dve godine. "Ne verujem da su Karadžić i Mladić ikada bili u Panami, na primer", smatra američki general, koji ovu centralnoameričku zemlju pominje jer su nedavno snage NATO pretresle domove sina i kćerke jednog od najtraženijih begunaca na svetu pošto je jedan Amerikanac prijavio da je Karadžića video u Panama Sitiju. Policija je tamo privela jednog muškarca za koga se ispostavilo (verovatno korišćenjem analize DNK uzete iz stanova Saše Karadžića i njegove sestre Sonje) da je iz Srbije, da već godinama živi u Torontu i da nema nikakve veze s Radovanom Karadžićem.Međutim, ako je tačna informacija generala Vajtmana o "poslednjem utvrđenom prebivalištu", kako onda treba tumačiti isto tako "pouzdane informacije" koje je pre nepune dve godine objavio Bi-Bi-Si? Uglednoj britanskoj stanici tada su – u vreme kada je Karadžić, prema poslednjim podacima NATO-a, bio u Beogradu – "međunarodne obaveštajne agencije" rekle da se prvi predsednik Republike Srpske krije u Crnoj Gori. "Mirovne snage u susednoj Bosni ne mogu da uđu u Crnu Goru, jer ona nije pod njihovom nadležnošću... Izvori bliski istrazi rekli su Radiju 4 Bi-Bi-Sija da se veruje da je Karadžić u zabitom delu severozapadne Crne Gore. Oni kažu da imaju pouzdane podatke da on živi nedaleko od Nikšića, gde je odrastao. Ovo je prvi put da su se pojavile tako određene informacije o mestu gde se on nalazi... Drugi bezbednosti izvori rekli su Bi-Bi-Siju da gospodin Karadžić više ne živi u Bosni", prenela je britanska stanica u julu 2005. godine. 
Možda su upravo ovakve oprečne izjave iz krugova međunarodnih snaga u BiH nedavno navele glavnu tužiteljku Haškog tribunala da kaže da joj se čini da Radovana Karadžića i ne traži niko osim Međunarodnog krivičnog suda za bivšu Jugoslaviju. 
Predstavnici NATO-a i snaga EU slično su govorili i u vezi sa Ratkom Mladićem. Posle pretraživanja podzemnih prostorija vojne baze u Han Pijesku oni su rekli da imaju dokaze da je glavni optuženi za genocid u Srebrenici tu boravio u leto 2004. godine. Te dokaze ipak nisu predali vlastima u Sarajevu, a zanimljivo je da je, prema podacima iz srpske istrage koji su objavljeni u štampi, Ratko Mladić u tom periodu (uz kratke prekide) živeo u novobeogradskim blokovima.
Koliko je teško snaći se u lavirintu kontradiktornih obaveštajnih podataka, pokazala je i presuda Međunarodnog suda pravde kojom je Srbija proglašena krivom što nije kaznila počinioce genocida. U njoj je navedeno je da je Ratko Mladić "u najmanje nekoliko prilika bio na teritoriji tužene strane i to u značajnim periodima tokom poslednjih nekoliko godina", a kao dokaz za to citirana je izjava Vuka Draškovića, a ne neki obaveštajni izveštaj. "On (Mladić) je i sada tamo, a srpske vlasti ne rade ono što bi mogle kako bi odredile gde tačno živi i uhapsile ga. Ističemo da je zastupnik tužioca tokom saslušanja naveo nedavne izjave ministra spoljnih poslova tužene strane, koje je u aprilu 2006. prenela srpska štampa, i prema kojima su obaveštajne službe te države znale gde Mladić živi u Srbiji, ali nisu o tome obavestile vlasti koje su nadležne da narede njegovo hapšenje, jer su neki pripadnici tih službi navodno ostali lojalni beguncu. Tužena strana nijednom nije osporila verodostojnost i tačnost tih izjava", navodi se u odluci suda.
Nedoumice u vezi sa obaveštajnim podacima imaju i Amerikanci, a nepoverenje u anonimne izvore poraslo je otkad se ispostavilo da je vrh vlasti lagao u vezi sa razlogom za napad na Irak. Nikolas Leman, dekan Fakulteta za novinarstvo na Univerzitetu Kolumbija, predaje predmet "Dokazi i zaključivanje". On kaže da svojim studentima "utuvljuje u glavu" da kad im neko nešto kaže moraju da odgovore: "Recite mi kako ste došli do tog zaključka". "To je pitanje etike", objašnjava Leman za "Njujork tajms".

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Srpski prvenac
Na današnji dan (po starom kalendaru), pre 216 godina izašao je (u Beču) prvi broj srpskih dnevnih novina. Iako su nazivom označene kao dnevnik (Serbskija povsednevnija novini), pojavljivale su se dva puta nedeljno, skoro dve godine. Nepuna dva i po veka srpske štampe – nije mala šala.Kada su se pojavile ,,Serbskija novini", srpski je ušao u red 18 jezika u svetu na kojima se piše u novinama.
Kada se danas prelistaju "Serbskija novini" njihov sadržaj se neumitno poredi sa novinama kakve su nama poznate. Da li se ondašnje i sadašnje novine suštinski razlikuju? Ima li napretka, osim tehnološkog?
Analizu prvih srpskih novina načinio je Mile Nedeljković, u knjižici "Objava srpskog novinarstva" u izdanju Udruženja novinara Srbije.
Imale su, veli, tri glavna izvora iz kojih su poticali prilozi: evropske novine (čije nazive gotovo da nisu navodili), Dvorsku ilirsku kancelariju (pod koju su potpadali) i – sopstvenu mrežu dopisnika i saradnika. Često su se u prilozima pozivali i na ovakve izvore: "govori se; skazuje se; govoritsja; glas čuo se; ovde glas rasprostranio se jest; piše se...".
Što se tiče aktuelnosti i brzine, za današnje vreme bili su spori. Nedeljković je utvrdio, primera radi, da su u jednom broju vesti iz Carigrada kasnile 54 dana, iz Vlaške 36, Varšave 32, Kopenhagena 28, Pariza 27... Ali, treba znati da je, primerice, Džon Kembel, pokretač prvog dnevnog lista u Americi u rubrici "Poslednje vesti" donosio priloge koji su kasnili dva meseca.
Tiraž im nije bio brojan. Izgleda da Nedeljković nije utvrdio koliki je, ali se smatra da nije bio zanemarljiv imajući u vidu koliko su opstale na tržištu. Treba pri tom znati da se prvi nemački dnevni list prodavao u 150-200 primeraka, a prve ruske novine počele su sa 30, da bi tek posle više godina dostigle 4.000 primeraka, u velikoj, mnogoljudnoj i slobodnoj Rusiji.
Šta je zamerano srpskim novinama? 
Najteže zamerke su: da su srpske samo po nazivu; da nisu imale dodira sa Srbima; da nisu bile vaspitno-nacionalne i opštesrpske, da im je jezik rđav, čak "cincarsko-tursko-nemački", da je u njima sve prevod iz bečkih novina i da su nezanimljive.
Nijedna od ovih zamerki, po Nedeljkoviću, ne stoji. Iscrpno ih analizirajući, zaključio je da su neke ocene donošene "bez dovoljno potkrepljenosti, a neki ocenjivači, kako se pokazalo, nisu ih ni čitali".
U pogledu geografije pružale su u tadašnjim prilikama sasvim odgovarajuću sliku događaja po mestima dešavanja. Kao što je u uvodniku prvog broja rečeno: "Na slavenskom jeziku novine imati, znati šta u svetu biva i moći se time koristiti".
Negovane su i vesti iz srpskih krajeva, koje se nisu mogle naći u evropskim novinama. One su i danas važno svedočanstvo.
U ovim novinama rodile su se prve vrste novinarskog izražavanja. 
U njima je prvi put objavljena – vest. Tu je objavljen prvi izveštaj, prvo pismo i načinjena prva korektorska greška. Objavljen je prvi oglas, prva biografija (Suvorova), prva datumska greška, prva medicinska pouka, prvo posebno izdanje (povodom smrti kneza Potemkina), prvi dramski sastav, prvi stihovi, epitaf, etnološki opis jednog naroda (Gruzina)... Pa prva vinjeta, ispravka, feljton, prvi pomen srpske knjige, prva satirična priča, crtež, kozerija... 
I današnje novine su, uopšteno gledajući, u biti veoma slične prvencu. I po sadržaju i po kritikama. Jedino što su ovovremene brže.
Ponekad su brže i od događaja: opišu ga pre nego što se i dogodi, ako se uopšte i dogodi. Ispričaju ono što nije, pa to što nije osvane kao jeste. U zanosu da privuku čitalaštvo priviđa im se.
Evo, primerice, poslednji "As" na prvoj strani daje naslov "Političari u sektama" sa fotografijama Zorana Živkovića, bivšeg premijera, Dušana Mihailovića, bivšeg ministra policije, i Miroljuba Labusa, bivšeg člana G17 plus. O tome da su članovi pojedinih sekti "spekulisalo se", "u javnosti se pominjalo", "kružile su priče"... dočim "oni su izbegavali da o tome govore javno". Nigde u tekstu nije direktno napisano da su u sektama, ali, ko još da se unosi u materiju kad se lepo na slici vidi?!
E, ovakav novinski žanr nisu imale negdašnje srpske novine. To je izum novijih vremena.
Izum je i Internet. Između ostalih, postoje i "Internet novine serbske", glasilo rasejanja, o kojima će posebnom prilikom biti više reči. Novinarstvo je za skoro dva i po veka izrodilo veoma mnogo raznovrsnih i namenskih listova među kojima je, čak, i "Prva enigmatska revija za slepe" (UNS i Enigmatski savez Srbije).
No, svi se uzdižu na temelju prvih srpskih novina.
Koliko smo od njih odskočili, valja se zamisliti.

Postkolonijalno ludilo
Draž egzotike, odbrana imperijalizma i afirmacija zapadne civilizacije bili su najčešći razlozi što je afrički kontinent u poslednja dva veka – u knjigama, pozorišnim komadima, filmovima i lakoj literaturi, bio opisivan kao opasno, divlje i misteriozno mesto nastanjeno jednostavnim, često ljubaznim stanovnicima predvođenim okrutnim i nepredvidljivim vladarima.Razlozi što je u poslednje dve-tri godine nastao čitav serijal filmova o Africi, u kojima su Britanci učestvovali uglavnom kao većinski producenti, nešto su drugačiji. No, ne treba se zanositi. Nije toliko reč o potrebi za postkolonijalnim izvinjenjem ili buđenjem savesti čovečanstva zbog mnogo afričke gladi, krvi, ratova, koliko o gotovo pomodnom filmskom talasu koji će trajati onoliko dugo koliko svetsko gledalište bude moglo da izdrži afričkih priča iz vizura Evropljanina.
Iz takve vizure ispričana je i priča "Poslednji kralj Škotske" debitantskog dugometražnog igranog dela reditelja Kevina Mekdonalda, utemeljena na istoimenom romanu Dž. Fodena (1998), koju su za film prilagodili scenaristi Piter Morgan (potpisnik uspelije i razrađenije "Kraljice") i Džeremi Brok. Glavni junak je mladi škotski doktor Nikolas Garigan (Džejms Mekavoj) koji će, pošto je usred vojnog puča stigao u Ugandu 1970. godine, zbog neodgovorne sklonosti ka pustolovinama, dopustiti da ga politika usisa u svoje podzemlje, okruži spletkama kojima nije dorastao, izloži psihičkoj i fizičkoj torturi iz čega će jedva izvući živu glavu. Garigan, inače imaginarni lik, sticajem okolnosti je sreo i upoznao pukovnika Idija Amina Dadu – novog vladara Ugande (Forest Vitaker), postao njegov intimni prijatelj, savetnik i važan član ugodne i rasipne "dvorske svite"... 
Gledaocu se nudi narativni kolaž, često u ritmu vrućeg afričkog roka, kojim se oslikava više lik a manje delo zloglasnog diktatora pod čijom je vlašću (od 1970. do 1979) volšebno "nestalo" oko 300.000 ljudi, ali i živopisna, postkolonijalna atmosfera Afrike u kojoj (u ovom slučaju) Britanci postavljaju marionetske vladare kako im odgovara. Uz dragoceno uživljenu i ubedljivu glumu Foresta Vitakera (za to je osvojio Oskara), ova dinamična drama dokumentarističke neposrednosti uspešno hvata i niz situacija koje portretišu strah i trepet u okruženju harizmatičnog a brutalnog demagoga. Ispod njegove maske velikog šarmera krije se impulsivni paranoidni zlikovac, sposoban da nekog danas smatra najboljim prijateljem, a sutra ga ubije.
Zanimljivo je i što film dopušta spoznaju da i u Ugandi 70-ih godina prošlog veka seksualna revolucija uzima danak, a Mekdonald prilično vešto uporedo sa tim meša nasilje, korumpiranost, beznadežno siromaštvo pučanstva, diplomatsku slatkorečivost čija površinska neuhvatljivost ima i te kako jasan smisao, i svrhu. Mekdonald sve to posmatra očima svog junaka, naivno zaigranog doktora koji od dvorskih ludorija ne vidi strahote oko sebe sve dok i sam ne dospe u smrtnu opasnost... 
"Poslednji kralj Škotske" je dinamičniji i prijemčiviji od nekih drugih, novijih filmova o Africi ("Hotel Ruanda", "Brižni baštovan", "Krvavi dijamant", pa i nedavno u Berlinu viđenog "Zbogom Bafana"...), ali mu ozbiljno nedostaje snažniji opis Aminove strahovlade (kada se već time bavi). Zapravo, film je u celini sastavljen od dobrih, ponekad i odličnih, manje-više strašnih zgoda i nezgoda gotovo anegdotskog karaktera (simpatična dosetka Aminove ljubavi prema Škotskoj u čijoj je regimenti započeo vojnu karijeru). U celini, nedovoljno je slojevit i razmerno površan. Onoliko koliko je potrebno da se gledalac ne uplaši i ne doživi sve previše ozbiljno.

Nakaradni ljubavni trougao
"Prevara" Harolda Pintera je drama specifična po svojoj strukturi, odnosno po obrnutoj hronologiji događaja koji se predstavljaju. Fragmenti radnje koja se odnosi na relacije u ljubavnom trouglu prikazuju se unatrag, pri čemu tu nije reč o pukom formalnom eksperimentu, već je struktura u funkciji efektnijeg građenja dramske tenzije, kao i širenja značenjskog korpusa komada. Prema tekstu je snimljen i film 1983, a dvadesetak godina kasnije je ova funkcionalna forma obrnute naracije eksploatisana i u filmovima "Otpozadi" Gaspara Noea i "Pet puta dva" Fransoa Ozona. 
Reditelj Žanko Tomić tekst predstavlja izuzetno stilizovano, vrlo adekvatno za razumevanje esencije Pinterovih "komedija pretnji", u pogledu toga što se jedna na površini obična i svakodnevna situacija prikazuje kao preteća, uznemirujuća i apsurdna. Ovaj pinterovski osećaj metaforičke prenapregnutosti, koji idejno znatno prevazilazi granice transparentnog realizma, u predstavi se oblikuje putem stilizovanog izgleda scene (Aleksandar Veljanović) i kostima (Jelena Stokuća), zatim načina glume, činjenicom da se govor glumaca prenosi i preko zvučnika i uz pomoć muzike. Instrumentalni muzički lajtmotiv koji se emituje u bitnim dramskim momentima radnje, i između scena, stvara utiske idiličnosti, naivnosti i bezazlenosti – osećaje sasvim suprotne smislu događaja koji se predstavljaju; dakle, ironično ih komentariše, oneobičava i na taj način prema njima gradi oštar kritički odnos. 
Neda Arnerić igra Emu koja je dugo godina imala aferu sa Džerijem (Janoš Tot), najboljim prijateljem njenog supruga. Glumica je oblikuje kao veoma ciničnu i jezivo hladnu, čime se njeno ponašanje u braku ukazuje kao apsolutno neopravdano i besmisleno, a njen život kao suštinski promašen zato što kroz njega prolazi bez opipljivijeg smisla i ozbiljnije motivacije. Aleksandar Alač na sličan način igra njenog supruga Roberta, takođe vrlo plastično, kao bezličnu i beživotnu osobu. On bez emocija, nezainteresovano i bezizražajno prihvata informaciju da ga žena vara sa najboljim prijateljem. Insistirajući na ovoj specifičnoj vrsti otuđenosti i mehaničnosti njihovih relacija, reditelj jasno akcentuje fakat nakaradnosti porodičnih odnosa i društva u celini. 
Iako "Prevara" nije među najboljim Pinterovim tekstovima, odnosno njegovi raniji komadi "Povratak", "Rođendan" ili "Ničija zemlja" su drastičnije i beznadežnije rušili uverenja na kojima su izgrađena moderna društva, predstava Žanka Tomića uzbudljivo podstiče preispitivanja društvenih premisa. Polazeći, dakle, od analize odnosa između muža, žene i ljubavnika, predstava "Prevara" se bavi i značajnim pitanjima sećanja i zaborava, odnosa prema budućnosti, svrhe umetnosti, stvarajući pri svemu tome jedan permanentan i intenzivan osećaj antropološke nesigurnosti, kojim je Harold Pinter markantno obeležio istoriju savremenog dramskog pozorišta.

Radovi u vrtu
Vreme je da počnete radove u vrtu. Treba se pozabaviti ružama, lukovičastim cvećem, sadnjom drveća i žive ograde, četinara, proizvodnjom rasada letnjeg cveća, travnjakom.Možete početi (ako je opasnost od mraza prošla) da sadite drveće, šiblje, živu ogradu, ruže. Šiblje se sadi u rupe dimenzija 40X40 santimetara i do dubine na kojoj su sadnice bile u rasadniku, s tim što se na dno rupe stavi malo rastresite zemlje da bi se olakšalo napredovanje mladog korena.Ne treba izostaviti ni đubrenje, a kao đubrivo najbolje je upotrebiti zgoreo stajnjak. Sadnice se zagrnu zemljom, jer će kasnije doći do sleganja. 
Za jednorednu sadnju biljaka za živu ogradu neophodno je iskopati rov širok 40 do 50, a za dvorednu 80 santimetara. Rastojanje između sadnica u jednorednoj živoj ogradi iznosi od 15 do 25 santimetara, a za dvorednu se sadnice raspoređuju naizmenično i međuredno rastojanje je od 25 do 35 santimetara. Posle sadnje sa obe strane žive ograde treba nasuti zemlju da bi se zadržavala voda, odnosno da bi oticala sa strane posle zalivanja.
Za razliku od ukrasnog šiblja i drveća, koji se sade na istu dubinu na kojoj su bili u rasadniku, za ruže je nešto drugačije. Ruža ima na korenovom vratu podloge nakalemljeno okce ili grančicu plemke, a taj deo biljke je osetljiv na mrazeve. Ruže se pri sadnji postavljaju tako da zadebljanje kalema bude posle sadnje 3 do 5 santimetara pokriveno zemljom. Za sadnju treba kopati rupe široke oko 40 santimetara. Suviše male rupe nisu dobre, jer žile ne mogu da zauzmu prirodan položaj. Korisno je da se na dnu rupe napravi humka od rastresite zemlje na koju se postavi biljka, a žile se rasporede okolo. Na žile se nabaci malo zemlje, pažljivo se nagazi i rupa zatrpa do vrha, a zatim se zemlja ponovo nagazi od ivice rupe ka sredini. U ulegnuće nastalo gaženjem sipa se voda do potpune zasićenosti zemljišta oko sadnice.
Lukovice cveća koje ste jesenas zasadili počinju da rastu. Da biste im olakšali porast, pređite između redova plitko grabuljicama. Pre toga rasturite veštačko đubrivo između redova.
Ako želite da proizvedete rasad letnjeg cveća, možete sejati seme u sandučiće koje ćete nakon zalivanja pokriti staklom ili novinskom hartijom radi bržeg klijanja.
Podloge za ruže možete i sami odgajiti. Sada je vreme da seme posejete u dobro pripremljene leje.
Ako želite rano da imate cvetove gladiola, posadite njihove lukovice iste veličine da bi cvetovi bili ujednačeni. Podmladak sadite posebno i intenzivno ga negujte da biste iduće godine imali lepe i kvalitetne lukovice.

Sveti Badinter
Šta je zajedničko Miri Marković i Dimitriju Rupelu? Kao prvo, ljubav prema kolumnama, jer ono što slovenački ministar spoljni redovno objavljuje u "Delu" podseća na štivo koje je Rupelovoj koleginici profesorki svojevremeno publikovala "Duga". Miru i Dima povezuje i ljubav prema cveću i proleću. Pa Rupel u "Delu" podseća čitaoce na "procvalo drveće od mimoza do šljiva" i "travnjake pune narcisa i zumbula". I tako, poetski, do – Badintera: "S mrvicom nostalgije čeprkam po internetu i nađem mišljenja arbitražne komisije, o raspadu Jugoslavije, koju je 1991. vodio čuveni francuski pravnik i ustavni sudija Robert Badinter. Badinterova arbitražna komisija postavila je kamen-temeljac za međunarodno priznanje nekadašnjih jugoslovenskih republika… Badinter je odlučio da granice između republika postaju državne, koje štiti međunarodno pravo i ne mogu se menjati – izuzev prihvatanjem novih sporazuma. Badinter je citirao i ustavni princip bivše države da nije moguće menjati teritoriju, ni granice bivših republika bez njihove saglasnosti. Promena postojećih granica (frontiers or boundaries) silom, tvrdi Badinter, ne može proizvesti pravni efekat".
Želi li Rupel da ubedi domaću javnost ili kolege iz Evropske unije u takvo rešenje za status Kosova koje će poštovati osnovne principe međunarodnog prava? Ne, Rupel citirajući Badintera ne štiti nepovredivost srpskih već brani granice Slovenije, kako bi bio poništen svaki jednostrani akt Zagreba ukoliko menja međe na kopnu i moru.
Isto bi moralo da važi i u slučaju Srbije, ali slovenački zvaničnici tvrde da Badinterovi zaključci u slučaju Kosova – ne važe. Rupel, slično nekim kolegama iz EU, u Kosmetu vidi isključivo državu. To je potvrdio još u vreme predsedavanja OEBS-u. "Predložio sam kosovskim Srbima da na Kosovo gledaju kao na svoju matičnu državu, a da u Prištini vide glavni grad otadžbine. Tu treba biti oprezan, jer neki Srbi sa Kosova još uvek vide u Srbiji maticu". Slično je 2001. propagirao portparol Stejt departmenta Ričard Baučer, rekavši da se SAD "protive promeni bilo kojih granica" na Balkanu. Na pitanje: "Važi li to i u slučaju granica Srbije?", usledio je energičan Baučerov odgovor: "Ne!".
Tako su jedne granice svete (čuva ih Badinter), a druge (srpske) Badinterovo sveto mišljenje – ne štiti, iako Badinter nije zaključivao jedno za Sloveniju, a drugo za Srbiju, već je zapisao univerzalan stav za sve bivše republike SFRJ. Licemerje je potpuno, jer slovenački lideri, poput uzora iz sveta, tu vole da podsete na Miloševićevu katastrofalnu politiku na Kosovu i da sada "računi stižu na naplatu".
Rupelovi narcisi asociraju na lice, ne samo njegove, nego i dela evropske politike, koja se na Balkanu iskazala kao samoljubiva, egoistička, jednostrana. I – narcisoidna.

Bez dogovora studenata sa Vuksanovićem
Studenti Arhitektonskog fakulteta odbili su juče dve od tri tačke sporazuma koji im je ponudio Slobodan Vuksanović, ministar prosvete i sporta, i posle sastanka sa ministrom odlučili su da nastave  proteste. Predavanja nisu održana, a studenti su izašli ispred zgrade fakulteta zaustavljajući saobraćaj u Bulevaru kralja Aleksandra. 
Juče, u toku dana delegacija akademaca Arhitektonskog fakulteta sastala se sa ministrom prosvete. Ishod tih razgovora bio je da je ministarstvo prihvatilo da se svakom studentu koji osvoji 60 ESPB bodova u jednoj godini, odnosno položi sve predviđene ispite omogući da stekne status studenta finansiranog iz budžeta. Odobreno je smanjenje školarine sa 240.000 dinara na 160.000 dinara, uz garanciju da će onim akademcima koji su već uplatili školarinu ta razlika biti vraćena. Ministarstvo se obavezalo i da jasno definiše uslove za master studije, ali bez konkretnog predloga kako će se to uraditi. Zato su studenti Arhitektonskog fakulteta i odbili predlog sporazuma objašnjavajući da još nije jasno da li će moći da upisuju master kao budžetski studenti. 
– Osim što nam nije ništa predočeno za upis na master studije, nije usvojen naš predlog za smanjenje školarina. Odluka ministarstva o smanjenju školarina na 160.000 odnosi se samo na studente prve godine. Ta cena školovanja uopšte ne važi za upisane na drugu i treću godinu i zato smanjenje školarina ne obuhvata ostale akademce. Jedino smo prihvatili prvu tačku sporazuma koja se odnosi na princip prelaženja na budžetsko studiranje u slučaju da student završi prethodnu godinu sa 60 ESPB bodova – objasnio je Miloš Stanković u ime studenata Arhitektonskog fakulteta. 
Jučerašnjem sastanku prisustvovao je i prof. dr Vladimir Mako, dekan Arhitektonskog fakulteta, i prof. dr Branko Kovačević, rektor Beogradskog univerziteta. Kovačević se posebno osvrnuo na predlog akademaca da se tačno definišu kriterijumi za određivanje školarina.
– Uskoro će biti donet troškovnik sa specifikacijom plaćanja. Školarine se više neće određivati paušalno i tačno će se znati za šta se troši svaki dinar. Dosadašnja situacija na Arhitektonskom fakultetu, na kome je školarina bila sedam puta veća nego na mnogim drugim fakultetima, ličila je na pijačno određivanje cena – istakao je rektor.Očigledno da uveravanja nisu bila dovoljan zalog studentima da se vrate u klupe i počnu da slušaju predavanja. Kako tvrde, uzdaju se u sledeći sastanak sa ministrom Vuksanovićem, koji je juče dogovoren, ali se ne zna tačan datum njegovog održavanja.

Inspektori ruše po mraku
Odeljenje za inspekcijske poslove opštine Voždovac juče ujutru oko dva sata započelo je rušenje auto-servisa u Ulici Stevana Prvovenčanog 58, koji se nalazi neposredno uz autoput. Prema rečima Petra Čalića, vlasnika, bez ikakvog obaveštenja i sudskog naloga za ulazak na posed, inspekcijska ekipa prvo je presekla bankinu prema autoputu, a potom započela rušenje, dok su se u kući, koja je u okviru ovog poslovnog prostora, nalazili njegova supruga, otac, majka i četrnaestomesečna kćerka. 
– Čuli smo buku i videli kordon policije i teške građevinske mašine. Čak nisu ni struju ni vodu isključili, pa nam je život bio  ugrožen. Nismo smeli da izađemo, a tom prilikom su mi oštetili i tri vozila koja su se nalazila ispred objekta – objašnjava Čalić. On navodi da je prilikom izgradnje mokroluškog magistralnog kolektora koji prolazi kroz njegovo dvorište deo objekta već bio srušen, kao i da je u februaru ove godine u gabaritima koji su istovetni prethodnim sazidao objekat za poslovni prostor.
Čalić tvrdi da je kuća uknjižena i da je u vlasništvu njegove porodice od 1967. godine, kao i da inspektori nisu sačekali da prođe devet dana za pravo žalbe na rešenje o rušenju.
Prema rečima Gorana Lukačevića, predsednika Opštine Voždovac, svi bespravno sagrađeni objekti bez papira, kao što je slučaj sa ovim, biće srušeni po nalogu Odeljenja za inspekcijske poslove.
– U delu kod autoputa je nemoguća gradnja, jer tu treba da prođe saobraćajnica, tako da nema uslova za neku buduću gradnju. Na teritoriji naše opštine ima mnogo bespravnih objekata i skoro svaki dan imaćemo izvršenja da bismo uredili Voždovac da bude deo grada dostojan metropole – kaže Lukačević i dodaje da oko 180 nelegalizovanih objekata biće srušeno.
Za juče je bilo zakazano i rušenje lokala na uglu Rimske ulice i Vojislava Ilića, ali su vlasnici uspeli da zaštite svoju imovinu od inspektora i policije. Neki su se i zaključali da bi čak i životom branili svoj poslovni prostor. Premda je iz Opštine došao dopis da vlasnici lokala na ovoj lokaciji sami ruše lokale, kako tvrde vlasnici, to je učinio samo jedan, čiji lokal nije bio u funkciji tri-četiri godine. Prema rečima Miodraga Milutinovića, jednog od vlasnika, na ovom prostoru se nalaze apoteka, pekara, kafić i prodavnica, kao i da je rušenje nemoguće, jer su u sudskom procesu sa gradom i opštinom. 
– Čak smo dobili i obećanje iz Opštine da nam lokale neće rušiti dok smo u sudskom sporu. Mi imamo privremene dozvole do privođenja zemljišta nameni, ali zbog promene zakona taj termin više ne važi. Čak smo saznali da će na prostoru gde se nalaze naši lokali biti sagrađen objekat od 3.500 metara kvadratnih – objašnjava Milutinović.Lukačević je kategoričan i ističe da je i u ovom slučaju rešenje izvršno, jer su ovi objekti odbijeni za legalizaciju i da nema nikakvog sudskog procesa.

Napadnuta službenica Gradskog centra za socijalni rad
U prostorijama voždovačkog odeljenja Gradskog centra za socijalni rad, u Ulici admirala Vukovića 14, juče oko devet sati dogodila se prava drama. Nezadovoljna rešenjem koje je donela Komisija za utvrđivanje invaliditeta, koja radi nezavisno od Centra za socijalni rad, gospođa srednjih godina fizički je napala socijalnu radnicu u kancelariji nanevši joj telesne povrede. Jakim udarcem po licu oborila je na pod, čupala za kosu, šutirala po stomaku i leđima. Čuvši poziv u pomoć i plač, desetak minuta kasnije, nekoliko kolega je pritrčalo u pomoć napadnutoj koleginici i pokušalo da je odbrani od nervozne klijentkinje. U pomoć je ubrzo pristigla i služba Hitne pomoći koja je ukazala prvu pomoć službenici, dajući joj "antistresnu" injekciju, a razjarenu korisnicu usluga centra pripadnici MUP-a su odveli u Institut za neuropsihijatrijske bolesti "Dr Laza Lazarević".
– Među našim klijentima ima dosta psihijatrijskih bolesnika. Mnogi ne mogu da shvate da neke odluke ne zavise od nas, jer ih donose sudovi i komisije, a mi moramo da ih saopštavamo. Kada čuju nešto što im nije po volji, iskaljuju svoj bes na nama. Ti ljudi teško žive, često bez primanja, i to je uglavnom razlog njihovog nezadovoljstva. Ne postoji radnik koji nije doživeo makar jednu neprijatnost ili tuču sa korisnicima usluga – istakla je Vanja Govorko, pi-ar Gradskog centra za socijalni rad. 
Prema rečima Mirjane Veljović, rukovodioca centra na Voždovcu, slični incidenti se događaju barem jednom mesečno i učestala su pojava u svim beogradskim centrima za socijalni rad. Najčešće se dešavaju u objektima na Paliluli, Voždovcu, u Novom Beogradu, Zemunu i Zvezdari, a u prošloj godini je zabeleženo desetak većih incidenata.
– Napad na koleginicu je bio izazvan time što je morala dotičnoj gospođi da saopšti odluku komisije koja je procenila da njeno dete ima 80 odsto telesnih oštećenja, a ne 100 odsto, kako je ona očekivala. Time bi dobila nadoknadu za tuđu negu i pomoć od 13.000 dinara. Mogla je i da je ubije, sva sreća da je kolega ušao. Prošlog meseca mene je jedna žena udarila jako fasciklom po glavi, što je bilo veoma bolno, ali i ponižavajuće. Niko od nas nije podneo krivične prijave, mada smo to mogli da uradimo. Nemamo instrumente kojima možemo da im pomognemo, a oni znaju da smo nezaštićeni, pa su verbalni sukobi česta pojava. Kada ulazi osoba u kancelariju, dobro gledam i procenjujem na koji način moram da postupim. Moramo da igramo njihovu ulogu. Nažalost, lepa reč više nikom ništa ne znači – naglasila je, vidno potresena, Mirjana Veljović.
Skupština grada preko Sekretarijata za socijalnu i dečju zaštitu  obavezala se nedavno da će ovaj problem rešiti uvođenjem obezbeđenja u odeljenja kako bi zaposleni imali fizičku sigurnost na poslu. Ljiljana Lučić, gradski sekretar za socijalnu i dečju zaštitu, kaže da je ova novina planirana za 2007. godinu i da se samo čeka usvajanje novog budžeta.
– Najpre moramo da raspišemo tender za izbor kompanije koja pruža usluge obezbeđenja. Svakako da osuđujem ovakav napad, ali je poznato da se stalno susrećemo sa psihički izmenjenim osobama. To je rizik posla kojim se bavimo – zaključila je Lučićeva.Međutim, zaposleni u Centru za socijalni rad smatraju da ovo neće biti dovoljno i da bi im mnogo više značilo uvođenje kompletnog video-nadzora u objektima. Radnici se zalažu i za to da u svakoj kancelariji budu ugrađeni tasteri za slučajeve opasnosti, jer bi onda, ukoliko bi ih neko napao, mogli jednim potezom da pozovu obezbeđenje u pomoć. Ovakav bezbednosni sistem već imaju neki vrtići i kompanije i dosad se pokazao veoma efikasnim. Službenici centra kažu da bi se tek tada stvorili normalni uslovi za rad, jer nervno labilne osobe ne bi mogle da vijaju zaposlene po sobama, udaraju ih fasciklama po glavi, hvataju za vrat i prete ubistvom. Bez takvih mera oni će, nažalost, i dalje biti prepušteni sami sebi.

Kuće nema ko da kupi
Negotin – Timočki Negotin, najveći gastarbajterski grad u istočnoj Srbiji, sve manje je privlačan za njegove bivše i sadašnje žitelje, ali i za sve koji bi u ovom gradu da posluju. Uočljivo je to najviše po cenama nekretnina u Mokranjčevom rodnom gradu i po sve brojnijim oglasima za prodaju na koje se gotovo niko ne javlja. Gotovo svaka treća kuća je "na prodaju", a među prodavcima građevina sve češće su i negotinski gastarbajteri, kojih u belom svetu sada ima više od 16 hiljada. 
U privatnoj agenciji "Maja", koja se u Negotinu jedina bavi prodajom nekretnina, ističu da u ponudi za prodaju imaju 200 stanova, kuća i lokala i – ni jednog kupca. Godinama nije bilo tako, do polovine minule godine. Đorđe Marjanović, vlasnik pomenute agencije, kaže da je ranije mesečno prodavao i po nekoliko stanova i kuća i isto toliko placeva. U minulih pola godine prodao je jedva jedan stan, i to jednosoban. 
Dobri poznavaoci prilika kažu da je to zbog toga što je u Negotinu zamrlo gotovo svako privređivanje, i što je sve više onih koji raznim kanalima i dalje odlaze na privremeni rad u inostranstvo. Hemijski kombinat u Prahovu, decenijama najveći negotinski privredni kolektiv i najveći proizvođač veštačkih đubriva i osnovne sirovine za deterdžente u celoj SFRJ, odavno je u velikoj krizi. O očekivanom oporavku i previše dugo se priča, ali je broj zaposlenih sada manji za pet puta nego pre 15 godina. Ne snalaze se ni oni koji su sa gastarbajterskom ušteđevinom krenuli u nekakve svoje projekte, odavno je potpuno oronuo i bivši veliki Agroindustrijski kombinat "Krajina", a na izdisaju je i nekada poznata vinarska kuća "Krajina vino". 
Posebno zabrinjava što je sve manje onih koji se sa privremenog rada u Zapadnoj Evropi vraćaju u zavičaj. Jedva svaki hiljaditi. Već je uveliko poznato da su mnogi odavno uzeli i državljanstvo u nekoj od zemalja Zapadne Evrope, a polovina negotinskih gastarbajtera je i rođena u inostranstvu. Oni koji sada ilegalno odlaze najčešće državljanstvo kupuju fiktivnim brakovima sa strancima i strankinjama, plaćajući za tu "uslugu" deset hiljada evra i više. 
Mnogi su dugo verovali u povratak i unosne poslove uz pomoć gastarbajterskih ušteđevina. Sada sve ređe svraćaju i na čuveni negotinski jesenji vašar. Počeli su da prodaju i one velike kuće, koje liče na dvorce i oblakodere. Ali, nema kupaca za njih. Za trosoban stan jedva može da se dobije 30 hiljada evra. 
Prodajnih oglasa sve je više, ali kupaca – ni za lek.

Mini elektrane na istoku Srbije
Pirot – Piroćanac Jovan Minić (44) nekada poštanski radnik, čovek je koji se dobro snalazi i u mašinskoj radionici. Sada ima i treće zanimanje – prateći evropske trendove, više od godinu dana njegova mikrohidrocentrala, koja se nalazi na Crnovrškoj reci na Staroj planini, priključena je na EPS i isporučuje oko 1.000 kilovat-sati dnevno.Jovan priča da se presudan trenutak, da napusti siguran posao u državnoj firmi i "zaplovi" vodama privatnog biznisa, desio posle 5. oktobra 2000. Ipak, Jovan je počeo od onoga što je porodici ostavio njegov otac – od mašinske radionice. Kaže da se nije kolebao ni u početku, ali priznaje, u razgovoru za "Politiku", da je bilo i teških trenutaka. 
– Radio sam u pošti 18 godina. Poznajem dobro posao, pa sam 2001. otvorio prvu ugovornu poštu u pirotskoj opštini. Troje ljudi je dobilo posao, ali nisam se zaustavio na tome. Ulagao sam i u porodičnu mašinsku radionicu. Ipak, izgradnja hidrocentrale za mene je bila veliki izazov – kaže Jovan, objašnjavajući nam kako je odlučio da se upusti u tako ozbiljan posao.
Minić je, kaže, ideju za ovaj posao dobio od svog prijatelja Božidara Jovanovića, koji već ima hidrocentralu na Staroj planini:
– Božidar se ovim poslom bavi već 40 godina i konstruisao je sve turbine za 12 mikrohidrocentrala na Crnovrškoj reci. Turbinu smo pravili mesecima u mojoj mašinskoj radionici, a njegovo znanje i iskustvo su neprocenjivi. Prve kilovate smo isporučili EPS-u 2005. godine, a ulaganje će se, verovatno, isplatiti tek za dvadesetak godina. Tržište za naš proizvod postoji i ljudima koji to žele da rade treba olakšati put do dozvola i ostalih papira.
Hidrocentralu je izgradio na sopstvenom zemljištu za manje od dva meseca, ali je zato za izradu projekta i dobijanje dozvola utrošio pune tri godine, žali se Minić. Uglavnom je, kaže, ulagao sopstvena sredstva, ali je iskoristio i kredit Fonda za razvoj.
– Saradnja sa EPS-om je odlična, naročito sa ljudima koji rade u pogonu u Knjaževcu. Međutim, uočavam probleme u opštini Crna trava, gde planiram da, sa bratom i partnerom iz Grčke, počnem izgradnju nove tri elektrane. pošto nije urađen prostorni plan za to područje, posao ćemo morati da odložimo – kaže Jovan Minić, koji planira da udvostruči proizvodnju tako što će postaviti još jednu turbinu.
Inače, u knjaževačkoj opštini ima dvadesetak mikrohidroelektrana, dok u pirotskoj opštini postoji samo jedna. Predsednik opštine Vladan Vasić kaže za naš list da je već oformio radnu grupu za rešavanje ovih pitanja.
– Određeno je 38 lokacija za izgradnju mini elektrana, ukupne snage 45 megavata. Plan smo predstavili i Institutu za arhitekturu Srbije, pa je sve "ugrađeno" u prostorni plan Stare planine. To će nam olakšati dobijanje dozvola, a sledi izrada projekata i raspisivanje tendera – navodi Vasić.
Minić, naravno, podržava ideju, ali poručuje da će odluku o eventualnoj izgradnji novih hidrocentrala u pirotskoj opštini doneti posle raspisivanja tendera.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Romi izabrali Garija
Čačak – Na prvim međuromskim izborima u Čačku, koje je organizovala Opština uz kontrolu Cesida, pobedilo je Udruženje roma "Čačak" – Miroslav Mitrović Gari, dobivši 221 glas. Predsednik Izborne komisije i odbornik SO Čačak, Radiša Dželebdžić, saopštio je juče da je to Udruženje, kao apsolutni pobednik referenduma, steklo pravo da u ime ove etničke grupe sarađuje sa vlastima u gradu.– Glasalo se u četiri mesne zajednice i izbori su protekli bez ikakvih problema ili nepravilnosti. Samo u nekoliko slučajeva kao lična isprava priznata je zdravstvena knjižica, dok je nekolicina Roma glasala palcem, pošto su nepismeni – rekao je Dželebdžić.
Zbog dugogodišnje nesloge među tri organizacije čačanskih Roma, opštinske vlasti odlučile su da na ovaj način, verovatno jedinstven u nas, odrede koja od njih zaslužuje da predstavlja svoje saplemenike. Pored Udruženja Roma "Čačak", na glasačkom listiću bila su još i udruženja "Bibija Rom" – Dragan Mitrović Amigo, koje je dobilo 15 glasova, i "Holokaust" – Dragutin Mitrović Madžo, bez ijednog glasa.
Izjašnjavanje je obavljeno prekjuče od 10 do 16 časova, i glasao je ukupno 241 Rom, od 384 punoletna na području opštine. U Čačku živi 621 pripadnik ove etničke grupe, računajući sve uzraste.
– Konačno znamo ko je pravi, ovlašćeni predstavnik Roma u Čačku, i sada nam preostaje da odmah počnemo sa akcijama. Naravno, u saradnji sa opštinskim vlastima, pri čemu nikako ne smemo zaobići savete mesnih zajednica u kojima Romi žive – kazao je Miroslav Mitrović Gari, pobednik na referendumu.
Tako je, već za sledeću subotu, predviđeno čišćenje romskog naselja u MZ "Sajmište", na levoj obali Zapadne Morave.
Juče je, takođe, čelnik "Holokausta" objavio saopštenje u kome se navodi: "Ja, Mitrović Dragutin, predsednik `Holokausta`, izjavljujem da sam bez moje saglasnosti stavljen na glasačku listu za neki referendum za koji ne znam uopšte za šta se glasa, ni ko ga organizuje, pa molim da se zna da je to učinjeno bez mog znanja i saglasnosti".
Još pre izbora, rukovodilac udruženja "Bibija Rom", Dragan Mitrović Amigo rekao je da ga referendum ne zanima.

Dok Srbin dokaže da nije Pakistanac...
Gornji Milanovac – Može li vozač kamiona Ivan Matijević da bude – Pakistanac? Može, ako tako odluče policajci na graničnom prelazu Vajhaus, između Češke i Nemačke. A dok, uz mnogo muke, dokaže da je rođen u selu Bogdanica pod Maljenom, pre 29 godina, od oca Srbina i majke Srpkinje, odležaće u apsu 25 sati.– Vozio sam, nije mi prvi put, 5. marta, filtere aleksandrovačkog "Frada", rakiju "žuta osa" iz Divostina i ormare jednog valjevskog proizvođača. Filtere iskrcam u Pragu, a ostalo povezem za Diseldorf. Na nemačkoj strani policajci mi zatraže pasoš i tahografsku traku, pa onda ličnu kartu i međunarodnu vozačku dozvolu, najzad i našu vozačku. Onda me pozovu u kancelariju. Tu me zaskoči nekoliko policajaca, strpaju me u auto i odvezu do najbliže policijske stanice – iznosi Ivan za "Politiku" svoju odiseju.
U stanici sve po propisu: kačili na njega brojeve i fotografisali ga, uzimali otiske svih deset prstiju. Rekli su mu da mu ne valja ni jedan dokumenat, da je sve falsifikovano. Iz kamiona su doneli flašu "žute ose" i vikali da je to "slivovic šverc". I stalno su ga pitali da li je Pakistanac.
– Posle sedam sati maltretiranja, doveli su prevodioca. Bila je to jedna Hrvatica i ona im je objasnila gde je Čačak i Gornji Milanovac, moj zavičaj, i da ja govorim srpski sa naglaskom koji je karakterističan za taj kraj. Da li je to na granici sa Albanijom?, pitao je policajac, a ja sam se proderao: "Čačak je tamo gde ste nas bombardovali!" Žena im to nije prevela, htela je da me zaštiti od veće torture.
Ivana, potom, vrate Česima, a ovi ga smeste u zatvor. Opet uzimanje otisaka, pretresanje, skidanje do gaća. Česi ljubazniji od kolega s one strane "ničije zemlje", ali – bez hrane, vode i cigareta (ne može bez tri pakla dnevno) još 20 sati. Počeli su, posredstvom naše ambasade, da mu utvrđuju identitet.
– Pre nego što su mi oduzeli mobilni telefon, uspeo sam da se javim svom gazdi u Štutgartu za koga vozim robu, inače mom zemljaku, u kakvom sam položaju. On je javio mojima, pa se i policija u Gornjem Milanovcu uključila u dokazivanje ko sam i šta sam. Posle 25 časova je utvrđeno da nisam Pakistanac ni Albanac (i na to su sumnjali) pa su me Česi vratili Nemcima. Dočekala me ista smena koja i dalje nije verovala papirima, a ja sam rekao da ću da ih tužim za strah, dangubu, maltretiranje i penale koji će neko morati da plati zbog kašnjenja robe. "Ako nas tužiš, postaćeš persona non grata za Nemačku", zapretili su mi. Utom je stigao šef smene koji mi se izvinio i ja sam nastavio ka Diseldorfu. 
Ivanov poslodavac iz Štutgarta je odlučio da podnese prijavu protiv postupka nemačkih policajaca. A odlučio je i Ivan. 
– Ne treba mi takva Evropa, od sada ću da živim i radim u svojoj zemlji – rekao je na kraju našem dopisniku.

Poraz FMP-a u Viljnusu
Košarkaše FMP u finale Ulebovog kupa vodi podvig u revanšu polufinala. U prvoj utakmici su izgubili od Ljetuvos ritasa u Viljnusu sa 78:67 (22:23, 30:13, 12:17, 14:14). Uzvratni duel je 20. marta. Tuce poena više od litvanskog prvaka u Železniku zadatak je koji FMP može da ispuni, ako se ima u vidu da naš tim prethodno ne samo da je pred svojom publikom istopio Hapoelovu razliku od devet poena, nego ga je potukao do nogu. Nadu može da mu podgreje to što je Ljetuvos ritas podjednak s izraelskom ekipom. Doduše, naš predstavnik se nije uverio u umeće Amerikanca Karima Raša, koji nije igrao zbog povrede. 
FMP može da bude zadovoljan, ali ima i za čim da žali. U trećoj četvrtini je izgledalo da će da prođe kao bos po trnju. Domaćin je uz podršku 11.000 navijača i živošću koju mu je doneo ulazak u igru Koljevića poveo sa 61:42- Ekipa iz Železnika nije mogla da poveže redove od vode u ušiju. Nije FMP bio sabijen u konopce povijajući se pod silnim protivnikom, nego mu je bespotrebnim grčom i strahom olakšao posao.
Da može da bude drukčije, videlo se u poslednjoj četvrtini. Prethodila joj je ohrabrujuća Ercegova trojka u poslednjim sekundima treće deonice kojom je FMP smanjio prednost domaćina na 11 razlike. Po izrazima lica na klupi naše ekipe moglo je da se zaključi da joj je prihvatljiv poraz s manje od deset poena. 
Poslednjih deset minuta su model za igru koju FMP treba da prikaže u revanšu, ali koju je trebalo da igra i sve vreme u Viljnusu. Dva minuta pre kraja domaćin je postigao svega deset poena u poslednjem delu meča. Ekipa iz Železnika je mogla i da skrati put do Šarlroe, koja je 10. aprila poprište finala, da se njeni igrači neobjašnjivo nisu uzmuvali u dva napada u poslednjem minutu, poklanjajući protivniku loptu.
DVORANA: Simensova arena. GLEDALACA: 11.000. SUDIJE: Mithana (Španija), Hristodulu (Grčka), Perez (Španija).
LjETUVOS RITAS: Slezas 4 (za tri poena 0-4), Štelmahers 5 (1-1), Lukauskis 13 (2-6), Delininkaitis 14 (2-4), Koljević 7 (1-3), Batista 11, Petravičijus 9, Jomantas 9 (0-1), Gečevičijus, Nilsen 1 (0-1), Blums 5 (0-3). Nije igrao: E. Žukauskas. TRENER: Trifunović.
FMP: Teodosić 1 (0-3), Cvetković 10 (1-5), Đerasimović 4, Erceg 21 (2-6), Labović 3 (0-3), Krstović 2, Mičić 2, Todorović, Rašić 14 (2-7), Žigeranović 2, Samardžiski 8. TRENER: Vukoičić.
S. R.
--------------------------------------------------------------------------
Vukoičić: Nisam zadovoljan
Trener FMP-a Vlada Vukoičić rekao je da je nezadovoljan i rezultatom i igrom u porazu od Ljetuvos Ritasa u polufinalu ULEB Kupa i ocenio da je njegov tim grešio slično kao i u četvrtfinalu. 
"Nisam zadovoljan ni rezultatom ni igrom. Ova utakmica podsetila me na prvi meč četvrtinala protiv Hapoela, kada smo tri četvrtine igrali manje-više dobro, a jednu užasno. Današnja loša četvrtina bila je druga", rekao je Vukoičić.
"Promašivali smo iz igre i sa penala, a ni ispod koša nismo uspevali da prođemo. Imali smo previše izgubljenih lopti, koje je Lijetuvos pretvarao u kontre. Ipak, 11 poena prednosti je razlika koja obećava za oba tima i verujem da u revanšu možemo da je prestignemo", rekao je Vukoičić. 
Trener Ljetuvosa, srpski stručnjak Aleksandar Trifunović pohvalio je rezervne igrače, kojima je odao priznanje za stvaranje razlike od 17 poena: 
"Utakmica me je podsetila na meč protiv Strazbura u četvrtfinalu kada smo imali problema da zadržimo veliku prednost. Pre utakmice sam mislio da će pet do 10 poena biti dovoljno, a dobili smo 11. To je dobro, ali ništa ne garantuje. Samo se nadam da će se povređeni igrači oporaviti do sledeće nedelje".
Beta
--------------------------------------------------------------------------
Uniks – Real 76:69
U drugoj polufinalnoj utakmici Ulebovog kupa košarkaši Uniksa su stekli neznatnu prednost. U Kazanju su savladali Real sa 76:69 (23:20, 13:9, 25:18, 15:22).
Dvorana u Kazanju. GLEDALACA: 6.000. SUDIJE: Voreadis (Grčka), Jovčić (Srbija), Lovšin (Slovenija).
UNIKS: Stivenson 9 (za tri 0-5), Mekalo 15 (3-3), D. Lavrinovič 17 (1-2), Stombergas 6 (0-2), Samojlenko, K. Lavrinovič 14 (2-5), Čikalkin 9 (3-5), Savanović 2 (0-1), Meščerjakov 4. Nisu igrali: Panjin, Nesterov, Žukanenko. TRENER: Sireika.
REAL: Smit 26 (3-9), Sekulić 7 (1-1), Rejes 22, Mumbru (0-2), Ernandez, Hervel 5 (1-3), Tunčeri 5 (1-2), Bulok 1 (0-3), Lopez 3 (0-2), Tomas. Nisu igrali: Nguema, Milić. TRENER: Plaza.

Igraju s Huventudom, a navijaju za CSKA
Oko jedan čas pre večerašnje utakmice sa Huventudom u Badaloni (20.45 č, TV), Partizanovi košarkaši će znati da li ih pobeda nad španskim timom uopšte ostavlja u trci za četvrtfinale Evrolige. Jer, ako Olimpijakos savlada CSKA u Moskvi (18.15 č) "crno-beli" će igrati samo za prestiž sa Kataloncima, koje bi poraz ostavio bez mnogo šansi za dalji plasman.
U svakom slučaju, današnja utakmica petog kola "E" grupe TOP 16 biće za srpskog šampiona prilika da potisne iz sećanja poraz sa 31 poenom razlike od Huventuda u Španiji početkom ove sezone, koji su u redovima našeg tima često isticali kao jedini trenutak kada nisu bili ravnopravni u elitnom takmičenju. Ovih dana, Huventud je uspon u formi nagovestio u nacionalnom šampionatu, potukavši Taukeramiku, na čijoj klupi je debitovao Božidar Maljković. 
– Veoma dobro se poznajemo sa rivalom. Huventud će sigurno imati dodatnu motivaciju pošto smo ga pobedili u našem prvom meču u TOP 16. Ali, mislim da možemo da se nosimo u Badaloni. Prošle nedelje u Pireju protiv Olimpijakosa pokazali smo da imamo snagu za utakmice u gostima. Huventud igra brzo, misli brzo i tako i napreduje. Svi timovi u TOP 16 su na visokom nivou, koji je, uveren sam, blizu onog u NBA, rekao je Duško Vujošević, trener Partizana.
CSKA je obezbedio mesto među najboljih osam ekipa Starog kontinenta, a pošto je pre dve nedelje deklasirao Olimpijakos sa "plus 21" u Grčkoj, izvesno je da će ruski tim danas osigurati prvo mesto i prednost domaćeg terena u četvrtfinalu – da bi ostao bez toga gosti bi morali da se revanširaju ubedljivijim trijumfom i da još rezultati u poslednjem kolu budu odgovarajući. S druge strane, Olimpijakosu ovaj duel ne znači mnogo, imajući u vidu da će mu praktično neophodna biti pobeda kroz sedam dana nad Huventudom u Pireju.Danas su na programu još dve utakmice. Efes će kod kuće protiv Barselone, koja se već kvalifikovala, igrati za prvu pobedu u "F" grupi TOP 16, dok je Benetonu potreban trijumf protiv već otpisanog Arisa u borbi za prva dva mesta u "G" sastavu sa Dinamom i Unikahom.

Biće teže nego u Beogradu
U Apatinu i okolini vlada veliko interesovanje ljubitelja fudbala pred današnji meč četvrtfinala Kupa Srbije između Mladost i Partizana. Ekspedicija beogradskog tima uputila se, zbog važnosti susreta, dan ranije. Igrači i stručni štab noć  su proveli u Sombor, odakle će danas direktno doći na fudbalski dvoboj.
– Lično, očekujem da osvojimo pehar namenjen pobedniku Kup. Utakmica u Apatinu će biti pravi test, jer ispred sebe imamo jak sastav. Očekuje nas teška utakmica, teža  nego nedavno u Beogradu, kada smo uspeli da im "slomimo" otpor tek u finišu meča, kaže Nebojša Marinković.
Ovaj mladi fudbaler sjajno je započeo drugi deo šampionata, trenutno je sa devet golova  drugi na listi strelaca, odmah iza Đokića iz Crvene zvezde.
– Ne opterećujem se tom činjenicom, prvenstvo je dugo. Kod novog trenera sam dobio  novi zadatak, igram kao drugi napadač, ne vraćam se prema našem golu, pa mi tako ostaje mnogo više snage da zadam završni udarac protivniku.
Nebojša Marinković se igrom i golovima izborio za mesto standardnog prvotimca. O tome kaže:
– Igram mnogo opuštenije, i time je moj udeo u igri daleko veći. Sviđa mi se Đukićev način rada, razmišljanje koje je čisto fudbalsko, što vodi brigu o mladim igračima, njihovom razvoju. Jednom rečju, čovek veoma dobro poznaje ovu igru, kaže Partizanova nada o svom učitelju.
U opštoj fudbalskoj euforiji koja je zahvatila dom "crno – belih", posle fantastične pobede nad Crvenom zvezdom, mladi Marinković priznaje da sada zajedno sa  saigračima  još više razmišlja o osvajanju titule.
" Iskreno, o tituli sam počeo da razmišljam odmah posle našeg trijumfa u derbiju, a sada, kada smo se primakli večitom rivalu na samo šest bodova, još sam veći optimista. Sa Zvezdom nas očekuju još dva derbija, borba za prvaka će biti zanimljiva do poslednjeg kola, smatra Marinković.
Iskusni fudbalski statističari su primetili da je Nebojša Marinković najopsniji od 60. do 80. minuta, u tom periodu uglavnom postiže golove.
– Nadam se da će bar jedna lopta završiti u mreži Mladosti.Apatinci su na nogama, kao i najveći deo fudbalske javnosti. Pred ljubiteljima fudbala su interesantne borbe za četiri mesta koja vode u samu zavrpnicu našeg najmasovnijeg takmičenja.

Uvertira za Karaburmu
Poslen nesvakidašnjeg odlaska poznatog fudbalskog stručnjaka Dušana Bajevića iz našeg najtrofejnijeg kluba, njegov dosadašnji pomoćnik Boško Đurovski sutra će debitovati na mestu šefa stručnog štaba na gostovanju Čukaričkom u četvrtfinalu Kupa Srbije. Đurovski je uoči meča sa drugoplasiranom drugoligaškom ekipom optimista i veruje u uspeh.
– Nakon svih dešavanja atmosfera se polako stišava i osećam da je raspoloženje kod igrača, ali i svih struktura u klubu, popravljeno. Verujem da će posle susreta na Banovom Brdu biti još bolje, jer nas pobeda vraća na pravi kolosek. Napravili bismo i dobru uvertiru pred naredni prvenstveni meč sa OFK Beogradom na Karaburmi – istakao je Boško Đurovski.
Za duel sa Čukaričkim, Đurovski ne može da računa na suspendovanog Raškovića, povređenog Burzanovića i nespremnog Bajalicu.
– Bajalici sam stavio do znanja da mora dobro da se spremi, jer je propustio veliki broj treninga na pripremama. Igrač njegovih kvaliteta trebalo bi da bude potpuno spreman za takmičarske napore. Videlo se i protiv Vojvodine da još nije u adekvatnoj formi – kazao je Đurovski.
Kapiten Dejan Milovanović  uspeh protiv Čukaričkog ne dovodi u pitanje:
– Očekujem tešku utakmicu, jer nam na Banovom Brdu nikada nije bilo lako. Preostaje nam samo da svaki igrač pruži maksimum. Zato je pobeda važna, kako bismo vratili neophodno samopouzdanje. Uveren sam da imamo odličan tim i verujem da ćemo odbraniti šampionsku titulu i trofej u Kupu – naglasio je Milovanović.
Na pitanje da li namerava nešto da promeni u načinu rada na treninzima, zasad privremeni stručni šef "crveno-belih", Đurovski je kazao da svaki trener ima svoj sistem i viziju:
– Trudiću se da unesem nešto novo i siguran sam u ono što radim. Ova ekipa ima veliki potencijal, ali je potrebna dorada na taktičkom planu. Ne bih se vraćao šta je bilo ranije, ali organizacija i odnos prema obavezama na samoj utakmici moraju da budu striktno poštovani. Potrebno je da posvetimo više pažnje psihološkom planu, ali rad na taktici je prioritet, jer ona dominira u modernom fudbalu – zaključio je Boško Đurovski.
Fudbaleri Zvezde su posle jučerašnjeg treninga bili u karantinu, u klupskom hotelu na Autokomandi.
--------------------------------------------------------------------------
Derbi u Apatinu
Danas se igraju utakmice četvrtfinala fudbalskog "Lav kupa Srbije". Svi mečevi počinju u 14 časova, a sastaju se:
ZRENjANIN: Banat – Bežanija
BEOGRAD: Čukarički Stankom – Crvena zvezda
APATIN: Mladost – Partizan
PIROT: Radnički – Vojvodina
U slučaju nerešenog rezultata odmah će se izvoditi jedanaesterci. Poraženima u ovoj fazi takmičenja pripašće po 6.000 evra, što sa zarađenim u prethodnim kolima iznosi ukupno po 9.000. Polufinale je na programu 18. aprila, a finale 16. maja. Pobednik našeg najmasovnijeg takmičenja zaradiće 81.000 evra, a finalista 51.000.

Traži se zaštita zakonitosti
Niš – Prilikom odlučivanja o dodeli nacionalnih penzija vrhunskim sportistima seniorima u Srbiji, koji su u reprezentaciji osvajali zlatne, srebrne i broznane medalje, izostavljeno je deset istaknutih fudbalera iz generacije koja je na Evropskom prvenstvu za mlade 1978. osvojila najsvetlije odličje. 
Posle ozvaničenja odluke Vlade Srbije i Ministarstva za omladinu i sport, bivši fudbaler niškog Radničkog i reprezentativac Milovan Obradović, danas advokat u Nišu, odlučio je da zvaničnim putem zatraži pravdu za svoje drugove iz tadašnje mlade fudbalske reprezentacije Jugoslavije i sebe.
– Svi mi koji smo branili boje reprezentacije i u završnici Evropskog prvenstva u finalu savladali Istočnu Nemačku u dva meča, u Haleu (DDR) bilo je 1:0 za Jugoslaviju, a u Mostaru 4:4, osvojili smo zlatnu medalju. Nismo uzeti u obzir i pored urednog zahteva koji smo svi podneli, jer navodno nismo igrali za seniorsku reprezentaciju, već za "mladu′". Smatramo da smo oštećeni i nepravedno zaobiđeni jer smo svi u tom periodu, znači i tokom predtakmičenja za EŠ, a potom i kroz četvrfinalne, polufinalne i finalne utakmice bili seniori. Imali smo između 22 i 26 godina (koliko je imao Vahid Halilhodžić, naš najbolji strelac u tom ciklusu), znači nismo bili ni juniori, ni kadeti, ni omladinci. U isto vreme sastav koji je odigrao sve utakmice do finala i dva meča u finalu sa DR Nemačkom, bio je praktično olimpijska reprezentacija Jugoslavije između dve Olimpijade, 1976. i 1980. U međuvremenu, posle osvajanja zlatne medalje, napravljena je nova mlada reprezentacija koja je učestvovala u novom takmičenju za Prvenstvo Evrope i tadašnjem olimpijskom ciklusu. Čak je u mnogo povoljnijoj situaciji naša mlada reprezentacija iz 2004., koja je u Bohumu osvojila srebrnu medalju i učestvovala na Igrama u Atini. U oba slučaja, i na Prvenstvu Evrope i na Olimpijadi, oni su bili seniori, u prvom slučaju osvojili su medalju, u drugom nisu... Zar to nije primena dvostrukih aršina i praznina ovog novog zakona u našoj zemlji? A ne treba zaboraviti da su i srebrni momci iz 2004. zaobiđeni prilikom odlučivanja o tome ko će i kakvo nacionalno priznanje dobiti...
Milovan Obradović je pripremio žalbu na odluku o nacionalnim penzijama:
– Nas deset fudbalera iz zlatne generacije koja je bila prvak Evrope 1978. odlučili smo da idemo regularnim putem, jer smatramo da smo oštećeni i da Uredba o priznanjima za vrhunske domete nije primenjena na pravi način. Već smo uputili zahtev Republičkom sekretarijatu za zakoniodavstvo za tumačenje četvrtog stava člana 6. Uredbe o izmenama i dopunama postojeće Uredbe od 18.1.2007. Taj stav govori o tome ko je senior, a ko nije... Sledeći korak biće da od skupštinskog odbora za zakonodavstvo Narodne skupštine Srbije zatražimo ocenu primene zakonitosti, i u slučaju da ovaj organ, merodavan za zvaničnu ocenu primene zakonitosti ne bude odlučio, pokrenućemo ustavnu inicijativu, ili tužbom pred redovnim sudom ćemo zatražiti svoja prava.
Šta se traži od Republičkog sekretarijata za zakonodavstvo?
– Samo jedna stvar – da potvrdi da li smo mi bili seniori, ili maloletnici, i, svakako, da li smo u kategoriji sportista koji su nastupali za jedan seniorski sastav, bez obzira što se on zvao mladom reprezentacijom. Treba svakako reći da smo i jedini spprt, mislim na fudbal, prema statutu UEFA koja ima kategoriju mladih reprezentacija. Toga nema ni u rukometu, ni košarci, vaterpolu, odbojci... U isto vreme to je i, opet prema statutu UEFA, olimpijska reprezentacija, jer zna se da na olimpijadama ne mogu da učestvuju najbolje fudbalske reprezentativne selekcije. Pravi paradoks. Na početku ciklusa, kada selekcija započne takmičenje ni jedan od fudbalera ne može da ima više od 21 godine, ali tokom ciklusa mogu da imaju i više godina. Znači, i na startu su oni po svim merilima i statutima, a napominjem da je to zakon i Fife i Uefe i FSS, seniori, kao što smo mi bili. To je toliko prosto da ne shvatam iz kojeg razloga je prilikom odlučivanja rešeno na našu štetu.Pored Obrdaovića, koji je zvanični zastupnik svih oštećenih, na spisku "zlatnih" fudbalera mlade reprezentacije Jugoslavije iz 1978. su i Aleksandar Stojanović, Zlatko Krmpotić i Vladimir Petrović iz Crvene zvezde, Slobodan Pavković, Đorđe Vujkov i Dragan Bošnjak iz Vojvodine, Nenad Stojković, Nikica Klinčarski i Rade Zalad iz Partizana. Svi se oni nadaju da će postupak koji je pokrenuo bivši fudbaler Radničkog i državne reprezentacije, a sada advokat Obradović dokazati da zlato koje su osvojili ima sjaj i da je to bio vrhunski domet, a samim tim i da zavređuje priznanja koja sada dodeljuje država.

Savladani i Rusi
Od izveštača "Sportskog žurnala"
Oklend, 13. marta – U najboljoj partiji u dosadašnjem toku priprema za Svetsko prvenstvo u Melburnu Srbija je ubedljivo pobedila Rusiju na turniru u Oklendu (Novi Zeland) s 14:8 (2:3, 5:2, 6:2, 1:1). Naši vaterpolisti su imali prednost čak od osam golova (13:5). Na taj način naša reprezentacija je gotovo izvesno pobednik turnira, jer bi trebalo da se dogodi pravo čudo – da nas u poslednjem kolu Italija pobedi sa šest golova razlike i osvoji pehar.
Prva četvrtina je bila slaba, kao da su se naši igrači zagrevali. Posle Vujasinovićevih asistencija Udovičić i Šapić su bili strelci, ali su Rusi imali gol više. U srednjem delu meča naš tim je potpuno dominirao. Sevalo je sa svih strana po golu nesrećnog Para, Novozelanđanina koga su Rusi pozajmili pošto su sticajem okolnosti došli bez golmana. Naša odbrana je zaigrala kako treba, pa su napadi Rusa bili bezopasni. U poslednjih osam minuta niti su Rusi nešto pokušavali, niti su naši nastojali da razlika bude veća.
Pored Vujasinovića zapaženu rolu u odbrani su imali Ćirić, Šapić je bio efikasan, Nikić je vodio pravi rat sa protivničkim bekovima, a V. Udovičić je u sve je boljoj formi.
– Malo smo se lakše kretali i to se osetilo po rezultatu. Još smo teški i mislim da imamo dosta rezervi do Melburna, – bio je kratak komentar Dejana Savića.
Selektor Dejan Udovičić je konstatovao:
– Dobar deo u drugoj i trećoj četvrtini smo igrali kako želimo – na vrhunskom nivou. To bih voleo uvek da gledam ali i da primamo manje golova. Na tome ćemo još raditi, mada, ponavljam, mislim da smo na pravom putu.
Aleklsandar Ćirić je ponovo bio važan šraf u odbrani:
–  Nisam još tu najzadovoljniji. I pored dobrog učinka s igračem manje može bolje. Više su Rusi grešili nego smo se mi dobro kretali. Ali biće bolje, u to ne sumnjam.
Prekosutra, po završetku turnira, naši reprezentativci imaju slobodan dan. Odlazak u Melburn je u petak. Zdravstvenih problema nema.
PLIVALIŠTE: Zapadni talas. GLEDALACA: 1.000. SUDIJE: Čenej (SAD) i Valdiv (Novi Zeland). ISKLjUČENjA: Srbija 8(2), Rusija 13(6). 
SRBIJA: Šefik, Prlainović, Gocić, V. Udovičić 2, Savić, Ikodinović 1, Nikić 3, Filipović 2, Ćirić, Šapić 4, Vujasinović 2, Peković, Soro.RUSIJA: Par, Jacev, Jurčik, Agarkov 1, Balašov, Jerišov 1, Stratan 1, Aksjonov 1, Zakirov 1, Garbuzov 2, Jevstignjejev, Lisunov 1.

Jankovićeva poražena
Tenis – Jelena Janković (deveta na svetskoj rang-listi) nije se plasirala u osminu finala na velikom turniru u Indijen Velsu gde je bila sedmi nosilac. U trećem kolu je izgubila od 12. nosioca Kineskinje Na Li (17) sa 6:3, 7:6 (7:1). Još jednom se potvrdilo da je najbolja kineska teniserka neugodna po našu najbolju igračicu koja ju je savladala samo na šljaki, u Strazburu lane, dok joj je ovo i treći neuspeh na tvrdoj podlozi.
- Povredila sam leđa, obnovila sam staru povredu. Igrala sam koliko sam mogla, ali jako je teško igrati pod takvim okolnostima. Najveću bol sam osećala prilikom servisa. Šta da radim, moje telo još nije dovoljno jako da izdrži sve ove napore pa zato dosta kuburim sa povredama. Vraćam se za Beograd na par dana da saniram povredu, – rekla je Jankovićeva.
Li se u osmini finala sastaje s 15. nosiocem Ruskinjom Verom Zvonarjovom (20) koja se izborila s prvim "reketom" zemljakinjom Marijom Šarapovom, braniocem trofeja – 4:6, 7:5, 6:1.

Janko Tipsarević (100. na svetskoj rang-listi) nije krunisao podvig protiv Lejtona Hjuita (20), 19. nosioca na teniskom turniru u Indijen Velsu. U trećem kolu je izgubio od 14. nosioca Španca Davida Ferera (15) sa 6:1, 6:3. Novak Đoković (13), koji je 12. nosilac, ubedljivo se probio u osminu finala, pošto je u trećem kolu savladao Rusa Jevgenija Koroljeva (71) sa 6:2, 6:1, za svega 55 minuta igre. Sledeći rival danas mu je Amerikanac Džejms Blejk (6), šesti nosilac. Bolji će igrati sa uspešnijim iz duela između Ferera i njegovog zemljaka Karlosa Moje (36) koji je izbacio Argentinca Giljerma Kanjasa (60), senzacionalnog pobednika nad najboljim teniserom današnjice Švajcarcem Rožeom Federerom.

Kosovo – Republika Srbija ne dolazi na "BETT 07"
Stonoteniski savez Kosova neće poslati svoje selekcije na "Libher evropsko prvenstvo u stonom tenisu BETT 07", koje će se od 25. marta do 1. aprila održati u "Beogradskoj areni".
Stonoteniski savez Kosova u svojim pismima Evropskoj stonoteniskoj uniji (ETTU) i Stonoteniskom savezu Srbije napisao je da je nezadovoljan odlukom ETTU da u Beogradu njihove ekipe i stonoteniseri mogu da igraju samo pod imenom Kosovo – Republika Srbija i da zbog toga neće doći u Beograd.
– Mi smo dobili i pismo predsednika Evropske stonoteniske unije Stefana Bosija koje je uputio Stonoteniskom savezu Kosova u kojem sa žaljenjem konstatuje da je je odluka o neučestvovanju na Prvenstvu Evrope njihov izbor, kao i da – citiram -  "šampionat ide i mi ćemo ga igrati". Evropsko prvenstvo je sportsko takmičenje, mi se bavimo sportom i ne želimo da se bavimo politikom. Ako i oni žele da se bave sportom, pod uslovima ETTU, mogu da dođu u Beograd, – kaže predsednik Stonoteniskog saveza Srbije Aleksandar Matković.Izostanak stonotenisera i stonoteniserki sa Kosova neće nimalo oslabiti kvalitet "BETT 07", jer je reč o ekipama iz treće evropske kategorije iz koje nema ispadanja...

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

S Kosovom i Metohijom u srcu
Jedna princeza i jedan vitez – po druženju i osećanju realnih istorija – u životu i u stvaranju, Darinka Jevrić i Aco Rakočević, ostavljaju za sobom značajno, ali nezavršeno delo, svoju jedinstvenu kosovsko-metohijsku hrisovulju i simbol, poput i mnogih drugih pisaca u tom podneblju, koje je ubila velika ljubav baš za tu, srpsku zemlju, i vekovno prokletstvo nesigurnog bitisanja na njoj i proterivanja s nje.Redosled njihovog zemnog nestanka bi obrnut: prvo je, u utorak, 13. februara 2007. godine, umro plodan pisac za decu, omladinu i odrasle Aco Rakočević, a već kroz tri dana, u petak, 16. februara, i poznata srpska poetesa s omanastirene Metohije zelene, Darinka Jevrić.  
Tužna hronika
Dok još beše pećka srednjoškolka, sa sedamnaestogodišnjom Darom Jevrić, slučajno, pesnik Velimir Milošević, i sam Metohićanin, i ja, celi jedan sunčan, prolećni dan, provedosmo u manastiru Visoki Dečani, u divnom razgovoru s tada još mladim, prelepim i mudrim ocem Justinom, u šetnji pored Dečanske Bistrice, i, gore, po okolnim brdima, ispod stoletnih borova i kestenova. Mi smo bili, verovatno, prvi na svetu koji su, iz njenih usta, čuli stihove, "bačene" na list, istrgnut iz đačke sveske, koji će biti osnova njene buduće kultne pesme "Dečanska zvona". Koja će je proslaviti. Ali, mnogo godina kasnije, u noćnom ekskluzivnom lokalu "Lipa", u Novom Sadu, uz zvuke mađarskih Cigana tamburaša, gde je direktor "Brankovog kola", pesnik Nenad Grujičić, "zadužio" Darinku da pročita ciklus svojih pesama, ugledni književni kritičar Miroslav Egerić 
– Draga Daro, "Dečanska zvona" su ti sjajna! Ali, zbog "Sobe" ćemo ti podići spomenik! 
Napravimo li lik poetese njom samom, "Soba", ovako počinje: "Soba u kojoj dišeš kao usnuli svetac/ A odavno te nema."
A "Monolog pjesnika" ovako snažno ulazi u naše sećanje: "Šta sam to zidao? / Plašim se da imenujem. /   Okolo raspršena građa: starinske knjige, poroci, / Snovi, godine, živi kreč – najprije razlažeš/ Pa sabireš značenja tajna… / Tapije i skice nijesam pribavljao, / Nikakva uzdarja –-  uvijek / Počinjući ni iz čega…"
Uvek počinjući ni iz čega! To je taj sudbinski monolog, ili dijalog, svejedno, stvaralaca, putnika, beskućnika, prognanih, poniženih, uvređenih. Ili, kako reče poznati naš pesnik Slobodan Rakitić, u predgovoru njene nove knjige izabranih pesama "Psalam bezdomnika", upravo izašle iz štampe u izdanju "Panorame":
"Darinka Jevrić je uspravna pesnikinja i kad kazuje pohvale, i kad sriče kletve na svojoj zemlji. A to podneblje je hvostansko, metohijsko, kosovsko, svetootačko. To je zemlja naših predaka, ratnika i svetaca, careva i sebara, zlata i krvi, buntovnika i zakonodavaca, svete loze i korova. Danas zemlja srpskog stradanja, ridanja i plača."
Dom ni iz čega!
A Aco Rakočević iza sebe ima desetak zapaženih knjiga proze za decu i odrasle. Neki njegovi prijatelji na prvo mesto stavljaju njegov roman za omladinu "Državna deca", u kojem je, u zgusnutoj slici, prikazana nemila sudbina izgubljene i odbačene dece, bez roditelja, odmah posle Drugog svetskog rata, koja su odrasla i školovala se u, na brzinu "sklepanim", državnim institucijama, domovima i internatima. I sam je pisac, rođen u Morači, u njima proveo više sudbonosnih godina. Jordan Ristić, pisac i direktor Pokrajinske narodne i univerzitetske biblioteke "Ivo Andrić" iz Prištine, koji se do poslednjeg dana Rakočevićevog ovozemaljskog života s njim blisko družio, izdvaja, po značaju, njegovu knjigu "Molitva za Milicu", u kojoj je projektovana tragika nove "državne dece". Otud, Ristić ovako završi svoj nekrolog prijatelju, u ime svih prisutnih: "Ako bismo pronicljivije tražili korene Čičine bolesti, on bi nas sam uputio na prelivenu čašu žuči i na maksimu starih Kosovaca "Pojela ga kosovska muka!". Jer je sam rekao i zapisao: "Ne ostaje mi ništa drugo, no da se osećam i živim kao biljka koju su izvadili iz zemlje, pa je još ostavili bez svetlosti, vazduha i vode!"
Dirljive životne priče o Acu Rakočeviću, isto kao i o Darinki Jevrić, one tužne, vezane za njihovo bolno doživljavanje kosovskometohijske tragedije, ali i one, u retkim trenucima, začinjene radostima, imali bi da kažu –  poznati kosovski pesnik Mirko Žarić, koji se poslednjih godina s njima veoma intenzivno družio, ugledni novinar i publicista Mirko Čupić, i profesorica iz Kosovske Mitrovice Mitra Reljić. I mnogi drugi. Reljićeva je Darinki, bivajući uz nju i posle poetesine odluke da se ne seli s Kosova, iz Prištine, pomogla kroz niz dana, meseci i godina, da stravične slike pakla ovog avetnog grada posle progona preko 50.000 Srba, koje su slamale njeno srce, lakše podnese. Njena popularnost u narodu je porasla, ali je platila veliki ceh. Pustoši, osame, tuge i boli bili su jači – njeno zdravlje se rapidno pogoršavalo, rušilo.
Ali sve priče za njih dvoje, kao i za svakog proteranog Srbina ili Srpkinju s Kosova i Metohije, isto kao i za one koji su ostali da žive na vekovnim domaćim ognjištima, uz svakodnevnu opasnost da im mogu biti rasturena, mogle bi da počnu i da se završe onako kako je zapisano u knjigama i Darinke Jevrić i Aca Rakočevića, što tvori novu slovensku antitezu: Naš dom više ne postoji! Sve moramo da zidamo iz početka! Ni iz čega!

Užičko pozorište na Venecijanskom bijenalu
Užice – Izuzetan stvaralački izazov nalazi se pred užičkim Narodnim pozorištem. Ovaj teatar, kako je u Rimu prekjuče zvanično na konferenciji za novinare u ambasadi Srbije najavljeno, nastupiće na 39. Pozorišnom bijenalu u Veneciji, koji se održava tokom jula ove godine. Reč je o internacionalnom koprodukcijskom projektu "Sluga dvaju gospodara" Karla Goldonija, koji teatar iz Užica ostvaruje zajedno sa Venecijanskim bijenalom, Bitef teatrom, italijanskim Offucina Electic Arts i Grand Theatre iz Holandije.

Ovaj ambiciozni projekat podržava poznati La mama teatar iz Njujorka, čija je rodonačelnica Elen Stjuart prošle godine boravila u Užicu kada je italijanski reditelj Andrea Paćoto radio premijeru predstave "Pilad" Pjera Paola Pazolinija. Paćoto je tada visoko ocenio rad i mogućnosti užičkog pozorišnog ansambla, a sada evo nove saradnje, budući da će ovaj italijanski reditelj postaviti na scenu Goldonijevu dramu. Ovaj internacionalni projekat podržavaju i srpsko Ministarstvo kulture, Skupština opštine Užice i Italijanski institut za kulturu u Beogradu.
Prilikom obraćanja medijima u našoj ambasadi u Rimu projekat su predstavili Mauricio Skaparo, umetnički direktor Venecijanskog pozorišnog bijenala, Jovan Ćirilov, umetnički direktor Bitefa i prevodilac drame, Nemanja Ranković, umetnički direktor užičkog pozorišta, i reditelj predstave Andrea Paćoto. Svetska premijera projekta "Sluga dvaju gospodara" u izvođenju ansambla teatra iz Užica zakazana je za 19. jul na Venecijanskom bijenalu, a srpska premijera održaće se u septembru za vreme 41. Bitefa.
U autorskom timu su, pored reditelja Paćota i asistenta Rankovića, i Jovan Ćirilov, koji radi prevod i adaptaciju Goldonijevog teksta, dramaturg Suzana Vinaker iz Nemačke, kompozitor Anja Đorđević, kompozitor elektronske muzike i video dizajner Jan Klug iz Holandije, scenograf Mia David Zarić, dizajner svetla Andre Pronk (Holandija) i dizajner zvuka Nikola Pejović. Tokom maja i juna ove godine probe će se održavati u Užicu.
Nemanja Ranković o projektu kaže da je reč o komadu savremenog pozorišnog izraza i modernog iščitavanja Goldonijevog teksta. Likovi iz ove drame, nastale u doba baroka, inspirisali su reditelja Paćota da komad postavi u balkanski interaktivni prostor, sa primesama izvođačkih umetnosti, uz korišćenje novih medijskih tehnologija u teatru, kaže umetnički direktor pozorišta u Užicu.

Nakaradni ljubavni trougao
"Prevara" Harolda Pintera je drama specifična po svojoj strukturi, odnosno po obrnutoj hronologiji događaja koji se predstavljaju. Fragmenti radnje koja se odnosi na relacije u ljubavnom trouglu prikazuju se unatrag, pri čemu tu nije reč o pukom formalnom eksperimentu, već je struktura u funkciji efektnijeg građenja dramske tenzije, kao i širenja značenjskog korpusa komada. Prema tekstu je snimljen i film 1983, a dvadesetak godina kasnije je ova funkcionalna forma obrnute naracije eksploatisana i u filmovima "Otpozadi" Gaspara Noea i "Pet puta dva" Fransoa Ozona. 
Reditelj Žanko Tomić tekst predstavlja izuzetno stilizovano, vrlo adekvatno za razumevanje esencije Pinterovih "komedija pretnji", u pogledu toga što se jedna na površini obična i svakodnevna situacija prikazuje kao preteća, uznemirujuća i apsurdna. Ovaj pinterovski osećaj metaforičke prenapregnutosti, koji idejno znatno prevazilazi granice transparentnog realizma, u predstavi se oblikuje putem stilizovanog izgleda scene (Aleksandar Veljanović) i kostima (Jelena Stokuća), zatim načina glume, činjenicom da se govor glumaca prenosi i preko zvučnika i uz pomoć muzike. Instrumentalni muzički lajtmotiv koji se emituje u bitnim dramskim momentima radnje, i između scena, stvara utiske idiličnosti, naivnosti i bezazlenosti – osećaje sasvim suprotne smislu događaja koji se predstavljaju; dakle, ironično ih komentariše, oneobičava i na taj način prema njima gradi oštar kritički odnos. 
Neda Arnerić igra Emu koja je dugo godina imala aferu sa Džerijem (Janoš Tot), najboljim prijateljem njenog supruga. Glumica je oblikuje kao veoma ciničnu i jezivo hladnu, čime se njeno ponašanje u braku ukazuje kao apsolutno neopravdano i besmisleno, a njen život kao suštinski promašen zato što kroz njega prolazi bez opipljivijeg smisla i ozbiljnije motivacije. Aleksandar Alač na sličan način igra njenog supruga Roberta, takođe vrlo plastično, kao bezličnu i beživotnu osobu. On bez emocija, nezainteresovano i bezizražajno prihvata informaciju da ga žena vara sa najboljim prijateljem. Insistirajući na ovoj specifičnoj vrsti otuđenosti i mehaničnosti njihovih relacija, reditelj jasno akcentuje fakat nakaradnosti porodičnih odnosa i društva u celini. 
Iako "Prevara" nije među najboljim Pinterovim tekstovima, odnosno njegovi raniji komadi "Povratak", "Rođendan" ili "Ničija zemlja" su drastičnije i beznadežnije rušili uverenja na kojima su izgrađena moderna društva, predstava Žanka Tomića uzbudljivo podstiče preispitivanja društvenih premisa. Polazeći, dakle, od analize odnosa između muža, žene i ljubavnika, predstava "Prevara" se bavi i značajnim pitanjima sećanja i zaborava, odnosa prema budućnosti, svrhe umetnosti, stvarajući pri svemu tome jedan permanentan i intenzivan osećaj antropološke nesigurnosti, kojim je Harold Pinter markantno obeležio istoriju savremenog dramskog pozorišta.

Postkolonijalno ludilo
Draž egzotike, odbrana imperijalizma i afirmacija zapadne civilizacije bili su najčešći razlozi što je afrički kontinent u poslednja dva veka – u knjigama, pozorišnim komadima, filmovima i lakoj literaturi, bio opisivan kao opasno, divlje i misteriozno mesto nastanjeno jednostavnim, često ljubaznim stanovnicima predvođenim okrutnim i nepredvidljivim vladarima.Razlozi što je u poslednje dve-tri godine nastao čitav serijal filmova o Africi, u kojima su Britanci učestvovali uglavnom kao većinski producenti, nešto su drugačiji. No, ne treba se zanositi. Nije toliko reč o potrebi za postkolonijalnim izvinjenjem ili buđenjem savesti čovečanstva zbog mnogo afričke gladi, krvi, ratova, koliko o gotovo pomodnom filmskom talasu koji će trajati onoliko dugo koliko svetsko gledalište bude moglo da izdrži afričkih priča iz vizura Evropljanina.
Iz takve vizure ispričana je i priča "Poslednji kralj Škotske" debitantskog dugometražnog igranog dela reditelja Kevina Mekdonalda, utemeljena na istoimenom romanu Dž. Fodena (1998), koju su za film prilagodili scenaristi Piter Morgan (potpisnik uspelije i razrađenije "Kraljice") i Džeremi Brok. Glavni junak je mladi škotski doktor Nikolas Garigan (Džejms Mekavoj) koji će, pošto je usred vojnog puča stigao u Ugandu 1970. godine, zbog neodgovorne sklonosti ka pustolovinama, dopustiti da ga politika usisa u svoje podzemlje, okruži spletkama kojima nije dorastao, izloži psihičkoj i fizičkoj torturi iz čega će jedva izvući živu glavu. Garigan, inače imaginarni lik, sticajem okolnosti je sreo i upoznao pukovnika Idija Amina Dadu – novog vladara Ugande (Forest Vitaker), postao njegov intimni prijatelj, savetnik i važan član ugodne i rasipne "dvorske svite"... 
Gledaocu se nudi narativni kolaž, često u ritmu vrućeg afričkog roka, kojim se oslikava više lik a manje delo zloglasnog diktatora pod čijom je vlašću (od 1970. do 1979) volšebno "nestalo" oko 300.000 ljudi, ali i živopisna, postkolonijalna atmosfera Afrike u kojoj (u ovom slučaju) Britanci postavljaju marionetske vladare kako im odgovara. Uz dragoceno uživljenu i ubedljivu glumu Foresta Vitakera (za to je osvojio Oskara), ova dinamična drama dokumentarističke neposrednosti uspešno hvata i niz situacija koje portretišu strah i trepet u okruženju harizmatičnog a brutalnog demagoga. Ispod njegove maske velikog šarmera krije se impulsivni paranoidni zlikovac, sposoban da nekog danas smatra najboljim prijateljem, a sutra ga ubije.
Zanimljivo je i što film dopušta spoznaju da i u Ugandi 70-ih godina prošlog veka seksualna revolucija uzima danak, a Mekdonald prilično vešto uporedo sa tim meša nasilje, korumpiranost, beznadežno siromaštvo pučanstva, diplomatsku slatkorečivost čija površinska neuhvatljivost ima i te kako jasan smisao, i svrhu. Mekdonald sve to posmatra očima svog junaka, naivno zaigranog doktora koji od dvorskih ludorija ne vidi strahote oko sebe sve dok i sam ne dospe u smrtnu opasnost... 
"Poslednji kralj Škotske" je dinamičniji i prijemčiviji od nekih drugih, novijih filmova o Africi ("Hotel Ruanda", "Brižni baštovan", "Krvavi dijamant", pa i nedavno u Berlinu viđenog "Zbogom Bafana"...), ali mu ozbiljno nedostaje snažniji opis Aminove strahovlade (kada se već time bavi). Zapravo, film je u celini sastavljen od dobrih, ponekad i odličnih, manje-više strašnih zgoda i nezgoda gotovo anegdotskog karaktera (simpatična dosetka Aminove ljubavi prema Škotskoj u čijoj je regimenti započeo vojnu karijeru). U celini, nedovoljno je slojevit i razmerno površan. Onoliko koliko je potrebno da se gledalac ne uplaši i ne doživi sve previše ozbiljno.

Štednja u svakoj kući
Stavros Dimas, evropski komesar za zaštitu životne sredine, izjavio je u intervjuu nemačkom "Berliner cajtungu" da dogovor o štednji energije, većem korišćenju obnovljivih energetskih izvora i borbi protiv klimatskih promena, koji su lideri Evropske unije usvojili u petak, nije dovoljan. Tih nekoliko obavezujućih mera o zajedničkoj energetskoj politici do 2020. godine i smanjenju emisije štetnih gasova koji doprinose globalnom zagrevanju samo su bleda senka ambicioznog plana koji su zamislili Evropska komisija i nemačka kancelarka Angela Merkel.
Plan mora biti propraćen još nekim aktivnostima, smatra Dimas, kao što su "individualni doprinos građana" (recimo, ako koriste štedljive fluorescentne sijalice i isključuju televizore) i doprinos pojedinih zemalja. U ovu kategoriju on ubraja napore država da svojim, iako nepopularnim propisima, "ubede" stanovništvo i preduzeća da vode više brige o svojoj planeti. Na primer, da smanje dozvoljenu brzinu vožnje na autoputevima. Zanimljivo, ali upravo Nemačka, uz onoliko zalaganje Merkelove da poveća učešće obnovljivih, čistih izvora energije, nije pristala na ovu vrstu ograničenja za vozače. Navodno, ona bi, kako kaže predstavnik nemačkog ministarstva saobraćaja, smanjila emisiju ugljen-dioksida za "svega" 0,6 odsto. 
Komesar EU za ekologiju se okomio i na nemačku automobilsku industriju, koja je posle žestokog lobiranja uspela da mu pomrsi planove o povećanju proizvodnje vozila koja manje zagađuju vazduh izduvnim gasovima. Prema njoj, najavljuje, neće biti saosećanja ni kompromisa.
– Gde su sad ti izvanredni nemački inženjeri sa svojim velikim planovima o "čistim" automobilima? – pita Dimas.
Odgovor stiže od Pitera Štruka, lidera nemačke socijaldemokratske vladine koalicije. "Najednom više nisu važna radna mesta, već samo klimatske promene. Ali, i naša ekonomska situacija je važna", primetio je Štruk aludirajući na mogući gubitak poslova kao posledicu nove energetske i ekološke politike EU.
A ona, pre svega, znači smanjenje emisije štetnih gasova sa efektom "staklene bašte" najmanje za 20 odsto i uštedu energije u istom procentu (kroz efikasniju potrošnju), kao i povećanje udela obnovljivih energetskih izvora (vetar, sunce, voda, biogas) za petinu i biogoriva za vozila na najmanje 10 odsto. Prema procenama stručnjaka, međutim, biće potrebne drastične promene "energetskog" ponašanja i velikih i malih potrošača, da bi se osetili prvi pozitivni efekti. Moraće više da se štedi i u kući i na drumu, što pored ostalog znači novu generaciju kućnih aparata koji neće štetiti ozonskom omotaču, i sporija ali po okruženje čistija vozila, sa više etanola u rezervoarima.

Povećan rast, manja inflacija
Predsednik Vlade Srbije Vojislav Koštunica razgovarao je juče sa šefom Misije Međunarodnog monetarnog fonda za Srbiju Piterom Dojlom o ekonomskim kretanjima u Srbiji, sprovođenju strukturnih reformi i makroekonomskim pitanjima. 
Istaknuto je da je uspešno povećan bruto društveni rast i smanjena stopa inflacije i ocenjeno da je potrebno uložiti napore kako bi se dodatno snizila javna potrošnja, saopštila je vladina kancelarija za saradnju sa medijima.
Na sastanku su učestvovali i ministar za ekonomske odnose sa inostranstvom i vršilac dužnosti ministra finansija Milan Parivodić i guverner Narodne banke Srbije Radovan Jelašić.

Vek i po Privredne komore
Privrednici Srbije juče su proslavili 150-godišnjicu postojanja Privredne komore Srbije, a tom prilikom uručena su priznanja najuspešnijim ličnostima i firmama. Povodom najznačajnijeg jubileja u istoriji srpske privrede juče je svečano predstavljena i monografija, za koju je predsednik PKS-a dr Slobodan Milosavljević rekao da je autentična istorija srpske privrede.
Pozdravljajući prisutne učesnike proslave NjKV princ Aleksandar podsetio je da je temelje sadašnje Komore postavio 1857. godine knez Aleksandar Karađorđević donošenjem odluke o osnivanju Trgovačkog odbora u Beogradu.
– Ponosan sam što je moj čukundeda postavio prvi kamen važne nacionalne institucije kakva je Privredna komora Srbije. Još više sam ponosan što je ova institucija danas organizovana na svetskom nivou i što veoma uspešno svake godine otvara predstavništva širom sveta i pogotovu što ona uprkos burnim vremenima traje neprekidno vek i po, što govori o njenoj neophodnosti, ali i o dalekovidosti osnivača – rekao je princ Aleksandar.
Najviše priznanje PKS-a – Plaketu sa poveljom dobili su Jevgenij Primakov (Rusija), Jorgos Kasimatis (Grčka), Radivoje Jevtić, zatim posthumno dr Zoran Đinđić i dr Miodrag Trajković, kao i svi bivši raniji predsednici PKS-a – Dušan Čkrebić, Milojko Veljović, Aleksandar Mitrović, Radoje Stefanović, Mihailo Milojević, Momir Pavlićević, Radoslav Veselinović, kao i raniji predsednik PK Beograda Branislav Vujinović.
Od institucija dobitnici ovog priznanja su Juročembers, MTK Pariz, Asocijacija balkanskih komora, Vlada Srbije, Beogradski univerzitet, SANU, grad Beograd, NBS i Kraljevski dvor Karađorđevića.
Juče su na svečanosti plakete uručene i najuspešnijim preduzećima u Srbiji – "Delta holdingu", EPS-u, NIS-u, Komercijalnoj banci, "Ju Es stilu", "Energoprojekt holdingu", PKB-u, "Simpu", "Hemofarm koncernu", "Metalcu", "Sintelonu", Koncernu "Bambi Banat" i PTT-u. 
Nagrade su dobili i "Tigar korporacija", "Beočinska fabrika cementa-Lafarž", "Knjaz Miloš", Telekom Srbija, "Galenika", HK "Ratko Mitrović", Politika a.d., RTS, "Apatinska pivara", "Koka-Kola HBC", "Soko – Nada Štark", Veterinarski zavod Zemun, Zadružni savez Srbije, PK Vojvodine, PK KiM, PK Beograda, kao i 16 regionalnih privrednih komora. Priznanja su uručena i dr Jovanu Todoroviću i Nikoli Stojšiću.

Porezi na dohodak - još sutra
Zaposleni koji su tokom prošle godine mesečno zarađivali oko 96.000 dinara što je za celu 2006. više od 1.142.820 ili 14.285 evra u obavezi su da do sutra Poreskoj upravi podnesu prijavu za plaćanje godišnjeg poreza na dohodak građana, podsećaju poreznici.
Istovremeno obavezu da po ovom osnovu izmire dug državi imaju i stranci, kao i naši radnici koji rade u srpskim firmama u inostranstvu, a koji su tokom 2006. godine poneli kući više od 1,9 miliona dinara.   
U prihode koji podležu ovom godišnjem oporezivanju spada godišnji zbir svih zarada, prihoda od samostalne delatnosti, autorskih i  srodnih prava, nepokretnosti, davanja u zakup pokretnih stvari, povremeni i privremeni poslovi, primanja upravnih i nadzornih odbora, poslanika i odbornika.
Dohotkom se, u smislu godišnjeg poreza na dohodak građana, ne smatraju prihodi od dividende, udela u dobiti, kapitalni dobici i prihodi od igara na sreću. Dohodak za oporezivanje čini razlika između ostvarenog dohotka i neoporezivog iznosa. 
Osnovica godišnjeg poreza na dohodak građana je oporezivi dohodak, koji čini razlika između dohotka za oporezivanje i ličnih odbitaka koji iznose za poreskog obveznika - 40 odsto od prosečne godišnje zarade, odnosno 152.376 dinara, a za izdržavanog člana porodice - 15 procenata od prosečne godišnje zarade, odnosno 57.141 dinara.
Ukupan iznos ličnih odbitaka ne može biti veći od 50 procenata dohotka za oporezivanje. Ako su dva ili više članova porodice obveznici godišnjeg poreza na dohodak građana, odbitak za izdržavane članove porodice može ostvariti samo jedan.
U Poreskoj upravi podsećaju da 15. marta obveznici neće odmah platiti porez, već samo podneti poresku prijavu, kako bi im Poreska uprava naknadno na kuću slala izveštaj o tome koliku obavezu moraju da izmire.
Penzioneri ne moraju da brinu, jer ne potpadaju pod ovu grupu obveznika, osim ako nisu kroz honorare ili rente zaradili više od 1,42 miliona dinara. U godišnji dohodak ne ulazi ni novac dobijen od prodaje akcija, jer one imaju tretman imovine i podležu porezu na prenos apsolutnih prava i porezu na kapitalnu dobit.
Porez se, objašnjavaju u Poreskoj upravi, plaća samo na sumu koja preostane kada se izuzme limit od 1.142.820 dinara. Na ostatak ide umanjenje od 50 odsto po osnovu olakšica na lično ime i izdržavanih članova porodice. Maksimalna olakšica na lično ime je 152.376 dinara, a po svakom članu porodice još po 57.141 dinar. Pri tom zbir tih olakšica ne može da bude veći od polovine ukupne poreske osnovice. 
Stopa od 10 odsto primenjuje se na iznos dohotka za oporezivanje do šestostruke prosečne godišnje zarade - 2.285.640 dinara, dok se preko tog iznosa primenjuje stopa od 15 procenata. 
Kazne za nepodnošenje poreske prijave idu od 500 do 10.000 dinara. Uz to po osnovu prekršaja za pokušaj utaje poreza ide novčana kazna u iznosu od dvostruke do desetostruke vrednosti poreza. Ukoliko je osnovni poreski dug veći od 100.000 dinara uslediće krivična prijava za pokušaj utaje, a tu je predviđena zatvorska kazna do tri godine.      Branislav Maričić, zadužen za odnose s javnošću u Poreskoj upravi, podseća da uprava može poreskom obvezniku, na njegov pismeni zahtev, podnet pre isteka roka za podnošenje poreske prijave, da odobri produženje roka iz opravdanih razloga - bolesti, odsustvovanja iz zemlje, nesrećnog slučaja ili elementarne nepogode većih razmera, najduže za šest meseci od dana isteka zakonskog roka za podnošenje prijave.
Ako je istekao zakonski rok za podnošenje poreske prijave i zahtev je odbijen, poreska prijava se mora podneti u roku od pet dana od dana dostavljanja zaključka o odbijanju. Protiv zaključka nije dozvoljena žalba, zaključuje Maričić.

Bor kupljen na kredit
Rumunska kompanija "Kuprom", koja je novi vlasnik RTB Bor, isplatiće kupoprodajnu cenu i obavezne investicije podizanjem kredita od 600 miliona dolara kod "Meril Linč" i "Dojče banke", potvrdio je juče novinarima vlasnik i glavni menadžer "Kuproma" Horija Simu. 
"Kuprom" će radi podizanja tog kredita pored vlastitih garancija založiti i od 30 do 40 odsto imovine borskog RTB-a, koliko je pripalo toj kompaniji. Ostatak imovine borske kompanije u vlasništvu je države i lokalne samouprave, a na nekim zgradama poput Upravne već postoje hipoteke, u ovom slučaju jedne ruske banke, rekao je Simu na konferenciji za novinare, dodavši da "Kuprom" ima samo pravo korišćenja tog vlasništva.
Prvi čovek "Kuproma" ponovio je da se njegova kompanija ugovorom obavezala da za privatizaciju RTB-a plati 400 miliona dolara, da u investicioni program uloži 180 miliona dolara u naredne četiri godine i preuzme sve zaposlene, kojima će biti ponuđen socijalni program za dobrovoljni odlazak iz firme za po 400 evra po godini radnog staža.
– Investicioni program će verovatno biti i veći ako dobijemo potrebne dozvole za borske rudnike – rekao je on i najavio da će u narednim mesecima "Kuprom" pripremiti projekte rekonstrukcije rudnika "Cerovo" i Borske reke.
Simu je precizirao da će u rudarski kompleks u Majdanpeku biti uloženo 64 miliona dolara, u jamu "Veliki Krivelj" 30 miliona dolara i u borsku "Topionicu bakra" 80 miliona dolara, a ostatak investicionih sredstava u borsku "Jamu" i rudnik "Cerovo", kako je i predviđeno kupoprodajnim ugovorom.
Naglasivši da je kupovina borskog RTB-a dugoročno dobra investicija, Simu je ocenio da je za povraćaj uloženih sredstava u tu privatizaciju "Kupromu" potrebno između osam i deset godina. Po njegovoj oceni, Vlada Srbije je napravila dobar posao jer je od trenutka objavljivanja tendera do zaključenja ugovora pala cena bakra na svetskoj pijaci i u tom smislu se slaže sa svojim konkurentima da RTB Bor možda i ne vredi toliko.
Prema njegovim rečima, rumunska kompanija ozbiljno razmišlja o vertikalnoj integraciji u Srbiji i da dugo zadrži proces prerade bakra, zbog čega je zainteresovana i za privatizaciju ostalih borskih preduzeća koja se bave tim poslom. Međutim, "Kuprom" nije dobio, kao što se priča, pravo preče kupovine tih fabrika, već će sve to zavisiti od cene i uslova ugovora.
Inače, prvi čovek "Kuproma" je kazao i da će zadržati postojeći menadžment, a ukoliko neko ne deli njihovu viziju razvoja, slobodan je da ode, a novi vlasnici ga neće terati. – Napornim radom i dugoročnom strategijom razvoja Boru ćemo vratiti stari sjaj i u tom smislu pružamo ruku saradnje lokalnoj samoupravi, jer smo između ostalog voljni da ulažemo u bolnice, stipendije i ostalo. U Boru moraju da budu svesni da je vreme državnih preduzeća prošlo, da se razvoj može obezbediti samo sa investitorima i zato oni koji su protiv njih rade protiv svojih građana – rekao je Simu.

Cene beogradskih komunalija u rikverc
Februarsko poskupljenje komunalnih usluga u prestonici moglo bi ovih dana da dovede do toga da grad Beograd ostane bez novca, koji mesečno dobija iz republičkog budžeta. Prema saznanjima "Politike", u Ministarstvo finansija stigao je zahtev Ministarstva trgovine, turizma i usluga da se ubuduće obustavi prenos novca iz republičkog u gradski budžet namenjen lokalnim samoupravama, zbog toga što je 12 od ukupno 17 komunalnih preduzeća povećalo cene svojih usluga više od dogovorenih devet odsto.
U Ministarstvu trgovine, turizma i usluga smatraju da su računi koji za naplatu stižu do 15. marta znatno veći od onih iz prethodnog meseca, što neumitno podstiče inflaciju. Zbog toga oni na ovaj način pokušavaju da utiču na obuzdavanje cena komunalnih usluga, koje su u Beogradu nedavno porasle za 25 odsto (grejanje i topla voda), odnosno za 9,3 odsto (voda, održavanje zgrada i odnošenje smeća).
Da su beogradske vlasti zaista preterale u određivanju novih cena komunalnih usluga, ovih dana procenjuju stručnjaci u Ministarstvu finansija, potvrdili su nam u ovoj instituciji kojom koordinira ministar Milan Parivodić.
"Memorandumom o ekonomskoj politici određeno je da plate u javnim komunalnim preduzećima, kao i cene njihovih usluga, mogu u 2007. godini da porastu 7,5 odsto, što je projektovana inflacija za ovu godinu. Osim toga, Vlada Srbije donela je i uredbu o ovom ograničenju pri čemu su propisali i da ako lokalne samouprave prebace ovaj limit, biće im obustavljen prenos novca iz republičkog u gradski budžet sve dok ne vrate cene ili plate na dozvoljeni nivo", objašnjavaju u službi za odnose s javnošću Ministarstva finansija.
Ipak, nije izvesno da li će Beogradu biti zatvorena finansijska slavina, budući da komunalije nisu poskupele od decembra 2005. godine. Procenjujući beogradsko poskupljenje, finansijski stručnjaci u ministarstvu razmatraće i činjenicu da u prestonici u 2006. godini nije bilo povećanja cena, iako su prema pomenutom memorandumu tada imali pravo na povećanje od 9,3 odsto.
Inače, u zahtevu Bojana Dimitrijevića, ministra trgovine, turizma i usluga, piše i da programi poslovanja GSP-a, "Beograd-puta", "Beogradskih elektrana", "Zelenila", JP "Ada Ciganlija", RTV "Studija B" i Direkcije za građevinsko zemljište i izgradnju nisu u skladu sa politikom projektovanog rasta cena za 2007. godinu.
Međutim, Bojan Stanojević, gradski menadžer, kaže da je zahtev ministra Bojana Dimitrijevića obična glupost.
– Neverovatno je to da Vlada Srbije od drugih očekuje da se pridržavaju politike projektovanog rasta cena, pri čemu se Vlada Srbije toga ne pridržava već povećava cenu gasa za 35 odsto, a mazuta za oko 18,6 odsto. Ta politika cena mora da se odnosi i na odluke Vlade Srbije. Zbog ovih poskupljenja energenata za grejanje "Beogradske elektrane" sada NIS "Srbijagasu" duguju milijardu i šesto miliona dinara. Ukoliko nam prekinu transfer sredstava iz republičkog u gradski budžet, Beograd jednostavno neće platiti ovaj dug – kaže Stanojević i dodaje da je ovakvo ponašanje ministara nedopustivo.
Cene komunalnih usluga, i to vode, održavanja zgrada i odnošenja smeća, povećana je za dogovorenih 9 odsto, ali, prema rečima gradskog menadžera, grejanje je moralo da poskupi za 25 odsto zbog gasa, mazuta, ali i poskupljenja hemikalija za oko 20 odsto.
– Ukoliko Vlada Srbije vrati cenu gasa na nivo od oktobra prošle godine i Beograd će spustiti cenu grejanja. Pre izbora, razgovarali smo u Ministarstvu energetike i tada su nam obećavali pojevtinjenje gasa, ali se od tih najava ništa nije realizovalo. Tako smo Beograđane šest meseci grejali skupim gasom, a po nižim cenama. Zbog toga smo sada u pregovorima sa "Srbijagasom" da ovaj ogroman dug isplatimo u ratama preko leta, pri čemu ćemo tek za tri, četiri meseca moći da prikupimo novac zahvaljujući poskupljenju – objašnjava beogradski menadžer.
Budući da predstavnici gradskih i republičkih vlasti uopšte nisu razgovarali o ovom problemu, ovaj "tihi" sukob, po svemu sudeći, ima određenu političku pozadinu.
– Nažalost, građani su dužni da gledaju kako jedan politički organ donosi odluku za koju neće da snosi bilo kakvu odgovornost. Vlada Srbije i njeni ministri žele da povećaju cenu gasa, ali da ne dođe do poskupljenja komunalnih usluga, odnosno da oni ne budu odgovorni za to – kaže Bojan Stanojević.
Da priče o cenama komunalija u Srbiji uvek imaju i političku notu svedoči i novembarska rasprava u javnosti između gradonačelnika Nenada Bogdanovića (DS) i predsednika Skupštine grada Milorada Perovića (DSS). Dok je Perović zahtevao od nadležnih gradskih organa da snize cene komunalnih usluga, zbog promene cena dizela i kursa evra, Bogdanović je objašnjavao da cene komunalnih usluga nisu zasnovane na tržišnim principima, jer da jesu cene bi bile više od 50 do 70 odsto. Perovićeve kritike Bogdanović je tada ocenio kao jevtinu političku demagogiju. I da to nije fer prema ljudima koji rade u komunalnim preduzećima i u Skupštini grada, jer se Perović pozivao na tržišne principe a oni nisu u tržišnoj utakmici.
Iako su republički izbori završeni, po svemu sudeći, i aktuelna rasprava o cenama komunalija i dalje služi za sticanje političkih poena.
--------------------------------------------------------------------------
Popusti za najugroženija domaćinstva
Poskupljenje komunalija uticalo je da domaćinstvima, koja nemaju centralno grejanje, februarski iznosi na "Infostanovim" uplatnicama bude veći u proseku za oko 115 dinara, dok je onim sa centralnim grejanjem u proseku za 554 dinara veći nego januarski. Ovaj proračun se odnosi na porodice koje žive u stanovima od 50 kvadrata i troše 20 kubika vode, pri čemu je u prestonici na daljinski sistem grejanja priključeno 251.381 domaćinstvo.
Prema novim cenama, Beograđani vodu plaćaju 28,15 dinara po kubnom metru, iznošenje smeća 3,93 dinara po kvadratnom metru, toplu vodu 58,22 dinara po kvadratu, grejanje 43,82 dinara, a otpadne vode 7,04 dinara. 
Ipak, statistički stanovnici glavnog grada u odnosu na žitelje drugih gradova u Srbiji još uvek najmanji deo kućnog budžeta izdvajaju za komunalije. Beograđani u proseku 8,9 odsto kućnog budžeta izdvajaju za račune za komunalne usluge, a jedan od razloga za to jeste što je u prestonici i znatno veća prosečna plata u odnosu na republički prosek. Osim toga, Beograd je za najugroženija domaćinstva obezbedio popuste na komunalne usluge i to od 10 do 50 odsto u zavisnosti od mesečnih primanja i broja članova domaćinstava. Protekle godine u Beogradu je ove popuste koristilo oko 65.000 najugroženijih domaćinstava pri čemu je za to iz gradskog budžeta izdvojeno oko osamsto miliona dinara. Prema rečima Bojana Stanojevića, gradske vlasti se nadaju da će ove godine ovo pravo iskoristiti još pet do sedam hiljada porodica, pri čemu će grad za to izdvojiti oko milijardu dinara.
--------------------------------------------------------------------------
Cene guraju inflaciju
Iako je poskupela TV pretplata, poštanske usluge, a najavljeno je i povećanje cena struje, pri analizi toka inflacije guverneru i pojedinim ministrima jedino su poskupljenja komunalija u Beogradu bila trn u oku. Premda su zvanični statistički podaci takvi da je inflacija od početka godine niža od projektovane, povećanju inflacije bez sumnje doprineće, kako veće cene komunalije, tako i nove cene poštanskih usluga u proseku za 7,5 odsto, potom skok televizijske pretplate sa 300 na 350 dinara, kao i najavljena poskupljenja električne energije za 20 odsto od 1. aprila i gasa od 1. juna.
Prema rezultatima Republičkog zavoda za statistiku cene na malo u januaru porasle su za 0,4 odsto, što je približno prosečnom mesečnom rastu cena ostvarenom u toku prošle godine. Usluge i cene industrijskih neprehrambenih proizvoda uglavnom su mirovale, ali su proizvodi, poput cigareta, znatno poskupeli i to za 10,5 odsto, dok su cene na zelenoj pijaci skočile za oko dva odsto.
Za pokriće minimalne potrošačke korpe u januaru bilo je potrebno izdvojiti 0,6, a za pokriće prosečne korpe 1,1 prosečnu januarsku mesečnu zaradu od 24.122 dinara. Ipak, podaci o izdacima prosečne porodice ukazuju da količina namirnica u prosečnoj potrošačkoj korpi, kao ni plate nisu znatno povećani. Osim toga, i dalje u porodičnom budžetu hrana zauzima dominantno mesto, jer se na nju potroši više od 40 odsto novca, dok se za komunalije, struju i vodu izdvaja 26 odsto, a za saobraćajne usluge 12 odsto.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Pao u otvor lifta i poginuo
Dragorad Mutavdžić (65), pao je u otvor lifta prilikom farbanja vrata elevatora u Ulici 11. krajiške divizije broj 47 na Petlovom brdu u Beogradu, juče oko 11 časova. Sa teškim telesnim povredama, kolima hitne pomoći prevezen je u Urgentni centar u 11.50 časova, gde su lekari pokušali da mu pomognu, ali je vrlo brzo od posledica pada preminuo. 
Dušan Jovanović, zamenik direktora Urgentnog centra u Beogradu, kaže da je Dragorad Mutavdžić dovezen sa teškim telesnim povredama.
– Pokušali smo da mu pomognemo reanimacijom, ali su neurohirurške, hirurške i ortopedske povrede bile teške i na žalost je preminuo – izjavio je Jovanović.
Stanari u Ulici 11. krajiške divizije broj 47 bili su veoma potreseni zbog smrti Dragorada Mutavdžića. Kažu da je bio dobar čovek i komšija za uzor.
– Nas nekoliko je sedelo ispred zgrade kada je došao jedan čovek i obavestio nas da je Dragorad pao u otvor lifta. Odmah smo dotrčali da mu pomognemo. Pozvali smo hitnu pomoć koja je brzo došla. Nikome nije jasno kako je do toga došlo – pričao je jedan čovek plačući.
Njegov prijatelj napomenuo je da su se njih dvojica planirali šta će sve ovih dana da rade i da ga je šokiralo kada je čuo šta se dogodilo.
– Dragorad je bio čovek i komšija za primer. Uvek je bio tu kad treba da pomogne. Zaista, ne znam šta se to dogodilo. Ostavio je suprugu i dve kćerke. Lift je odlično radio i retko kad smo morali da zovemo majstore da dođu da ga poprave – naglasio je jedan od komšija. Kako smo nezvanično saznali Dragorad Mutavdžić je bio penzioner i radio je u FMP-u. Komšije kažu da su nadležni iz ovog preduzeća posetili porodicu Mutavdžić koja stanuje na petom spratu i izrazili joj saučešće.

Tigar ženi otkinuo ruku
Bar – U naselju Zagrađe u Sutomoru, juče oko 11 časova, sibirski tigar otkinuo je ruku iz ramena Slavki Sekulović dok ga je hranila. Tigar je nesrećnu ženu ugrizao za ruku u visini nadlaktice. Pokušao je da joj pomogne suprug Vaso, udarajući životinju letvom, ali nije uspeo – tigar je ruku otkinuo i ona je ostala u kavezu. Sekulovićima je pokušao da pomogne i patrolni policajac Jagoš Pivljanin koji je dotrčao kada je, kako kaže, čuo stravično zapomaganje. Pivljanin i suprug hitno su povređenu ženu prevezli u barsku bolnicu gde je, posle kraće reanimacije, obavljena operacija.
– Slavka Sekulović je primljena u stanju ekstremnog traumatskog šoka sa znacima velike iskrvavljenosti. Njen život je bio u opasnosti. Operacija je trajala nešto više od sata. Uspeli smo da povežemo krvne sudove. Stanje povređene žene je stabilno i nalazi se van životne opasnosti. Trenutno se oporavlja na odeljenju intenzivne nege, kazao nam je direktor barske bolnice, dr Zoran Srzentić, hirurg koji je rukovodio operacijom.
Slavkin sin Stojan Sekulović dobio je na poklon prošlog novembra par sibirskih tigrova sa pedigreom, mužjaka i ženku, starih pet godina, od prijatelja Slavka Selakovića iz Prijedora. Držao ih je u kavezu koji, kako je govorio, može da izdrži pritisak od osam tona. Tigrovi su jeli deset kilograma mesa dnevno. Teški su po 300 kilograma. Ženka bi u aprilu trebalo da donese na svet mladunče.Uviđaj je na licu mesta obavila ekipa Centra bezbednosti Bar.

Kertes i Zebić optuženi zbog iznošenja novca na Kipar
Specijalno tužilaštvo za organizovani kriminal podiglo je optužnicu protiv Mihalja Kertesa, bivšeg direktora Savezne uprave carine, i Jovana Zebića, nekadašnjeg potpredsednika Vlade SR Jugoslavije, zbog iznošenja višemilionske sume državnog novca na Kipar. Optužnicom  je obuhvaćen i bivši jugoslovenski predsednik, pokojni Slobodan Milošević, kao i haški optuženik Nikola Šainović koji je svojevremeno bio potpredsednik Savezne vlade, ali će se postupak voditi samo protiv Kertesa i Zebića.
– U optužnici je na 50 strana opisano na koji je način novac iznošen iz zemlje od 1994. pa sve do 5. oktobra 2000. godine, koje su firme u tome učestvovale i ko su bili vlasnici tih preduzeća. Optužnica je dostavljena sudu i biće poznata javnosti kad postane pravnosnažna. Ovo je istorijski trenutak za Srbiju i prva optužnica ovakve vrste u našoj zemlji. Time je počelo da se odmotava kriminalno klupko režima Slobodana Miloševića –rekao je za "Politiku" Slobodan Radovanović, specijalni tužilac.
Radovanović objašnjava da je reč o predmetu koji je to tužilaštvo preuzelo iz redovnog postupka, vođenog pred Okružnim sudom u Beogradu. Istraga je počela u aprilu 2001. godine, hapšenjem Slobodana Miloševića. Tada se pominjalo da su pomenuta četvorica najviših funkcionera tadašnjeg režima oštetila državni budžet za 1,8 milijardi dinara i 200 miliona nemačkih maraka. Tačna suma za koju se optuženi terete za sada nije poznata.
Portparol tužilaštva Tomo Zorić objašnjava da postupak protiv Miloševića ne može da se vodi jer je on preminuo pre godinu dana u pritvoru Haškog tribunala. U odnosu na Šainovića, navodi Zorić, postupak je morao da bude razdvojen, jer se on nalazi u pritvoru međunarodnog suda.
U Specijalnom tužilaštvu juče nisu želeli da odgovore da li je u optužnici predloženo određivanje pritvora Kertesu i Zebiću.
D. Čarnić
--------------------------------------------------------------------------
Dinkić: Odličan potez Specijalnog tužilaštva
Lider G17 plus Mlađan Dinkić izjavio je juče da je "odlično što je Specijalno tužilaštvo podiglo optužnicu protiv četvorice nekadašnjih saveznih i republičkih funkcionera za iznošenje novca iz Srbije tokom devedesetih godina na Kipar".
Dinkić je kazao da je siguran da je moguće utvrditi za neke ljude krivičnu odgovornost i da je dobro što se Tužilaštvo time bavi.
On je rekao da bi bilo dobro da se pronađe makar neki deo iznetog novca, a to se može pokušati jedino ako Tužilaštvo odradi svoj posao."Međutim, imajući u vidu da do sada ni istražitelji Haškog tribunala, niti naših institucija, nisu imali uspeha u pronalaženju novca, ubeđen sam da će, bez pomoći međunarodnih finansijskih organizacija i specijalizovanih institucija, to biti nemoguć posao", ukazao je Dinkić.
On je naglasio da je kao guverner Narodne banke učinio sve što je bilo u njegovoj moći i nadležnosti da se pronađe dokumentacija koja je predata policiji, a po kojoj su, prema njegovim saznanjima, 2001. i 2002. godine podnete odgovarajuće krivične prijave.
Dinkić je rekao da su iz nerazumljivih razloga te krivične prijave stajale u Tužilaštvu punih pet-šest godina, ali da je dobro što je u međuvremenu Specijalno tužilaštvo preuzelo taj predmet, izražavajući očekivanje da će se "konačno doći do istine i do pravde".
On je ocenio da je podizanje optužnice put kojim se mora ići da bi se novac eventualno vratio u zemlju, navodeći da postoji spisak ljudi koji su iznosili ogromne svote novca. "Neki su i po 35 miliona nemačkih maraka u jednoj turi nosili u gotovini na Kipar i polagali ih na račune of šor kompanija", rekao je on. 
Dinkić smatra da se novac može pronaći samo u koordiniranoj akciji naše policije, tužilaštva i međunarodnih institucija koje se bave sprečavanjem pranja novca, s obzirom na to da je, kakao je rekao, novac sa Kipra retransferisan u 50 zemalja u svetu.
Tanjug
--------------------------------------------------------------------------
Batić: Dimna zavesa
Demohrišćanska stranka Srbije ocenila je juče da je podizanje optužnice protiv bivših državnih funkcionera za iznošenje višemilionskih iznosa na Kipar "dimna zavesa" iza koje bi trebalo da se sakrije odgovornost tajkuna i finansijera vladajuće koalicije. 
U saopštenju koje je potpisao predsednik DHSS-a Vladan Batić navodi se da je podizanje optužnice izazvano reakcijama javnosti i da je cilj prijave i sakrivanje odgovornosti Borke Vučić, Slobodana Aćimovića, Mlađana Dinkića, Nikole Živanovića i Mladena Spasića. "Za nekoliko dana ću specijalnom tužiocu Slobodanu Radovanoviću podneti krivičnu prijavu protiv tih ljudi sa obiljem materijalnih dokaza i na taj način mu pružiti priliku da me demantuje", naveo je Batić.
Beta

--------------------------------------------------------------------------
Dačić: Pravdanje hapšenja Miloševića
Predsednik Socijalističke partije Srbije Ivica Dačić izjavio je da je podizanje optužnice protiv Miloševića, zbog iznošenja državnog novca na Kipar, pokušaj da se legalizuje njegovo hapšenje i izručenje Haškom tribunalu. 
Dačić je naveo da je optužnica stara i da ne cilja na to da se bivši predsednik Srbije okrivi za ono za šta ga ta optužnica tereti, već da opravda njegovo hapšenje.
Tanjug

Dečak se oporavlja
Dva dana posle nesreće u kojoj je devetogodišnji dečak A. Č. povređen u liftu, kako smo nezvanično saznali od doktora u Univerzitetskoj klinici u Tiršovoj, on je izvan životne opasnosti. Primljen je u teškom stanju jer je doživeo hemoralgičan šok zbog obilnog krvarenja. Lekari su odmah izvršili reanimaciju i hirurški zahvat prilikom kojeg je obavljena transplantacija dela kože sa desne na povređenu levu nogu. 
Povodom nesreće u Ulici Borivoja Stevanovića 9 u Beogradu, Aleksandar Stamenković, direktor "Gradskog stambenog", apeluje da deca do 14 godina ne bi trebalo sama da se voze liftom. On napominje da je to samo preporuka, jer ne postoji zabrana koja bi kaznila roditelje ukoliko bi njihovo dete samo ušlo u lift.
Otac deteta Dragan, vidno potresen, juče nije želeo da komentariše nesreću od pre dva dana, procedivši kroz zube "da je strašno to što se dogodilo". On je dodao da će, kad se "slegnu emocije" i kad nadležni utvrde zašto je do nesreće došlo, preduzeti odgovarajuće poteze.
Aleksandar Stamenković naglasio je da su nadležni u ovom preduzeću u stalnom kontaktu sa lekarima i da prate zdravstveno stanje mališana.
Naš sagovornik tvrdi da je lift u Borivoja Stevanovića 9 prošao godišnju tehničku kontrolu, jer su u "Gradskom stambenom" 27. juna 2006. godine dobili sertifikat o njegovoj tehničkoj ispravnosti. Ipak, naše stručne ekipe nalaze se na mestu događaja i utvrdiće razlog zbog čega je lift stao – dodaje Stamenković.
Prema njegovim rečima, nesreće se najčešće dogode kad putnici, stariji ili mlađi, pokušaju samoinicijativno da izađu iz zaglavljenog lifta. U tim situacijama, najbolje je, savetuje direktor "Gradskog stambenog", da putnici ostanu u elevatoru i sačekaju majstore koji će ga popraviti.
Pre dva dana, kada je lift stao između prvog i drugog sprata, najverovatnije iz straha, mališan A. Č. je razbio spoljašnje staklo na vratima, i pokušao da izađe iz lifta. Tom prilikom, njegova noga ostala je zaglavljena u otvoru. U tom momentu, kazuju komšije, lift je krenuo i leva noga A. Č. je ostala gore. Puna dva sata mališan je visio naglavačke dozivajući u pomoć.
– Čuo smo vrištanje dečaka i istrčao iz stana. Scena je bila jeziva. Dete je visilo sa oguljenom nogom, svuda okolo je bila krv. Nismo znali da šta da uradimo, jer smo se plašili da lift ponovo ne krene i detetu otkine nogu. Šokirani prizorom, pozvali smo hitnu pomoć i vatrogasce, koji su brzo stigli – rekao nam je potresen događajem jedan od stanara.Velike zasluge za pomoć mališanu pripadaju i vatrogascima. Oni su "hirurški precizno" oslobodili dečaka iz lifta. Očevici tvrde da je mališan u znak zahvalnosti poljubio jednog vatrogasca koji je učestvovao u njegovom spasavanju.

Ubio oca nožem
Livac bez zaposlenja Đurica Popov (59) pronađen je juče mrtav u svojoj kući u Bajdinoj ulici broj osam u naselju Mali Mokri Lug u Beogradu. Prema prvim policijskim indicijama, Popova je, sa više uboda nožem, ubio njegov sin Ivica koji je u bekstvu. 
Telo Popova pronađeno je oko 11 časova. Komšiji Petru Kovačeviću je, kako sam kaže, bilo sumnjivo što Đuricu nije video dva dana, a za sve to vreme u dnevnoj sobi njegove kuće stalno je bilo upaljeno svetlo. Kovačević je o svojim strahovanjima obavestio komšije i policiju koja je ubrzo došla na, kako će se ispostaviti, mesto zločina. 
Ulazna vrata dvospratne kuće su bila zaključana, pa su policija i komšije razvalili vrata i ušli unutra. U dnevnoj sobi su zatekli Đuričino telo koje je bilo pokriveno ćebetom. Kada su sklonili ćebe bilo je jasno da je Popov ubijen, a pored tela je bila velika lokva krvi. 
U kuću porodice Popov ubrzo je stigla ekipa policije za uviđaje, među kojima su bili i forenzičari. Oni su satima strpljivo tražili DNK i druge tragove koji će nesumnjivo potvrditi pretpostavku, ili je opovrgnuti, da je Đuricu Popova ubio sin. 
Policija je, posle uviđaja i razgovora sa komšijama, za ubistvo osumnjičila Ivicu Popova koji je, kako kažu oni koji ga poznaju, "narkoman, lopov i skitnica". Kako se nezvanično moglo čuti, Đurica je svog sina video u nedelju uvuče u Zvezdarskoj šumi kako se drogira. Zatim ga je odveo kući gde je Ivica, kako se pretpostavlja, nasrnuo na oca nožem. Posle zločina telo je prekriveno ćebetom, a na mestu zločina juče se moglo čuti da su nestale sve vrednije stvari iz kuće. Komšije Đuricu Popova nisu videle od nedelje uveče, a Ivica je viđen u ponedeljak ujutru – sa dve putne torbe. Komšije tvrde da je Ivica Popov bio sklon krađi i da je zbog toga hapšen. Kažu da je poslednji put uhapšen prošlog petka, kada je obio automobil jedne komšinice i odneo iz njega kasetofon i lična dokumenta. Posle nekoliko sati provedenih u OUP-u Zvezdara Ivica je tog dana bio pušten na slobodu, a od juče policija ponovo traga za njim, ovog puta zbog osnovane sumnje da je ubio oca.

Zločinci sa psihijatrijskim dosijeima
Šansa da vas ubije mentalno obolela osoba jednaka je verovatnoći da vas udari grom i iznosi – jedan prema deset miliona. Autori ove statistike, stručnjaci Svetske zdravstvene organizacije su analizirali opštu populaciju ubica i došli do zaključka da psihijatrijski bolesnici u njoj učestvuju sa svega pet odsto. Pa ipak, kada osoba koja je počinila ubistvo ima psihijatrijski karton i kada se žrtva pronađe na spisku stanara, živa u termometru interesovanja javnosti uvek se popne za koji milimetar više nego kad zločin počini takozvana normalna osoba. 
Iako se u novinarskim izveštajima posle prekjučerašnjeg ubistva mačetom Ratiborke Stefanović-Delalić u Beogradu navodi da je njena kćerka Dina Delalić nekoliko puta bila lečena u psihijatrijskoj ustanovi, dr Vladimir Kovačević, psihijatar i psihoterapeut, kaže da ga zakoni etike i psihijatrije sprečavaju da "licitira" s dijagnozom osobe koja je počinila ubistvo, ali podseća da je veoma mali broj osoba sa psihijatrijskim kartonom – potencijalno opasan po okolinu. On ima razumevanja za bojazan javnosti koja je podgrejana sumnjom da su osobe sa izmenjenom anatomijom duše vinovnici ubistava, ali ima i potrebu da naglasi da relativno mali broj psihijatrijskih pacijenata ubija. 
Opasni po sebe i druge
"Problem sa onima koji ubijaju jeste u tome što oni praktično nikada ne dolaze kod psihijatra. Iskustvo govori da većinu ubistava počine osobe sa poremećajem ličnosti, a podaci svedoče da takve osobe čine između tri i deset odsto naše populacije. Međutim, nisu sve osobe sa poremećajem ličnosti agresivne. Iza dijagnoze ’poremećaj ličnosti’ stoji nekoliko podtipova, što znači da su neki pacijenti opasni po sebe, a neki po druge. Neki su samo ekscentrične individue koje kroz život prolaze sa etiketom čudaka i nisu opasni ni po sebe, ni po okolinu", objašnjava dr Kovačević.
Odgovor na pitanje – zašto osobe sa poremećajem ličnosti ne traže pomoć psihijatra i nisu hospitalizovane glasi – zato što one ne misle da imaju problem. Psihopata nikada neće otići kod psihijatra, zato što smatra da problem nije u njemu već u svetu oko njega. To mu, iz njegove vizure, daje pravo da bude agresivan prema tom svetu. 
"Iskustvo govori da je problem sa psihopatama je u tome što oni nikada ne posećuju psihijatra, osim kada naprave neki ozbiljniji incident, pa po sili zakona završe na psihijatrijskom posmatranju", objašnjava dr Vladimir Kovačević.
Potencijalno opasne osobe se u stručnoj literaturi nalaze pod dijagnozom "antisocijalni poremećaj ličnosti", a u životu se prepoznaju po ekstremnim reakcijama u stresogenim situacijama. Naime, to su one osobe koje imaju "kratak fitilj" i kojima "pada mrak na oči" u svakodnevnim stresnim situacijama tipa – vozač ispred njega nije dao migavac, a iznenada je skrenuo, komšija mu je uzeo poslednji litar mleka ispred nosa, kolega mu je opsovao majku, dete mu je donelo loše ocene iz škole, ručak mu je zagoreo... Drugim rečima, na najmanji podsticaj oni reaguju kao tableta kalcijuma u čaši vode. A na pitanje – koliki broj osoba koje su potencijalno opasne po sebe i okolinu "slobodno šeta gradom", on odgovara da je u pitanju samo jedan procenat opšte populacije i vraća nas na računicu sa početka teksta. 
Okrenuti unutrašnjem svetu
Ko je potencijalno opasan u populaciji psihijatrijskih pacijenata? 
"Depresivci su opasni po sebe, a psihotični po okolinu. Melanholične osobe češće dižu ruku na sebe, dok su među onima koji boluju od psihoze potencijalno opasne osobe koje boluju od šizofrenije i paranoidne psihoze. Bolesnici sa ovim dijagnozama imaju preteće halucinacije i čuju glasove koji im naređuju da ubiju bližnjeg svog. Po statistici, svaki deseti šizofreni pacijent počini samoubistvo, a svaki stoti je potencijalno opasan po bližnjeg svog", rezimira naš sagovornik. 
Na konstataciju da osobe koje završavaju u crnim hronikama prve komšije opisuju kao "tihe, mirne i povučene", on primećuje da upravo ove osobe odlikuje osobe sa šizoidnim poremećajem ličnosti – to su osobe koje su okrenute svom unutrašnjem misaonom svetu, najčešće žive sami ili sa nekim kućnim mezimcem i odaju utisak hladnih i nepristupačnih osoba. Međutim, iza ove maske obično se kriju veoma osetljive osobe koje mogu veoma burno da odreaguju na najmanji podsticaj i da crne hronike obogate naslovima tipa "Ubio komšiju zbog napada na psa". Na pitanje – kako da se ponašamo prema mirnim, tihim i povučenim komšijama, on odgovara:– Njih se ne treba kloniti, ali ih ne treba provocirati, ni povređivati. S njima treba biti ljubazan i treba izbegavati razgovor o ličnim stvarima, kako ne bismo došli u situaciju da ih povredimo – zaključuje dr Kovačević.

VREME KAD GENERALI ĆUTE
Čime će Moskva odgovoriti na poljsko-češko-američki "protivraketni" izazov? U igri protiv njenih interesa sada je po svemu sudeći još i Gruzija. Jedno mesto za američki radar, povezan s raketama u Poljskoj, traži se "odnedavno" i na Kavkazu, a prvi u redu koji Vašingtonu nudi vojno gostoprimstvo jeste Tbilisi.Predsednik Sakašvili ne odustaje od ideje da granica Gruzije i Rusije postane granica Rusije i NATO-a. U protivnom, Gruzija se "neće nikada osećati bezbednom".
Utisak je da Rusija nema gotov odgovor na pitanje. Potrebno joj je vreme. Čini se da ne zapaža mnogo drugih mogućnosti osim političkih – na koje se predsednik Putin uostalom i oslonio govoreći nedavno u Minhenu. Njegov govor proizveo je utisak na vlade i ostavio dubok trag u evropskom javnom mišljenju. Stvara se jezgro savezničkog pritiska na administraciju predsednika Buša da i ona razmisli. Zbog čega je Americi potrebno da gotovo izazivački eksploatiše antirusko raspoloženje vlade u Varšavi? Kome je potrebno da se Rusi osećaju bezbednosno ugroženi?
Posle Putina, u javnosti su se oglasili ruski generali, ali manje ubedljivo. Glavnokomandujući raketnih strateških snaga general Solovcov "obećao je" da će se Poljska i Češka naći na nišanu ruskog nuklearnog oružja. Šef Generalštaba general Balujevski nagovestio je da će Moskva možda istupiti iz sporazuma Rusije i SAD o raketama kratkog i srednjeg dometa. I konačno, kada je obelodanjeno da je u američkom rasporedu PRO još možda i Kavkaz, komandant vazduhoplovstva general Mihajlov požurio je s izjavom da ruski avioni mogu doleteti i uništiti američku instalaciju bilo gde na Kavkazu.
"Mogu", ali ni prvo, ni drugo, ni treće nije proizvelo željeni utisak. Vašington je više pogođen time što je javnost Evrope na prečac osvojena rezonovanjem i argumentima koje je izneo Putin (resor Kondolize Rajs pozvan je da Moskvi "bolje objašnjava" problem!) nego što ga brine to čime prete generali. Jasno je da Rusija neće početi rat zbog američkih baza na teritoriji druge suverene zemlje. Ukoliko bi pak Moskva istupila iz sporazuma o projektilima kratkog i srednjeg dometa, na šta aludira Balujevski, zar time ne bi samo politički olakšala Vašingtonu? Nuklearne krstareće rakete sutradan bi mogle osvanuti na teritoriji rusofoba Baltika – na dva minuta doleta do Moskve.
Osim toga, zašto napuštati sporazum ako već nema sredstava da se proizvedu projektili koji su predmet dogovora? Prvenstveni akutni problem Moskve jeste zameniti dotrajali arsenal sovjetskog strateškog oružja, dovoljnim brojem "topolja M". "Topolj M" se proizvodi i uvodi u dežurstvo dinamikom od pet do sedam raketa godišnje – a potrebno je do 2012. proizvesti ih i rasporediti oko pedeset godišnje. U protivnom, u opasnosti je ravnoteža u rusko-američkom nuklearnom zastrašivanju. Njihova uzajamna pretnja odmazdom je apsurd s realnim političkim učinkom. Tokom hladnog rata Vašington i Moskva uspešno su se suzdržavali od pokušaja prodora u "dvorište" tuđeg bezbednosnog uticaja.
Psihološki, tas tog apsurda pomeren je danas na štetu Rusije, pojedinošću o dotrajalosti arsenala. "O čemu raspravljamo? Kakva odbrana od raketa? Odbrana, od čega? Njima ništa nije ostalo. Oni sada nemaju ni raketa, samo tovar zarđalog metala, to je sve!" Navodno, to su reči bivšeg ministra SAD Pauela saveznicima u Evropi – ako ga je verno citirao predsednik Putin, govoreći starešinama ruske bezbednosti pre tri dana.
Šef Kremlja šalje Evropi signal protiv današnjeg američkog argumenta. Želi da kaže – izgovor Vašingtona za agresivan korak napred, još bliže Rusiji, nema činjeničnu osnovu. Ima lažni povod. Međutim, izgleda da to i jeste pravi problem – neuverenost SAD u postojanje ruskog vojnog odgovora. Ako je tako, onda je trenutak Rusije onaj u kojem generali treba da ćute, puštajući da teret iznesu političari. Neubedljive alternative su opasne.

Kreće snimanje ispita
Ukoliko Senat i Savet Beogradskog univerziteta usvoje pravilnik o polaganju ispita, od aprilskog roka studenti beogradskih fakulteta polagaće ispite javno, u prisustvu komisije i drugih akademaca, a kad je to moguće i uz audio-vizuelni zapis.Takođe, u najkraćem mogućem roku trebalo bi da budu usvojeni i etički kodeks i pravilnik o disciplinskoj odgovornosti profesora, najavljeno je na jučerašnjoj konferenciji za novinare u Vladi Srbije.
Ministar prosvete dr Slobodan Vuksanović i rektor Beogradskog univerziteta dr Branko Kovačević najavili su juče da će ova rešenja biti predstavljena na Konferenciji univerziteta Srbije i trebalo bi da posluže kao primer ostalim državnim i privatnim univerzitetima.
Po rečima Vuksanovića, predavači bi trebalo da organizuju ispite u pisanom obliku kad god je to moguće, jer se tako "znanje studenta može mnogo objektivnije proceniti, a o ispitu ostaje konkretan materijalni dokaz". 
– Polaganje ispita u profesorskim kabinetima, u četiri oka, može da izazove razne komentare i biće prevaziđeno. Moramo da usvojimo instrumente koji će sprečiti zloupotrebe. Korupcija u prosveti je možda minorna u novčanom smislu, ali je pogubna, jer budući lekari ili pravnici moraju da imaju znanje – naglasio je ministar Vuksanović i dodao da poslodavci, uz pomoć probnog rada, veoma lako mogu da shvate ko je kupio diplomu. 
Rektor Branko Kovačević je ocenio da korupcija u našoj državi počinje da se javlja, ne kao izuzetak, već kao pravilo, što je nedopustivo. 
– Nekada je diploma ovog univerziteta važila svuda u svetu i želimo da se to opet desi. Naši studenti su oduvek vodili ovu zemlju kao ekonomisti, političari, biznismeni i lekari – istakao je rektor i dodao da diplome naših fakulteta ne bi smele da se nađu na "crnoj listi", jer naš univerzitet ima istoriju staru skoro 170 godina.
Etički kodeks, o kojem će uskoro biti otvorena javna rasprava na Senatu BU, propisaće "pravila igre" o ponašanju profesora i poslužiće kao osnova za nastajanje pravilnika o disciplinskoj odgovornosti profesora.
– Nije korektno da jedan student bude kažnjen ukoliko dođe na fakultet u alkoholisanom stanju, a profesorima da se oprašta taj isti prestup – izjavio je Nemanja Raković, predstavnik Studentske unije Srbije.
Ministar Vuksanović se juče sastao sa predstavnicima Studentskog parlamenta Pravnog fakulteta u Kragujevcu, a zajednički zaključak je da je nastava na ovoj ustanovi normalizovana. Akademci i ministar su istakli da je očuvanje ugleda ove institucije najbitnije u ovom trenutku i da će krivica biti individualizovana. Ministar je istakao da će nadležni učiniti sve da ovi studenti i profesori koji su časno obavljali svoje dužnosti budu zaštićeni. 
Na pitanje novinara da li je razmišljao o ostavci, Vuksanović je odgovorio da o tome razmišlja od kada je preuzeo ovu dužnost, ali u ovakvim situacijama mora da konsultuje svoje nadređene. 
– Dva meseca pre nego što je izbila afera sa korupcijom dobio sam dojavu da se nešto dešava, ali sam morao da ćutim da bi istraga bila uspešno sprovedena do kraja. Samim tim bio sam deo sistema koji je razotkrio malverzacije – izjavio je ministar Vuksanović. 
Predstavnici studentskih organizacija su najavili da će studentski parlamenti svih fakulteta u prestonici biti oformljeni do 20. aprila, iako je zakonski rok za ovaj posao istekao još u decembru.
Studenti su naglasili da su dekani pojedinih fakulteta sprečavali izbore za parlamente, što je rektor osudio i rekao da bi, ako su ove tvrdnje istinite, neko mogao da bude smenjen.

Od emitera pola milijarde dinara
Radio i TV stanice koje su dobile dozvole za emitovanje programa prošle godine su uplatile oko sto miliona dinara, a za ovu godinu, kako kažu u Republičkoj radiodifuznoj agenciji, s obzirom na to da se dele regionalne i lokalne frekvencije, planirano je da se prikupi više od petsto miliona dinara. Kada je pre dve godine počelo uređenje radiodifuzne sfere u Srbiji nije se čak ni znalo koliko radio i TV stanica emituje program, gotovo niko nije imao dozvolu, niti je za korišćenje etra plaćana bilo kakva naknada. U međuvremenu su se stvari promenile, raspodeljene su nacionalne i beogradske, a uskoro će biti okončan i konkurs za dodelu regionalnih dozvola. Ovih dana Republička radiodifuzna agencija raspisuje i konkurs i za lokalne radio i TV stanice. Osim sređivanja haosa u etru, država ima i značajnu finansijsku korist, jer se sliva sve više novca od emitera koji plaćaju korišćenje frekvencija.
Za dobijena prava da emituje program svaka stanica plaća odgovarajuću godišnju naknadu, a iznos zavisi od vrste dozvole. Svaka od nacionalnih televizija ("Foks", B 92, "Pink", "Avala" i "Košava – Hepi") godišnje plaća naknadu od 60.733.808 dinara ili nepunih 750.000 evra, što zbirno iznosi tri miliona i 750.000 evra. Obaveze nacionalnih radio-stanica (B 92, Indeks, Fokus, Radio S i Roudstar) iznose petinu onih televizijskih, odnosno 12.146.761 dinara. Drugim rečima, od emitera sa nacionalnim pokrivanjem godišnje se ubere približno 4,5 miliona evra. 
Za pokrajinski TV signal plaća se 22.775.178 dinara, a za radio 4.555.035 dinara. U beogradskom regionu TV dozvola iznosi 12.146.761 dinar, a takve naknade plaća šest stanica, dok godišnja obaveza 14 radio-emitera iznosi po 2.429.352 dinara.
Tokom ove godine raspodeliće se i 31 dozvola za radio-stanice i 29 za televizije na regionalnom nivou. U zavisnosti od područja koje pokrivaju, za ovo pravo televizije izdvojiće od 789.540 dinara do 9.110.071 dinara, dok se cena regionalne radijske dozvole kreće od 39.477 pa do 182.201 dinara. Kad se sve uzme u obzir, država bi po ovom osnovu trebalo da inkasira značajne prihode. Koliko će ove godine RRA obezbediti sredstava po osnovu godišnjih naknada koje plaćaju emiteri?
– Finansijski plan RRA za 2007. godinu predviđa finansiranje Agencije u potpunosti od naknada koje emiteri plaćaju za posedovanje dozvola. Planirano je da u 2007. godini RRA prikupi oko 507 miliona dinara. Ta cifra je okvirna, jer konkursi za regionalne i lokalne zone pokrivanja još nisu okončani i još se ne zna koliko će radio i TV stanica lokalnih i regionalnih zajednica, kao i stanica civilnog sektora dobiti dozvolu. One, prema Zakonu o radiodifuziji, sve dok su u statusu javnog servisa, odnosno u vlasništvu lokalne ili regionalne samouprave, ne plaćaju naknade za dozvolu. Te stanice su u obavezi da se privatizuju do kraja ove godine. Finansijski plan za 2007. godinu takođe predviđa suficit od oko 200 miliona dinara, koji se po okončanju finansijske godine uplaćuje na račun budžeta Republike Srbije i raspoređuje na jednake delove, za unapređenje i razvoj kulture, zdravstva, prosvete i socijalne zaštite – objašnjava Aleksandar Vasić, zamenik predsednika Saveta RRA.
Emiteri na nacionalnom, pokrajinskom i beogradskom nivou, na osnovu naknada za dozvole, u prošloj godini uplatili su ukupno 99.769.348,00 dinara, navodi Vasić i dodaje: 
– Republička radiodifuzna agencija u 2006. godini finansirala se isključivo iz budžeta Republike Srbije. Budžetom je prošle godine predviđeno da se RRA finansira sa 100 miliona dinara, a od tih sredstava Ministarstvo kulture je prebacilo Agenciji na račun 94 miliona. Sredstva prikupljena od naknada za dozvole nisu trošena. 
Javnost je po pravilu zainteresovana za to kako pojedine državne i druge javne institucije troše novac, ali i kada takav odgovor zatraže, pozivajući se na Zakon o slobodnom pristupu informacijama od javnog značaja, nije sigurno da će ga i dobiti. 
Da li je RRA dostavila povereniku za informacije od javnog značaja redovni godišnji izveštaj za 2006, kao što zakon predviđa.
– Prema Zakonu o radiodifuziji, Agencija objavljuje godišnji izveštaj o radu na način utvrđen Statutom, dok Zakon o slobodnom pristupu informacijma od javnog značaja predviđa da godišnji izveštaj o radu podnose povereniku samo državni organi. RRA je nezavisno regulatorno telo. U svakom slučaju, godišnji izveštaj o radu RRA je u završnoj fazi i biće objavljen na internet prezentaciji RRA i sredstvima javnog informisanja – kaže Aleksandar Vasić.

Đinđićeva kosovska politika
Svakog marta u poslednje četiri godine, od ubistva Zorana Đinđića, povede se rasprava o tome ko je, zapravo, pravi politički naslednik prvog postmiloševićevskog predsednika Vlade Srbije. Ove godine, najvećim delom, ta se rasprava vodi na kosovskom planu, što je i logično, s obzirom na to da su u Beču upravo (bezuspešno) okončani pregovori između Beograda i Prištine.
U sledbenike Đinđićeve politike sebe svrstavaju mnogi – i retki, koji su spremni da na papir kojim bi Kosovo dobilo nezavisnost stave svoj potpis, ali i oni koji tvrde da Kosovo mora ostati deo Srbije, što je stav državnog pregovaračkog tima.
Sam Đinđić je u intervjuu "Večernjim novostima", svega nekoliko dana pre ubistva, rekao da Srbija neće prihvatiti ni formalnu, ni faktičku nezavisnost Kosova. 
– Prava Srbije na Kosovu i Metohiji nisu nešto što može da nestane. Niko nema, ni među Albancima ni u svetu, prava da nam kaže: Milošević je potrošio vaša prava i vi počinjete od nule. Naravno, i albansko stanovništvo ima svoja prava. Naš pristup nije jednostran. I u Rezoluciji 1244 je zapisano da mora da bude pronađen kompromis između prava Prištine i prava Beograda. Mene zabrinjava to što tokom poslednje četiri godine sve ide mimo Rezolucije 1244. – govorio je marta 2003. Đinđić, koji je samo nekoliko meseci ranije počeo da pravi strategiju za Kosovo i Metohiju. Osnova te strategije bila je nametanje kosovske teme u međunarodnoj javnosti, a sledili bi konkretni zahtevi za vraćanje kontingenta srpske policije na Kosovo, što je predviđeno Rezolucijom 1244. SB UN, kao i izmena Ustavnog okvira za Kosovo unošenjem neke vrste federalizovanja pokrajine (po uzoru na odnose unutar Federacije BiH). Ideja je bila da Srbija prihvati Kosmet u nekoj vrsti asimetrične veze (više od pokrajine, manje od republike).U slučaju da Kosovo ipak krene putem nezavisnosti, Đinđić je predlagao teritorijalnu podelu, efikasne međunarodne garancije za Srbe koji ostaju u albanskom delu i posebni status verskih objekata.
Iz krugova bliskih Liberalno-demokratskoj partiji Čedomira Jovanovića, međutim, sada tvrde da se Đinđić upustio u tu kosovsku priču samo zbog toga da je se ne bi "dočepali poput Vojislava Koštunice, kao što su je se dočepali", koji su mu "i tad zamerali što uopšte otvara tu temu".
Vesna Pešić, funkcioner Građanskog saveza Srbije, upozorava da se Đinđićeva koncepcija o Kosmetu ne može posmatrati izdvojeno od toga da je njegova glavna ideja vodilja bila modernizacija Srbije, i entuzijastična vizija Srbije kao člana zajednice evropskih i razvijenih naroda.
– U tom kontekstu je pokušao da reši nejasan suverenitet Srbije na Kosovu. Država čije su granice i suverenitet nejasni nije se mogla priključiti Evropi. Za hitno otvaranje kosovskog pitanja, Zoran je imao tri važna razloga.
Prvi je bio taj što su se na Kosovu stvarale institucije države koje bi ga na kraju zaokružile u nezavisnu državu. Ukoliko bi se to dogodilo, Srbija ne bi više ništa mogla uraditi, čak i ako bi UN odlučile da takvo Kosovo ostane u sastavu Srbije. O tome govori njegova čuvena misao da ne može biti moderne i demokratske Srbija sa "osmim putnikom" tj. državom sa milion i po nelojalnog stanovništva. Drugi razlog je bio donošenje ustava Srbije. Đinđić je eksplicitno rekao da se ustav moderne države ne može doneti dogovaranjem nekoliko stranaka. Treći razlog je bio taj što to osetljivo pitanje nije trebalo da padne u šake "dogmatama i populistima." On je hteo da onemogući nacionaliste (Koštunicu, radikale i slične), da se tog pitanje dograbe, jer bi to uništilo početke srpske demokratije. Planirao je da to pitanje raščisti pre regularnih izbora 2005. godine – kaže Vesna Pešić i dodaje da je Đinđićeva inicijativa da se rasprava o Kosmetu otpočne na vreme, dočekana na nož, na prvom mestu od DSS-a i Koštunice, uz primedbe da je za to prerano.
Ivan Vejvoda, direktor Balkanskog fonda za demokratiju i nekadašnji Đinđićev spoljonopolitički savetnik, međutim, kaže da je Đinđić uvideo da Kosovo "klizi" ka nezavisnosti, zbog čega je i želeo da temu budućeg statusa pokrajine uvede u uređeni proces, kako bi se izbegla mogućnost da Kosovo na mala vrata, u tišini, dobije međunarodno priznanje.
– U tom procesu trebalo je da učestvuju i Beograd i Priština, Ujedinjene nacije, Evropska unija, SAD, NATO, Kontakt grupa… – dodaje Vejvoda.
Četiri godine kasnije, Srbija je, prema Vejvodinom mišljenju, tamo gde je i Đinđić želeo da ona bude u trenutku kada je pokrenuo inicijativu za rešavanje kosmetskog problem.
– Metodološki smo tamo gde je hteo, jer je hteo da budemo deo uređenog političkog procesa. Ishod tog procesa ni on tada nije mogao da predvidi, pa je isto tako nemoguće i sad predvideti ga – kaže Vejvoda i dodaje da je Đinđićeva ideja bila i formiranje stabilne vlade koja bi sa punim legitimitetom krenula u kosovsku inicijativu.
– Danas smo, takođe, na pragu toga da dobijemo stabilnu vladu sa punim legitimitetom, koja će ući poslednje poglavlje priče o definisanju kosovskog statusa. Do toga, nažalost, dolazi četiri godine kasnije – kaže Vejvoda.
Dušan Janjić, direktor Foruma za međuetničke odnose, međutim, kaže da je veoma teško govoriti o Đinđićevoj politici prema Kosmetu, jer, prema njegovim rečima, ona se svela samo na nekoliko najava konkretnih poteza, koji nisu usledili, jer je u međuvremenu ubijen.
On dodaje da se Đinđićev pristup ipak u nekoliko principa razlikovao od trenutnog stava zvaničnog Beograda. Prvi Đinđićev princip bio je da vreme ne radi za Srbiju, a drugi da ne treba čekati događaje, već poći njima u susret.
– Đinđić je krenuo sa nečim što je izgledalo kao novi pristup, da Srbija nije opsednuta teritorijom, ali je vrlo brzo počeo da povezuje pitanje Republike Srpske i Kosova. U suštini, to su bile ideje Dobrice Ćosića – kaže Janjić.
Prema njegovim rečima, politika LDP-a nema ničeg zajedničkog sa politikom Zorana Đinđića.
– Đinđić nije bio za priznavanje nezavisnosti Kosova, odnosno na to bi pristao ali samo uz podelu Kosova, tako da severni deo pokrajine pripadne Srbiji – kaže Janjić.
Sa druge strane, politika Borisa Tadića, predsednika Srbije i Demokratske stranke, ima, ocenjuje Janjić, elemente Đinđićeve politike, ali joj nedostaje to što Tadić nije uspeo da napravi tako dobre odnose sa predstavnicima Kontakt grupe, kao što je to učinio Đinđić.
Vesna Pešić se slaže sa Janjićem da sadašnje vlasti nisu, kao što je to Đinđić radio, išle problemu u susret, zbog čega se, kako kaže, i obistinilo njegovo predviđanje, da se došlo do faktičke države na Kosovu, na kome Srbija nema suverenitet.– "Osmi putnik" se naselio, kako je Zoran slutio. Zato sadašnja vlast ne može pretendovati da je naslednik Đinđićeve koncepcije (pa ga i nacionalistom proglašavaju!), oni su ideju odbacili onda kada joj je bilo vreme. Kao čovek pozitivnih emocija i ideja, koji se uvek pitao "šta je najbolje za nas", suštinski se razlikovao od današnjeg nacionalističkog jezika 19. veka o poniženju, otimanju teritorija, gubitništvu i demagoškog razdraživanju nacionalnog ponosa. Ako se već pita ko je najbliži njegovom načinu mišljenja o problemima, ja bih rekla da je to koalicija okupljena oko LDP-a – kaže Vesna Pešić.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Posle šestog, sporan i nulti princip
Kao što se i očekivalo, drugi sastanak predstavnika Demokratske stranke i koalicije DSS-NS, posvećen razgovorima o novoj vladi, nije rezultirao konkretnim dogovorom. Zapravo, juče je dogovoreno samo to da se razgovori nastave i intenziviraju u cilju što hitnijeg formiranja vlade. S tim u vezi, DS će pozvati G17 plus na sastanak već danas, u želji da vidi "šta to tišti Mlađana Dinkića", a DSS želi da organizuje trojni sastanak (DS, DSS-NS i G17 plus) za kraj nedelje, "na kojem bi se raščistilo sve ono što je sporno i što je moglo da izazove nedoumice". Problem je, kao što se dalo pretpostaviti uoči sastanka, takozvani "šesti princip" o podeli odgovornosti budućih učesnika u vlasti, oko koga su se usaglasili Demokratska stranka Srbije–Nova Srbija i G17 plus ("eksperti" su autori šestog principa), a na koji im je juče iz DS-a odgovoreno "nultim principom" koji bi obavezao buduće koalicione partnere da raskinu koalicije sa radikalima i socijalistima na lokalnom nivou. Demokrate predlažu da na lokalnom nivou budu formirane "normalne, prodemokratske koalicije" stranaka koje učestvuju u pregovorima.
Dušan Petrović, zamenik predsednika DS-a, rekao je posle sastanka u sedištu DSS-a, koji je trajao oko sat i po, da njegova stranka smatra da šesti princip "ima premisu koja ga čini politički neupotrebljivim", jer, prema njegovim rečima, ako bi se stranke unapred dogovarale o predsedničkom kandidatu to bi značilo temeljno narušavanje principa ustavnosti. Petrović je najavio da će se lider DS-a i aktuelni šef države Boris Tadić kandidovati na sledećim predsedničkim izborima i da će ta stranka podržati svakog demokratskog kandidata koji se plasira u drugi krug izbora (ako ga uopšte bude, jer u DS-u očekuju da će Tadić pobediti već u prvom krugu).
Potpredsednik DSS-a Dragan Jočić istakao je "da smo, i pored toga što nije postignut nikakav dogovor, bliže formiranju vlade nego novim izborima", samo što je "pregovarački proces takav da ne može odmah da dovede do rezultata". Prema njegovim rečima, podela odgovornosti "leži na svim strankama koje bi formirale buduću Vladu Srbije" i šesti princip je "suprotan bilo čijem monopolu u vlasti".
Jočić je ocenio da samo tri stranke, DSS, DS i G17 plus, u saradnji sa strankama manjina, mogu da sklope dogovor o budućoj vladi, te da "ne bi bilo dobro da buduća vlada na predsedničke izbore izlazi sa dva ili tri kandidata".
Komentarišući prihvatljivost nultog principa, Jočić je istakao da je u domenu lokalne samouprave "na snazi haos" zbog lošeg zakona, te da se "narodnjačka koalicija" zalaže za što hitnije usvajanje novog zakona o lokalnoj samoupravi.
Jočić i Petrović su naveli da na sastanku nije bilo reči o personalnim rešenjima.
Petrović je rekao da su predstavnici DS-a juče predložili da istog dana počne tehnički razgovor o tome kako bi operacionalizovali pet načela o formiranju vlade za koja su utvrdili da su potpuno nesporna. "Mislim da ćemo vrlo lako doći do toga da će svako kome evropska Srbija leži na srcu vrlo teško izaći iz takve vrste političkog procesa. Pa neće valjda biti da zbog nekoliko ministarskih mesta za koje jedna od stranka – a ne mislim na DSS – ima veliku bojazan da će izgubiti, neće biti formirana vlada", naveo je Petrović.
Jočić je, međutim, odgovorio da se prethodno mora postići dogovor o tome ko će sprovoditi te principe, odnosno dogovor o vladi.
Za DS "sporni" lider G17 plus Mlađan Dinkić juče, pre sastanka DS i DSS-NS, pozvao je Demokratsku stranku i Demokratsku stranku Srbije na svakodnevne razgovore o formiranju nove vlade i ponovio da buduća koalicija mora unapred da se dogovori o kandidatu za predsednika Srbije. Povodom ocene Borisa Tadića da je besmislen šesti princip za formiranje koalicije, koji obuhvata i tu funkciju, Dinkić je na konferenciji za novinare rekao da predsednik nije do kraja razumeo njegovu suštinu i da zbog toga G17 plus traži svakodnevne dogovore. "Sa bilateralnih treba preći na trilateralne razgovore", naveo je lider G17 plus i istakao, kako prenosi Beta, ako nema jednog predsedničkog kandidata, nema ni vlade, jer bi se koalicija vlade raspala ako bi imala više kandidata za šefa države.
On je ocenio i da bi se najbrže postigao dogovor na sastanku Tadića, premijera i predsednika DSS-a Vojislava Koštunice i njega. "Ako život ne može da čeka, hajde da napravimo vladu", kazao je Dinkić, parafrazirajući izborni slogan DS-a. 
On je rekao da buduća koalicija mora unapred da se dogovori o predsedničkom kandidatu, a da je prirodno da se prvo postigne dogovor o zajedničkom kandidatu za premijera.
U razgovorima o novoj vladi, dodao je, nema pobeđenih ni poraženih, a suština šestog principa jeste da sve stranke budu zadovoljne podelom odgovornosti, kako bi vlada bila stabilna. "Sa sedam odsto osvojenih glasova imamo pravo da u koaliciji preuzmemo odgovornost za tri resora, ako ostane postojeći broj ministarstava", rekao je Dinkić, ali nije precizirao koja su to ministarstva. To će, dodao je, saopštiti direktno Koštunici i Tadiću. Dinkić je kazao i da niko ne spori da DS treba da preuzme odgovornost za polovinu od ukupnog broja resora u budućoj vladi. Iz pregovora o vladi, prema njegovim rečima, treba, međutim, izuzeti Narodnu banku Srbije i mesto guvernera.
-------------------------------------------------------------------------
Greška u koracima
Sastanak u sedištu Demokratske stranke Srbije u Ulici braće Jugovića, zakazan za 14 sati, kasnio je dvadesetak minuta. Delegacija Demokratske stranke greškom je otišla u prostorije DSS-a u obližnjoj Pariskoj ulici, verovatno povedena time što su se tamo održavale konsultacije o vladi posle izbora 2003. godine.

Zoran Anđelković prešao u novinare
Izveštači iz Narodne skupštine Srbije imaće, ove godine, znatno jaču konkurenciju u trci za "informacijom više" iz parlamenta, s obzirom na to da će morati da se "takmiče" sa dvoje bivših poslanika, koji su poslaničke legitimacije zamenili – novinarskim! Tako bi ubuduće o zbivanjima u skupštini slušaoce trebalo da izveštava i socijalista Zoran Anđelković Baki za Radio S, čiji je vlasnik njegova majka, dok će čitaoce nekih pisanih medija izveštavati funkcioner Pokreta snaga Srbije Blagica Kostić. Oboje za "Politiku" kažu da najbolju saradnju očekuju sa kolegama. Novinarima, da ne bude zabune.
Zoran Anđelković je u prethodnom skupštinskom sazivu bio potpredsednik skupštine, a na poslednjim parlamentarnim izborima bio je kandidat SPS-a za poslanika, ali mu mandat nije obnovljen.
Anđelković je uglavnom bio u dobrim odnosima sa poslanicima, između ostalog, i zbog toga što je uvek bio spreman za šalu. Ovaj socijalista bio je zahvalan i za predstavnike medija, jer gotovo nikad nije odbijao da im da izjavu, čak ni onda kad su ih svi drugi izbegavali u širokom luku.
Blagica Kostić, koja je u parlament ušla na listi SPO-a, a mandat završila kao nezavisni poslanik, bila je, takođe, kandidat za poslanika i na minulim izborima na listi PSS-a, ali njena stranka nije postala parlamentarna. Kostićeva nije baš bila omiljena među svim poslanicima, svoje iz SPO-a naljutila je kad ih je napustila, a tadašnju vladajuću većinu ljutila je nezgodnim pitanjima. Među predstavnicima "sedme sile" bila je omiljena upravo zbog pitanja koja je kao poslanik pokretala.
Anđelković se, koliko je poznato, do sada nije bavio dnevnim izveštavanjem, ali jeste pisao tekstove i knjige. Svoj novi posao skupštinskog izveštača, kroz smeh, komentariše:
– Svako mora da radi neki posao, čak i kad se bavi politikom, a naročito ako se ne bavi politikom. Dakle, nema tu ništa čudno. Anđelković kaže da ne zna kako će se prema njemu kao izveštaču ponašati dojučerašnje kolege poslanici "to zavisi od njih". On, ipak, kako ističe, najbolju saradnju očekuje sa "novinarima, naravno".
Blagica Kostić radila je kao novinar i pre poslaničkog mandata, pa joj, kako kaže, nije teško da se vrati svom zanatu. Ona dodaje:– U svom novom-starom poslu, mogu sebe smatrati ekskluzivnim izveštačem, pa nisam džaba tri godine sedela u poslaničkim klupama. Nijedan poslanik nije pokrenuo toliko pitanja koliko sam ja pokrenula, ali bila mi je važna podrška novinara. Izuzetno sam zadovoljna kako su me skupštinski izveštači pratili, jer da nije bilo njih mnoge teme koje sam pokretala ostale bi nepoznate javnosti. Zar ne mislite da sam za ove tri godine savladala sve tajne poslaničkog zanata najstarijeg? Jesam i to ću iskoristiti u novinarskom poslu, a informacije ću deliti sa ostalim kolegama novinarima – zajedno smo jači.

Rusija protiv Ahtisarija
U nedostatku argumenata za nezavisnost Kosmeta, diplomate Sjedinjenih Američkih Država, ali i bivši zvaničnici te zemlje naklonjeni Albancima, počeli su da govore da će odlaganje rešenja u Savetu bezbednosti Ujedinjenih nacija izazvati nasilje u pokrajini i da će Rusija biti odgovorna za novi rat na Balkanu ako pomogne Srbiji i spreči usvajanje predloga Martija Ahtisarija. Na prekjučerašnjem sastanku s novinarima, pomoćnik državnog sekretara Danijel Frid rekao je da na Kosovu, koje je "preplavljeno oružjem" ima "ekstremista na obe strane". "To je Balkan, ljudi imaju oružje", rekao je Frid bez daljih objašnjenja. On je ipak primetio da na sastanku sa srpskim političarima u pokrajini nije čuo pretnje nasiljem, pa tim pre čudi njegova formulacija o "ekstremistima na obe strane". 
Frid nije objasnio ni kako je moguće da je Kosovo "preplavljeno oružjem" gotovo osam godina pošto je NATO preuzeo staranje o bezbednosti. Zašto je Zapad dozvolio da se u rukama kosovskih Albanaca i dalje, prema proceni UN, nalazi oko 500.000 "dugih cevi"? Ako NATO nije mnogo čekao da upotrebi silu protiv Slobodana Miloševića, zašto onda čeka od 1999. da se razračuna sa albanskim ekstremistima? Na pitanje grčkog novinara da pojasni stavove Danijela Frida (pomoćnik državnog sekretara nije imao vremena da odgovara na dodatna pitanja), zamenik portparola Stejt departmenta Tom Kejsi odgovorio je da "Sjedinjene Države podržavaju mirno rešenje svih pitanja u vezi sa Kosovom". Na pitanje otkud "albanskim teroristima oružje, i da li ih, prema mnogim izveštajima iz Evrope, neke američke agencije iz Ministarstva odbrane nelegalno snabdevaju oružjem", Kejsi je kratko rekao: "Mi ne naoružavamo nijednu stranu." Predstavnik za štampu američkog ministarstva spoljnih poslova izjavio je i da Vašington očekuje da će Ahtisari svoj konačni predlog dostaviti generalnom sekretaru UN do kraja marta. "Mi ćemo na osnovu toga krenuti dalje", objasnio je Kejsi. To "dalje" znači Savet bezbednosti, koji bi, po ranijim planovima, trebalo da usvoji novu rezoluciju o Kosovu. Marti Ahtisari je ranije rekao da će se njegov predlog ove nedelje naći u sedištu UN u Njujorku i da će ga Savet bezbednosti dobiti početkom aprila. 
Tu bi zvanična Moskva mogla da uspori proces ili čak da uloži veto ako bi neizmenjen Ahtisarijev predlog bio pretočen u predlog rezolucije, što potvrđuje i izjava predstavnika ruskog ministarstva inostranih poslova Mihaila Kaminjina da je odluka Martija Ahtisarija da prekine pregovore i preda svoj predlog UN preuranjena i da su predlozi za status od početka bili u korist jedne strane. On je naglasio da je "važno nastaviti nepristrasne konsultacije, dosledno širiti polje saglasnosti učesnika pregovora u interesu pronalaženja ishoda na osnovu Rezolucije 1244 Saveta bezbednosti UN i principa međunarodnog prava". Kaminjin je ponovio stav Rusije da "bez saglasnosti obe strane na osnovu kompromisa ti predlozi ne mogu da garantuju održivo i dugoročno rešavanje" za Kosovo i Metohiju.
Direktor moskovskog Instituta zemalja Zajednice Nezavisnih Država Konstantin Zatuljin u intervjuu za "Vremja novostej" kaže da će biti ruskog veta u Savetu bezbednosti. "Takva pozicija bila bi moralna prema Srbima i dozvolila bi predah u odnosima sa nepriznatim državama, što odgovara Moskvi, koja u ovom trenutku nije spremna da se po tom pitanju suprotstavi stavu Zapada", zaključuje Zatuljin, objašnjavajući da pod nepriznatim državama smatra Abhaziju, Južnu Osetiju, Pridnjestrovlje i Nagorno Karabah. 
"Ja ne bih pretpostavljao da će biti ruskog veta", uveren je Danijel Frid u rusku "konstruktivnost". U Stejt departmentu se inače misli da će Moskva na glasanju u Savetu bezbednosti biti uzdržana ako u predlogu nove kosovske rezolucije ne bude reči nezavisnost. U Ahtisarijevom planu ta reč je izbegnuta, ali je jasno da bi njegovo usvajanje omogućilo Kosovu da proglasi nezavisnost i da traži prijem u Ujedinjene nacije. Ipak, ovih dana iz SAD raste pritisak na Rusiju, što može da znači da je Vašington ozbiljno shvatio pretnju vetom. Tako bivši američki izaslanik za Balkan Ričard Holbruk u svojoj kolumni u "Vašington postu" piše da će "krhki mir na Kosovu ispariti" ako Rusija iskoristi pravo veta, ublaži ili odloži Ahtisarijev plan. "Tada će izbiti novi talas nasilja – možda čak i rat", tvrdi Holbruk i dodaje da samo američki predsednik Džordž Buš to može da spreči u razgovoru sa Putinom. "Poruka treba da bude jednostavna – ako Rusija blokira Ahtisarijev plan, onda će Moskva biti odgovorna za haos koji će izbiti, a to će uticati na druge aspekte odnosa Rusije sa Zapadom... Tvrdnja Moskve da štiti ’bratske’ odnose sa Srbima je glupost. Svako ko je imao posla sa Rusima na Balkanu, kao ja nekoliko godina, zna da njihovo rukovodstvo nema nikakva osećanja prema Srbima. Rusija koristi Kosovo za svoju taktičku prednost, kao deo strategije da se ponovo nađe na međunarodnoj sceni", tvrdi Holbruk.  
I Morton Abramovic, još jedan bivši američki diplomata koji je proalbanski nastrojen, tvrdi da će izbiti nasilje ako Savet bezbednosti ne usvoji Ahtisarijev plan. On u komentaru u "Njuzviku" čak piše da će Albanci, ako Kosovo ne dobije nezavisnost, oružjem napraviti veliku Albaniju. Zato je, objašnjava Abramovic, neophodno da se SAD i Evropa suoče s Rusima i da im objasne da bi veto samo pogoršao međusobne odnose, "već teško oštećene time što Rusija energente koristi kao političko oružje i zbog njene uloge u pregovorima o iranskom programu za nuklearno oružje".
Međutim, u svojoj novoj knjizi "Druga prilika", Zbignjev Bžežinski, bivši savetnik za nacionalnu bezbednost u administraciji Džimija Kartera, drugačije piše o povezanosti Kosova i Rusije. Bžežinski, koji je žestoki kritičar ruske politike, stavio je "NATO sukob na Kosovu" među deset ključnih tačaka u istoriji posle kraja hladnog rata. Ratovi u Čečeniji, sukob na Kosovu i izbor Vladimira Putina za predsednika "doprineli su rastu ruskog autoritarizma i nacionalizma", tvrdi Bžežinski, koji je ove događaje smestio na šesto mesto, a napade na SAD 11. septembra 2001. tek na osmo mesto svoje liste. 
Nije samo Rusija prepreka nezavisnosti južne srpske pokrajine. Kako piše londonski "Fajnenšel tajms", ni mnoge zemlje u Evropskoj uniji ne podržavaju tu ideju. Ovaj list izdvaja Grčku, koja je zabrinuta jer na području Balkana ima "mnogo malih Kosova", zatim Španiju i Kipar, a njihove stavove "dele i neke zemlje srednje Evrope". Prvi opipljiv dokaz tog protivljenja može se naći u preksinoćnom glasanju u Spoljnopolitičkom odboru Evropskog parlamenta, kojim je odbačena varijanta nezavisnosti ili nadzirane nezavisnosti za Kosovo. Holandski poslanik Jost Lagendajk je, naime, predložio rezoluciju u kojoj je kao preporučeno rešenje najpre bila navedena nezavisnost. Zbog protivljenja mnogih poslanika ona je zamenjena "nadgledanim suverenitetom", ali su članovi odbora sa 34 glasa protiv (33 "za") izbacili i tu frazu.
-------------------------------------------------------------------------
Roan: Haos u regionu
Prema izveštajima agencijaBeč – Zamenik izaslanika UN za Kosovo i Metohiju Albert Roan sinoć je otputovao u Njujork kako bi Ujedinjenim nacijama predao konačan predlog Martija Ahtisarija o budućem statusu Kosmeta. Roan je odneo dva dokumenta – konačnu verziju predloga rešenja i Ahtisarijev predlog statusa. Portparol kancelarije specijalnog izaslanika Remi Durlo kaže da u "predlogu statusa nema nejasnoća" i da se budući status Kosova i Metohije "jasno predlaže".
Roan je pre odlaska na put izjavio da ukoliko predlog Martija Ahtisarija o budućem statusu Kosova ne bude prihvaćen može doći do haosa u regionu. Kako prenosi radio KIM iz Čaglavice, Roan je na predavanju u Beču, u organizaciji Evropskog foruma, rekao da predloženo rešenje ne odgovara u potpunosti ni jednoj, ni drugoj strani, ali da alternative nema i da niko nije ponudio ni bolje, ni gore rešenje. On očekuje da će SB prihvatiti Ahtisarijev plan u periodu kada njime predsedavaju Velika Britanija i SAD, a to su april i maj.

Nova bošnjačka iluzija
Od našeg stalnog dopisnikaBanjaluka, 13. marta – Jučerašnji zaključak da se Srebrenica izdvoji iz Republike Srpske i njenog ustavnog uređenja nastavak je kampanje koju su Bošnjaci iz ove opštine i nevladine organizacije iz Sarajeva počeli pre ravno šest godina. Novo je jedino to da su sada ovaj zahtev podržali predsednik Stranke demokratske akcije Sulejman Tihić, lider Stranke za BiH i član Predsedništva BiH Haris Silajdžić, prvi čovek Socijaldemokratske partije BiH Zlatko Lagumdžija, kao i član ove partije hrvatski član Predsedništva BiH Željko Komšić.
Mladen Ivanić za naš list kaže da je prvi predlog da Srebrenica postane distrikt obelodanjen krajem marta 2001. godine, kada je on bio predsednik Vlade Republike Srpske. Posle sastanka sa Bošnjacima iz ove opštine, tadašnji ministar za socijalnu politiku, raseljena lica i izbeglice Federacije BiH Safet Halilović je rekao da "Srebrenici treba dati status distrikta ili joj omogućiti specijalni status".
Početkom marta 1992. godine odbornici Skupštine opštine Srebrenica usvojili su odluku o njenom posebnom statusu u ekonomskom pogledu, obezbeđivanju dodatnih sredstava za njen razvoj, obnovu, zapošljavanje i povratak. Za ovu odluku glasali su odbornici bošnjačke nacionalnost i predsednik Skupštine opštine Desnica Radivojević. On je, inače, najpre bio član Srpske demokratske stranke, zatim Srpskog narodnog saveza iz kojeg je prešao u Stranku demokratske akcije u čijem je predsedništvu. Vlada Republike Srpske je, kaže Ivanić, odbacila ovu odluku. Identične predloge nevladinih organizacija iz Federacije BiH republički organi nisu ni razmatrali.
"Stara iluzija – da je Srbija agresor na BiH i počinilac genocida nad Bošnjacima, a time i krivac za sve što se od početka rata do danas ovde dešava – nestala je sa presudom Međunarodnog suda pravde u Hagu. Zbog toga su vodeći bošnjački političari svom narodu ponudili novu iluziju: zaključak da Srebrenica postane distrikt, a to je zahtev da se ukine Republika Srpska i poništi Dejtonski sporazum", naglasio je Mladen Ivanić. "Činjenica da u Srebrenici juče nije bio nijedan ambasador zapadnih zemalja u BiH jasno govori da vodeće svetske sile ne stoje iza ovog projekta."O jučerašnjem sastanku u Srebrenici i zaključku da se ova opština izdvoji iz Republike Srpske, politički analitičar iz Banjaluke Ostoja Barašin za "Politiku" kaže: "Bošnjacima i njihovim političarima godinama je kohezioni faktor bio ’spoljni neprijatelj’ – Srbija, a u nekim fazama i međunarodna zajednica. Kada je presuđeno da ’spoljnjeg neprijatelja’ nije bilo, bošnjačkim liderima je – da bi se održali na okupu i vlasti, uprkos razlikama između Sulejmana Tihića, Harisa Silajdžića i Zlatka Lagumdžije – neophodan ’unutrašnji neprijatelj’, a to su srpski narod u BiH i Republika Srpska. Oni, nažalost, ne vode računa o tome da put posut ’neprijateljima svih boja’ ne vodi u budućnost nego u nove sukobe."

Treća dimenzija NATO-a
Ulaskom Srbije u program Partnerstvo za mir, pred sam kraj prošle godine, našoj zemlji je omogućeno da učestvuje u mnogobrojnim projektima NATO-a, u koje su već uključene druge zemlje regiona, a obuhvataju razne oblasti, od razvoja vojne industrije i kontrole bezbednosti hrane i vode pa do seizmičkih istraživanja i zaštite životne sredine. 
Neposrednu korist od ovakvih projekata trebalo bi da osete i  građani, kaže za "Politiku" Kit Liroj Gardner, zamenik pomoćnika generalnog sekretara NATO-a zaduženog za naučnu saradnju, koji se ovih dana sastao u Beogradu sa visokim predstavnicima nekoliko ministarstava u Vladi Srbije (za odbranu, spoljne poslove, nauku i zaštitu životne sredine) i univerziteta. Kao rukovodilac programa Komiteta NATO-a "Nauka za mir i bezbednost", on im je objasnio kako se zajedničkim naporima članica alijanse i zemalja partnera može pospešiti razvoj civilne nauke vezane za bezbednost.
Kit Liroj Gardner je doktor fizike, pronalazač (autor sedam zaštićenih patenata), 15 godina je radio u Centru za razvoj mornaričkog oružja u Kaliforniji, SAD, a u NATO-u je od 1985.
Kakvu vrstu saradnje vaš Komitet može da ponudi Srbiji?
Suprotno rasprostranjenom verovanju da se NATO bavi isključivo vojnim pitanjima, podsećam da je to samo jedna od tri dimenzije delovanja ove organizacije. Druga je politička, a treća, ova kojom se ja bavim, naučna.
Program koji vodimo usmeren je na unapređenje bezbednosti, stabilnosti i solidarnosti među narodima, primenom najbolje tehničke ekspertize za rešavanje problema u oblastima koje partnerske zemlje istaknu kao svoje bezbednosne prioritete. Sprovodi se kroz projekte koji nisu poverljivog karaktera već su u potpunosti dostupni javnosti, praktični i ostvarljivi. Krajnji cilj je podrška demokratiji i ekonomskom razvoju 26 članica NATO-a i 30 partnerskih zemalja, među kojima su njih 23 u Partnerstvu za mir, gde spada i Srbija.
Komitet nudi forum za otvorenu razmenu znanja i stručnog iskustva i mogućnost zajedničkog rada naših istraživačkih i naučnih timova na konkretnim projektima "primenjene bezbednosti", čije finansiranje je obezbeđeno.
Koje su te prioritetne oblasti zajedničkog rada? 
U dogovoru sa predstavnicima pojedinih zemalja, Komitet, pod okriljem programa "Nauka za mir i bezbednost", vodi tri vrste aktivnosti. U prvu grupu spada odbrana od terorizma. Naučnici tu, recimo, razvijaju nove načine otkrivanja eksploziva i bioloških oružja i zaštitu od njih. Druga grupa se suočava sa ostalim vrstama pretnji, kao što su zagađenje čovekove okoline, prirodne katastrofe (predviđanje i brza pomoć u slučaju kataklizme), sociološki aspekti. Treću grupu sačinjavaju nacionalni prioriteti pojedinih država. Zato je važno da i Srbija što pre odredi koji bi to bili njeni prioriteti za ovu vrstu saradnje u Partnerstvu za mir. Prva prilika za to biće učešće predstavnika Srbije na sastanku Komiteta 22. marta. 
Možete li nam navesti primere projekata koje ste radili sa drugim partnerskim zemljama u ovom regionu?U proteklih pet godina, NATO je na Balkanu finansirao stotinak aktivnosti programa "Nauka za mir i bezbednost", koje su zajednički sprovodile članice alijanse i partnerske zemlje. Recimo, očuvanje čiste vode za piće i navodnjavanje u razvođu reka Vardar i Aksios (Makedonija i Grčka), kontrola nezakonitog prometa opasnih materija (Hrvatska i Italija), održivo upravljanje međunarodnim vodama na Prespanskom jezeru (Makedonija i Velika Britanija), postavljanje jevtinih gumenih ležišta za seizmičku bezbednost (Albanija i SAD). Održali smo i mnogobrojna savetovanja, kao što su ona na temu "Podrška odlučivanju u uslovima prirodnih nesreća i namernih pretnji vodosnabdevanju" (Hrvatska i SAD), "Odgovor na pretnje mediteranskom basenu" (Albanija i Španija), "Borba protiv terorizma na zapadnom Balkanu" (Hrvatska i Slovenija).

Svedok: OVK mi ubio oca
Hag – Svedok optužbe Stanimir Radošević izjavio je juče na suđenju Ramušu Haradinaju pred Haškim tribunalom da mu je OVK u aprilu 1998. zarobila i ubila oca u okolini Dečana. 
Radošević je opisao i kako su ga pripadnici OVK prebili i ispitivali u selu Glođani, gde je, po optužnici, bio Haradinajev štab, pošto su ga, zajedno sa majkom i prijateljem, zaustavili na putu. 
Svedok je rekao da je 23. aprila 1998. sa majkom i prijateljem Novakom Stijovićem krenuo iz Dečana u rodno selo Dašinovac, ali da su ih na putu zaustavili pripadnici OVK. "Tražili su oružje i zapretili da će nas ubiti ako nađu... Kad nisu našli, rekli su nam da nemamo šta da tražimo više u našem selu, da je sada njihovo", kazao je Radošević. 
Pripadnici OVK zatim su ih, po rečima svedoka, poveli prema Glođanima, a usput su njega i prijatelja teško pretukli kundacima oružja i šutirali ih, kad bi pali. Radošević je ispričao da ih je u kući u Glođanima jedan zapovednik OVK ispitivao da li imaju oružje i gde je policija. "Rekao sam da moj otac ima dve lovačke puške, a on mi je dao sat vremena da odem u Dašinovac i donesem puške i zapretio da će mi ubiti majku i prijatelja, ako ne donesem", izjavio je svedok. 
Po njegovim rečima, sutradan je čuo da mu je otac zarobljen i verovatno ubijen u napadu OVK na njihovu porodičnu kuću u selu Dašinovac. Radošević je precizirao da mu je jedan komšija Albanac ispričao da je video kako pripadnici OVK odvode njegovog oca u Glođane i da je pokušao da ga zaštiti, ali je dobio batine zato što "štiti Srbe". "On mi je ispričao da je video kako ih odvode u Glođane, a da je kasnije čuo da su ubijeni i bačeni uz put... Posle tri-četiri meseca otišao je na to mesto, pronašao leševe i bacio na njih zemlju lopatom", izjavio je Radošević. Haradinaj, u kritično vreme vođa OVK u okolini Dečana, zajedno sa Idrizom Baljajem i Ljahom Brahimajem optužen je za zločine nad Srbima, Romima i Albancima od marta do avgusta 1998.

Hitler apatrid, Šper lažljivac
Adolfu Hitleru preti posthumno oduzimanje nemačkog državljanstva ukoliko vlasti potvrde ovu inicijativu poslanika Izolde Salman iz nemačke savezne države Donje Saksonije. Političarka tim "simboličnim korakom" želi da poništi vezu nacističkog lidera sa gradom koji ona zastupa.Tako bi Firer 62 godine posle smrti, zahvaljujući upornosti aktivistkinje Salman koja je ubedila Socijaldemokratsku stranku (SDP) da podrži njen zahtev, mogao da ostane bez državljanstva koje mu je dodeljeno 1932. na njegov zahtev. Inicijatori traže da nadležni razmotre može li se državljanstvo dato Hitleru 1932. – ukinuti.
Hitler, rođen u Austriji, smatrao je da će kad službeno postane Nemac ukloniti prepreke za političku karijeru u mnogo većoj zemlji. U to ime je zatražio otpuštanje iz austrijskog državljanstva već 1925. s obrazloženjem da u Nemačkoj živi još od 1912. i da je služio u nemačkoj vojsci tokom Prvog svetskog rata. Austrija se složila, a Hitler je narednih sedam godina bez ikakvog državljanstva čekao da postane Nemac. Konačno mu je želja uslišena u gradu Braunšvajgu u čijoj je vladi radio, posle čega je postao kandidat za Rajhstag. Kada su mu lokalne vlasti čestitale prijem u državljanstvo, Hitler je odgovorio: "Ne meni, Nemačkoj treba da čestitate."
Kasniji izbor mesta Folksvagenove fabrike u obližnjem Volfsburgu bio je čin Hitlerove zahvalnosti Braunšvajgu za dodelu državljanstva (25. 2. 1932.), uoči preuzimanja mesta nemačkog kancelara januara 1933.
Sada su naslovi poput "Hitler možda više neće biti Nemac" preplavili sajtove medija širom Evrope, a gospođa Salman za najnoviji hanoverski "Algemajne cajtung" kaže da bi u ime Braunšvajga htela da "raščisti tu stvar, jednom zauvek", iako ne želi ovim simboličnim gestom da spira ljagu sa istorije grada koji je bio jako nacističko uporište tridesetih godina prošlog veka: "Ovo ne bi smelo da služi izigravanju istorije u smislu: ‘Pa on uopšte i nije bio Nemac.’ To nije moja namera kao socijaldemokrate. Ono što želim jeste da raskinem razvikanu vezu između mog grada i vođe nacista."
Treba napomenuti da je Braunšvajg već oduzeo Hitleru titulu počasnog građanina 1946., dakle godinu dana posle njegove smrti i kraja Drugog svetskog rata, ali time ovaj diktator još nije postao apatrid, lice bez državljanstva. Ali aktuelni napor da mu se potpuno odrekne pravo na nemačko državljanstvo – uz činjenicu da je u periodu 1925–1932 bio bez ikakvog državljanstva – mogao bi, podseća "Špigl", da naleti na nepremostive prepreke.
To je potvrdio i jedan od zvaničnika Ministarstva pravosuđa Donje Saksonije, koji je ovim povodom rekao: "Smrt je smrt, posle više ništa ne možete da oduzimate." Očekuje se da će odluka po pitanju Hitlerovog statusa u Nemačkoj pasti kroz nekoliko sedmica.
Istovremeno je engleski "Gardijan" objavio vest da su pronađena pisma koja otkrivaju da je Albert Šper znao za plan o holokaustu, što je ovaj Hitlerov bliski saradnik i glavni arhitekta uspeo da porekne na suđenju u Nirnbergu i tako spase glavu. 
Šper je u pismu koje je 1971. poslao Helen Žanti, udovici lidera belgijskog pokreta otpora, priznao da je prisustvovao konferenciji na kojoj je Hajnrih Himler, glavešina SS i Gestapoa, obelodanio planove za uništenje Jevreja.
Šper je u Nirnbergu tvrdio da je sastanak napustio pre kraja i da zato ništa nije čuo o planiranom holokaustu, što ga je poštedelo od egzekucije, podseća "Gardijan". Umesto da se posle rata suoči sa smrću poput mnogih najviših nacističkih vođa, Šper je 20 godina proveo u zatvoru, osuđen uglavnom zbog korišćenja zarobljenika za ropski rad, dok je oslobođen po prve dve tačke optužnice – za agresorski rat i zaveru.
U pismu gospođi Žanti napisanom uoči Božića 1971. Šper je priznao da "nema sumnje da je 6. oktobra 1943. bio prisutan kada je Himler najavio da će svi Jevreji biti pogubljeni". Šper je umro u Londonu 1981. a da ni rečju nije javno ponovio ono što se usudio da poveri samo madam Heleni.

"Ujedinitelji" i "pravednici"
Rusija je ponovo ušla u period izbora. Za početak, građani 14 (od ukupno 89) federalnih jedinica najveće države na svetu izjašnjavali su se u nedelju o tome ko će ih predstavljati u budućim lokalnim vlastima. Krajem godine slede izbori za Državnu dumu, da bi već početkom marta 2008. Rusija dobila i novog predsednika. Kratko sažeti rezultati su, u proseku, sledeći: Ujedinjena Rusija je osvojila 46 odsto glasova, KPRF Genadija Zjuganova 15,77, Pravedna Rusija 11,77, i LDPR Vladimira Žirinovskog 9,02 procenta...
Nedeljni izbori bili su važni iz nekoliko razloga. Prvo, i osnovno, rešavali su pitanje političkog predstavljanja građana u državnim organima. Zatim, poslužili su partijama da odmeravanjem snaga na lokalnom nivou doteraju i profilišu taktiku za predstojeći okršaj na federalnom planu. Važan momenat je i to što je građanima definitivno uskraćeno pravo da glasaju "protiv svih". Ali nedeljni izbori su bili i neka vrsta eksperimenta, pošto je u tri federalne jedinice – Sankt Peterburgu, Moskovskoj oblasti i Dagestanu – prvi put u novijoj istoriji Rusije primenjen isključivo proporcionalni sistem, onakav kakav će važiti na izborima u decembru. 
Političkim partijama i svim zainteresovanim preostalo je da sumiraju posledice izjašnjavanja građana. Kao što se i očekivalo, Ujedinjena Rusija, na čijem čelu je predsedavajući Dume Boris Grizlov, ponovo je osvojila najviše mandata. Ali u njenoj monolitnosti se ukazala i prva pukotina. U Stavropoljskom kraju birači su više glasova dali Pravednoj Rusiji predsednika Saveta Federacije Sergeja Mironova. Samo zahvaljujući činjenici da se u Stavropolju poslednji put glasalo po mešovitom sistemu – proporcionalnom i većinskom – Ujedinjena Rusija je uspela da obezbedi najveći broj deputatskih mesta.
Poruka je poslata. Partija Mironova (sastavljena od više malih propredsedničkih stranaka) postoji svega nekoliko meseci, a od "ujedinitelja" se razlikuje povratkom vrednostima iz socijalističkih vremena, naravno, prigodno oblikovanim za današnje doba. I upravo kao takva, već pri prvom ogledanju uspela je "ujediniteljima" da oduzme ne mali deo glasačkog tela. Na stranu to što je po mnogima Pravedna Rusija tek veštačka tvorevina Kremlja čiji je jedini zadatak da predstavlja balans aktuelnoj partiji vlasti, kao i da za sebe veže deo levo i nacionalno orijentisanih birača koji sada poverenje daju komunistima i njima bliskim partijama. 
Suština ove podele leži u želji da se rusko društvo profiliše kao dvopartijsko, po ugledu na velike zemlje na zapadu. U takvim uslovima delovanje partija ko što su komunisti Genadija Zjuganova, liberalne demokrate Vladimira Žirinovskog ili demokrate Nikite Beljiha i Grigorija Javlinskog, jednostavno, treba svesti na marginalni nivo. Zato su ukupno drugo mesto komunista i dobar plasman "žirinovljevaca", pa i značajan oporavak demokratskih snaga na nedeljnim izborima, takođe, poruka za decembar – i glasačima i Kremlju.
Kada krajem godine rusko mnoštvo krene na birališta stvari će za većinu – osim već pomenutih birača iz Sankt Peterburga, Moskovske oblasti i Dagestana – izgledati ponešto drugačije od onoga na šta su navikli. Najveća promena biće to što svoj glas više neće moći da daju ličnostima kojima veruju, nego partiji za koju samo pretpostavljaju da bi mogla valjano da ih zastupa. Ovo, hteli ili ne hteli, znači da će u dumske fotelje zasesti i neko ko im baš i nije prirastao za srce. Jer od sada, ko će sa liste ući u parlament a ko ne, određivaće partijska nomenklatura, a ne birači.
A svoju volju građani su do sada izražavali i legitimnim glasanjem – "protiv svih". Ovakvo izjašnjavanje, naravno, nije specijalitet samo Rusije, ali je ovde imalo i te kakvu težinu. U mnogo slučajeva broj glasača "protiv svih" značajno je premašivao poverenje ukazivano nekim uglednim partijama i njihovim liderima. Zvanično, cilj ukidanja ove liste jeste želja za većim političkim angažovanjem birača, mada se po mnogima sve svodi na sužavanje prava na demokratski izbor, što bi za posledicu moglo samo da ima manju izlaznost.
Interesantno je da su mnogi posmatrači prohujalu predizbornu kampanju ocenili kao "najprljaviju" još od vremena drugog izbora Borisa Jeljcina za predsednika Rusije 1996. Pri tome svi ističu činjenicu da su i žrtve manipulacija i njihovi vinovnici najčešće zastupnici iste ideologije i jednako privrženi predsedniku države. Korišćenje državnih resursa, posebno medijskih, od strane vladajućih struktura bilo je više nego izraženo. Ponegde je bilo čak i fizičkih obračuna, pa i pucnjave. Ruski mediji prenose i najbizarniji podatak: na jedno glasačko mesto (ne navodi se koje) izašla su samo dva birača – kandidat i njegov prijatelj!Ali – i to je poruka...

Šešelj bio primoran da štrajkuje
Hag – Novi pretpretresni sudija Žan-Klod Antoneti rekao je juče u sudnici Haškog tribunala da je optuženi Vojislav Šešelj bio "primoran" da štrajkuje glađu da bi ostvario prava koja mu pripadaju. U prvom pojavljivanju u sudnici posle prošlogodišnjeg štrajka glađu, Šešelj je uzvratio da je "zapanjen" takvim stavom sudije, dodajući da nikakvih problema u prošlosti ne bi bilo da su njegova prava poštovana. 
Lider Srpske radikalne stranke optužen je za zločine nad Muslimanima i Hrvatima u Hrvatskoj, Vojvodini i BiH 1991–93. 
Na statusnoj konferenciji sudija Antoneti iz Francuske naglasio je da je uvek smatrao da Šešelj ima pravo da se brani sam i da dokumente koje podržavaju optužnicu dobija na srpskom jeziku i na papiru. 
Kazao je i da je "Šešelj bio primoran da se bori da ostvari svoje pravo da se brani sam i da je bitka bila teška, jer je nekoliko sudija odbilo da mu to dozvoli". 
Šešelj je, po sudiji Antonetiju, bio "primoran" da pribegne štrajku glađu, zato što je "imao utisak da je pred zidom i niko ga ne sluša", posle čega mu je "mudrom odlukom" žalbeno veće tribunala dalo pravo da se brani sam. 
Sudija je naglasio i da smatra da Šešelj mora imati pravo da mu tribunal, u razumnoj meri, nadoknadi troškove odbrane. 
Optuženi Šešelj je rekao da je "zapanjen time što prvi put za četiri godine sa mesta predsedavajućeg sudije čuje razložno, trezveno i zrelo pravničko razmišljanje". "Da mi je od početka garantovano pravo da dobijam sve dokumente na srpskom jeziku i da se branim sam, ničeg problematičnog ovde ne bi bilo... Mene ne interesuje vaša konačna presuda – znam da sam Srbin, a ovde Srbe ne oslobađaju – već samo ispravna sudska procedura", naglasio je Šešelj. 
Sudija Antoneti je ocenio i da "nije normalno" što suđenje Šešelju, optuženom za zločine u Hrvatskoj, Vojvodini i BiH, nije počelo četiri godine posle Šešeljeve predaje. "Da smo te probleme na vreme rešili, danas ne bismo bili ovde. Prvi put u istoriji tribunala suđenje će početi ponovo... Moramo raditi da propušteno nadoknadimo i da što pre imamo suđenje na najbolji način i za optuženog i za tužioce", kazao je Antoneti. 
Šešelj je priznao da je "u očajanju često vređao sudije", ali da je uvek imao "argumente". "Kada su mi uskraćivali prava, ja sam morao da im prilepim etikete". 
Lider Srpske radikalne stranke sudiji je kazao da još ima problema u proceduri, zato što mu tužilaštvo još nije dostavilo prečišćeni tekst izmenjene optužnice, ni spisak svedoka i dokaznih materijala koje će koristiti, niti oslobađajući materijal na papiru i srpskom jeziku. 
On je upozorio da ni pitanje finansiranja njegove odbrane nije rešeno, jer je zamenik sudskog sekretara o tome "prvi put ozbiljno" sa njim razgovarao pre nekoliko dana. 
Šešelj je podvukao da će i dalje "osporavati legalnost" tribunala, ali da će poštovati pravila suda u osporavanju optužnice zasnovane na "lažnim dokazima". 
Naglasio je da je tribunalu podneo izjave 18 svedoka, overene u sudovima u Srbiji, da ih je haško tužilaštvo primoravalo da "lažno svedoče" protiv njega. 
Na poziv sudije Antonetija da ima poverenje u tribunal koji je nepristrastan i oslobađao je optužene, Šešelj je odgovorio da su "oslobađajuće presude bile samo za optužene koji nisu Srbi" i da se "Srbima izriču duže kazne, bez izuzetka". 
Sudija Antoneti najavio je da će statusne konferencije u postupku protiv Šešelja održavati svake dve do tri nedelje, kako bi strane što pre bile spremne za novo suđenje. 
Krajem novembra prošle godine sudsko veće Alfonsa Orija otvorilo je suđenje Šešelju koji je tada štrajkovao glađu i odbio da dođe u sudnicu. 
Usvajajući Šešeljevu žalbu, apelaciono veće suda je početkom decembra poništilo taj proceduralni postupak i naložilo da suđenje počne ponovo. 
Predsednik tribunala Fausto Pokar nedavno je postupak protiv Šešelja dodelio drugom pretpretresnom veću čiji je član sudija Antoneti, zajedno sa Patrikom Robinsonom i Ijanom Bonomijem.
 
 
--------------------------------------------------------------------------
Šešelj: Pronađen mi je tumor na jetri
HAG -  Vojislav Šešelj sinoć je pred Haškim tribunalom rekao da su mu lekari pronašli benigni tumor na jetri, ali da prema dijagnozi neće biti potrebna operacija. On je dodao da su analize uzoraka  krvi u toku.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.


  </body>
 </text>
</TEI>