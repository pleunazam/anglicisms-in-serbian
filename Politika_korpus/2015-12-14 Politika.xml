<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2015-12-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2015/12/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Ko je bliži očima, bliži je i srcu
Kada biste slučajnom prolazniku rekli da navede dokaz za to da nije sva nauka koja vredi u Beogradu, genetičar Miodrag Stojković bio bi prva i najverovatnije jedina osoba koja bi mu pala na pamet. Čovek koji je klonirao ljudski embrion u naučne svrhe, posle Nemačke, Velike Britanije i Španije, vratio se u rodni Leskovac, s rečima „da je naš najveći problem što veoma malo verujemo u sopstvene snage i sposobnosti”.
– Kad sam tražio ljude da investiraju, prva konstatacija bila je da to nema šanse da funkcioniše u Leskovcu i da to mora da bude u Beogradu. U međuvremenu, dokazali smo da to nije tačno. Može da bude bilo gde u ovoj zemlji. Nije bitno gde je, već ko i kako radi. Imamo pacijente iz celog sveta. Trebaju nam uspešne priče iz svih delova Srbije – često su citirane reči dr Stojkovića.
A da takvih uspešnih priča ima, svedoče i najtalentovaniji klinci Istraživačke stanice Petnica, u koju sada dolaze čak i francuski studenti na praksu, đaci gimnazije „Svetozar Marković” iz Niša koji osvajaju medalje rame uz rame s učenicima Matematičke gimnazije ili naučno-tehnološko čudo – Prirodnjački centar u Svilajncu.
Činjenica je, međutim, da nauku van prestonice više cene Evropa i svet nego sam Beograd. Recimo, malo ko zna, osim ukoliko ne živi pored „pametne” Centralne zgrade Univerziteta u Novom Sadu, da ovde postoji Biosens centar, čiji su naučnici pozvani da prave komponente čak i za svemirsku sondu koja će krenuti ka Jupiteru 2022. godine.
Dr Vesna Bengin Crnojević, koja je ime naše zemlje pre nekoliko meseci pronela kao požar kroz naučne krugove Evropske unije, sa pet asistenata deli kabinet od devet kvadrata. Zahvaljujući njoj, Srbija je jedina zemlja van EU koja ima Timing projekat u okviru programa „Horizont 2020”. Ona tu čast deli sa svojim suprugom profesorom Vladimirom Crnojevićem, s kojim je osnovala istraživački centar, čiji mali tim, između ostalih, čini i 11 mladih doktora nauka koji su u Novi Sad došli iz inostranstva sa svojim porodicama.
Centar koji se bavi nano i mikroelektronikom, komunikacijama, robotikom…, od momenta kada se prođe kroz vrata, podseća na unutrašnjost svemirskog broda po tehnološkim čudima koja se u njemu nalaze. Profesorka Vesna kaže da nam na ovoj laboratoriji zavide kolege sa univerziteta u Beču i Atini i naglašava da je ovo dokaz da se sve može postići čak i u velikoj besparici, zahvaljujući znanju i upornosti konkurisanja za evropske projekte.
– Oduvek je postajao i postajaće odnos centra i periferije, Beograda i unutrašnjosti, metropole i provincije. Nije tačno da nauka van Beograda nema kvalitetne ljude, ali oni su unapred hendikepirani samom činjenicom da žive posle rampe Bubanj potok. Ko bliži očima, bliži i srcu. Nema dovoljno saradnje između Beograda i unutrašnjosti, dešava se da nas više cene Slovenci, koji, recimo, dolaze na naš fakultet i regrutuju svoje buduće direktore iz redova najboljih studenata – kaže dr Sreten Ćuzović, profesor Ekonomskog fakulteta u Nišu.
On kaže da veoma poštuje svoje beogradske kolege i grad u kojem je studirao i da često poziva profesore iz prestonice da budu članovi komisije za doktorske disertacije. Redak je obrnut slučaj – da u ovakvu komisiju beogradski kolega pozove profesora iz unutrašnjosti.
– Imamo mi dobar kadar, ali nije isto kad neko kaže da je profesor iz Niša i iz Beograda, bez obzira na reference. „Položajna renta” kolegi automatski daje veći značaj, bez obzira na to što je i kolega iz unutrašnjosti završio Beogradski univerzitet u klasi stručnjaka od najvećeg međunarodnog ugleda – ističe profesor Ćuzović.
Slična je situacija i u naučnim društvima, raznim agencijama, odborima, savetima ili kada se rade dokumenti od značaja za zemlju. Naš sagovornik je bio deo timova koji su uradili Strategiju razvoja trgovine Republike Srbije i Strategiju smanjenja siromaštva i bio je jedini stručnjak iz unutrašnjosti. On navodi i primer Naučnog društva ekonomista, koje broji 58 članova, a među kojima je dvoje, troje s prebivalištem van glavnog grada.
– Novac je takođe realan problem. Kad neko krene da traži posao u Beogradu, prvo mora da kupi lepe cipele. Kad te neko pozove da učestvuješ na konferenciji gde je gost međunarodni ekspert, dešava se i da je kotizacija toliko visoka da shvatite da vam je lični budžet veća prepreka od Begaljičkog brda – slikovito priča ovaj profesor.
Nešto drugačijeg mišljenja je prof. dr Ćemal Dolićanin, nekadašnji rektor Državnog univerziteta u Novom Pazaru, koji u Beograd često svraća i zbog najnovije funkcije predsednika Komisije za akreditaciju (to je najviše prosvetno telo koje određuje da li neki fakultet i univerzitet može da dobije akreditaciju za rad).
– Da bi se neko bavio vrhunskom naukom ne mora da živi i radi u Beogradu. I ne treba svi da budemo u Beogradu. Izuzetno bavljenje naukom zavisi pre svega od onoga ko se tim poslom bavi, nezavisno od adrese u ličnoj karti – smatra prof. Dolićanin.
On, međutim, kaže da za jednog profesora ili istraživača jeste lakše da se bavi naukom ako živi u glavnom gradu, jer ovde ima mnogo fakulteta i instituta i to s vrhunskom opremom. Ali, ni to nije prepreka.
– Beograd je veoma otvoren za sve nas iz unutrašnjosti, sve što postoji od opreme lako je pristupačno i može da se koristi – ukazuje naš sagovornik.
Obaj profesor emeritus kaže da do sada nije imao slučaj da neki njegov student ili kolega okuša prvo sreću u bavljenju naukom u unutrašnjosti, ali da se posle ipak preseli u Beograd.
– Tačno je da su mnogi otišli, ali ne zato što nisu mogli da se bave naukom, već zato što su želeli. Beograd je mnogima san – kaže dr Dolićanin, a sličnu rečenicu, da „gotovo da nema Nišlije kojem Beograd nije san”, izgovara i dr Ćuzović.
– Dosta nam je podela i nadmetanja centra i periferije, metropole i unutrašnjosti, severa i juga. Okupimo se oko projekta. Nauka je javno dobro. Ona ne poznaje bilo kakva ograničenja. Niti je beogradski profesor tako „dobar” da ne bi mogao biti još bolji, niti je profesor univerziteta iz unutrašnjosti toliko loš da ne bi mogao sedeti rame uz rame s profesorom Beogradskog univerziteta – kaže dr Sreten Ćuzović.
Licej u Kragujevcu, Leskovački Mančester, Pirot poznat ne samo po ćilimu, već i kao grad s najbolje rešenim modelom dečjih obdaništa u krugu fabrike (osamdesetih godina prošlog veka), Vranje (putevi pamuka i južnjačke kulture)… nabraja ovaj niški profesor, samo su neki od dokaza da nije sve „tuga s juga” naspram „beogradskog osmeha”.

Može se uspeti van Beograda, ali ne i mimo Beograda
Obično se smatra da je „sve” u Beogradu – novac, biznis, uspeh, koncerti, izložbe, književne večeri, provod, kafići, kafane, splavovi... Da li je zaista tako? Da li se svetla pogase kada se malo odmakne iz glavnog grada, u unutrašnjost, da li se ono „sve” možda polako seli u provinciju? A opet, šta je zapravo provincija, a šta je grad i da li se ti pojmovi mogu podvesti pod određena stanja duha? Ko se sa Železničke i Autobuske stanice, idući Balkanskom, domogao Terazija – nerado se vraćao u zavičaj. To se doživljavalo kao težak poraz. A i u zavičaju, najčešće, ne gleda se blagonaklono na povratnike. Poznato je, takođe, da je najteže biti prorok u svom selu. Ipak, neki važni pisci uspeli su da naprave i sačuvaju svoje ime u takozvanoj provinciji.
Danilo Kiš rekao je da talenti dolaze iz provincije. Svetislav Basara je u jednom od svojih intervjua, od pre dvadesetak godina, izjavio da mu je želja da ode da živi na Skadarskom jezeru u Virpazaru ili na Tari, a da se Beograd, još tada, neverovatno provincijalizovao, da je izgubio svoj evropski duh. Početkom 90-ih, Basara je govorio da se lakše živi u provinciji, da se Beograd teško može nazvati metropolom, da to nije grad u kojem je studirao i koji je voleo, da se ljudi sve više povlače u sebe, a da grad tone... To je ponovio i 1999. godine, kada je napomenuo da je srpska kulturna javnost jedna beskonačna provincija. Basara je inače rođen u Bajinoj Bašti, gimnaziju je završio u Užicu, gde je svirao i u dva pank-rok benda. „Nisu meni zamerili što sam rođen i živeo u provinciji, već što sebe ne smatram provincijalcem. Daleko sam od toga! To nije geografski pojam, već duhovno stanje”, kazao je ovaj pisac 1998. godine. Svetislav Basara nije, međutim, hteo sada da odgovori na naše pitanje: „Može li se uspeti izvan Beograda”.  Rekao je da ga ta tema ne zanima.
Ostvarenih umetnika neosporno ima mnogo i izvan Beograda. Među njima su slikar Radovan Mića Trnavac, koji ima galeriju u Valjevu, Branko Kukić, koji vodi ugledni časopis i izdavačku kuću „Gradac” u Čačku, Enes Halilović, nagrađivani je pesnik iz Novog Pazara, pisac Radovan Beli Marković živi u Lajkovcu, Dragan Jovanović Danilov je iz Požege...
Svoj radni i književni vek, Radovan Beli Marković proveo je u Lajkovcu.
– Žalio sam se, vekom i dobom, na živovanje svoje u Lajkovcu, u varoši maloj da manja ne može biti, „slajkovčenoj”, oko uske pruge, ali mi ni na pamet nije padalo da se odreknem „lajkovčanstva”, kao jednog od obeležja svog identiteta, niti je u mojom očima iko mogao da pročita želju da se u Beogradu prikućim, a mogao sam, ne da nisam, makar da pokušam... Zemlje Srbije stojni grad, Beograd, za pisca je poželjno prebivalište, znao sam to, a i pripovedno moje knjižestvo bejaše se primilo u prestoničkim redakcijama, ali sam takođe znao da pisati se može svuda, pa i „negde na položajima”, stoga i nisam naglio da se od svog praga i od svojih grobova previše udaljim – kaže Radovan Beli Marković.
Došao je u Lajkovac, seća se, pre pola veka, da bi u njemu o(p)stao, što i nije, kako kaže, bez tegoba bilo: – Dobar vam stojim da svaki Lajkovčanin životopis svoj diktuje pred više časnih svedoka, negoli što bi to u krugu dvojke ikome mogućno bilo, otuda i moja neskrivena uzdržanost prema subjektima koji zavičajnim akcentom o „duhu palanke” trabunjaju, ne uviđajući komičnost svog položaja, niti nazirući kraj Balkanskoj ulici kojom se, u životu i u košmarnim snovima, uzalud uspinju... Uostalom, vezirov slon veliku bi pometnju prouzročio kako u Lajkovcu, tako i u Knez Mihailovoj”.
Nišlija Dejan Stojiljković smatra da je naša država centralizovana na svim nivoima i da je tako i u književnosti, da su najveći izdavači u Beogradu, da se najvažnije književne nagrade dodeljuju u glavnom gradu, da je najvažniji književni sajam opet u Beogradu.
– Kada neko sa strane hoće da bude priznat u svom gradu, selu ili palanci to mora prvo da „overi” u prestonici. Ja sam izdao prve dve knjige u Nišu i nisam mnogo video od toga, sledeću je izdao beogradski izdavač i ona je doživela veliki uspeh. Paradoksalno, ako pogledamo ko su danas najvažniji srpski pisci, tu ima malo Beograđana... Tu su Kraljevčani, Sarajlije, Kragujevčani, Novosađani, Zrenjaninci, Nišlije... Ispada da rođeni Beograđani i nisu baš mnogo talentovani za književnost. Ali, opet, paradoksalno, svi ti „provincijalci” uglavnom žive u prestonici. Tako da dolazimo do odgovora na vaše pitanje: može se uspeti van Beograda ali ne i mimo Beograda. Da biste ostvarili ono što se danas u Srbiji uspehom naziva, pa makar i na tako marginalnom polju kakva je književnost, morate to, na ovaj ili onaj način, uraditi iz Beograda, možete vi da živite u Pirotu, Subotici ili Vranju, ali ste, sviđalo se to vama ili ne, upućeni na prestonicu, jer uspeh, sviđalo se to nekom ili ne, nije uspeh ako nije „overen” u Beogradu.
Pesnik Dragan Jovanović Danilov živi u Požegi, pisac Dobrilo Nenadić živi kod Arilja.
– Tačno je – kaže Danilov – da za srpsku metakulturu Beograd ima presudan značaj. Ali, Srbija nije samo Beograd. Srbiji nema boljitka dok se ne okrene prema mnoštvu svojih manjih gradova nevelikih po fizičkim razmerama, ali bitnih žarišta jer u njima ima svetlih orijentacija i prosvetljenih duša. Citira Odna: „Umetnost treba da bude kao sir iz neke župe – lokalan, a svuda poštovan”.
– Živim od pisanja, teško kao i većina našeg naroda danas. Imam pedeset pet godina, dvadeset knjiga poezije, romana i eseja i svega tri i po godine radnog staža. Nisam imao sreće da kao sve moje druge kolege koje stvaraju u provinciji dobijem stalan posao. Ali, ja ne mislim da država treba da izdržava pisca. Onaj ko je pisac izdržava se sam – naglašava Danilov.
Ako, po rečima Isidore Sekulić, ništa tako ne određuje umetnika kao prostor, smatra pesnik Veroljub Vukašinović, koji živi u Trsteniku, onda život nekog pisca u malom gradu ili takozvanoj provinciji, još bolje na selu, određuje i njegov poetički habitus i utiče na njegov odnos prema tokovima u savremenoj književnosti.
– Na pitanje zašto sam izabrao da živim u malom gradu na Zapadnoj Moravi, mogao bih odgovoriti da postoji više razloga mada je, zapravo, najvažniji taj što sam po završetku studija književnosti u Novom Sadu odmah dobio zaposlenje u kulturi i to mi je predodredilo čitav život čiji sam veći deo proveo sedeći u trsteničkoj biblioteci. Ali, to mi je omogućilo da i sam budem učesnik i kreator kulturnih i književnih događanja u ovom gradu koji je nekada bio poznat kao „metropola hidraulike i pneumatike”, a danas se na kulturnoj mapi Srbije raspoznaje po dve kulturne manifestacije: „Jefimijinim danima” i „Savremenoj srpskoj prozi” – objašnjava Vukašinović.

Sudar mekih sila
Britanska vlada je krajem novembra odlučila da svetskom servisu svog javnog servisa Bi-Bi-Sija u sledećih pet godina obezbedi dodatnih 400 miliona evra kako bi proširio prisustvo u globalnom medijskom prostoru i ojačao britansku „meku silu”. U obrazloženju je napomenuto da je Bi-Bi-Si „najvažniji izvozni artikal kulture i jedan od naših najboljih resursa globalnog uticaja”. Servis danas dopire do 308 miliona ljudi širom sveta i cilj je da se ta brojka do 2022. poveća na 500 miliona.
Evropska unija je u junu osnovala East StratCom Team (Istočni tim za strateške komunikacije) sa zadatkom da se „pozitivnim” porukama, promocijom evropskih vrednosti, finansiranjem medija i čvršćom regulativom „suprotstavi ruskoj propagandi”.
Ovaj tim će se posebno usredsrediti na „istočno susedstvo”, odnosno na države koje su nekad bile deo Sovjetskog Saveza, u kojima postoji plodno tle za „dezinformacione aktivnosti stranih aktera”.
Istovremeno, vodeći kongresmeni u Vašingtonu upozoravaju da „ruska propaganda može biti opasnija od svake vojske, jer nema te artiljerije koja može da zaustavi širenje njihovih laži koje podrivaju bezbednosne interese SAD u Evropi”, reči su predsednika Spoljnopolitičkog komiteta Predstavničkog doma Eda Rojsa, koji sa kolegama traži „robustan odgovor SAD”.
Sve ovo su samo neki od elemenata tekućeg „medijskog hladnog rata” koji prati zaoštravanje između Zapada i Rusije koje je proisteklo iz njihovog geopolitičkog sukoba oko Ukrajine, a eskaliralo posle ruske vojne intervencije u Siriji.
Reč je o svojevrsnom sudaru „mekih sila”. Borba za „duše i umove” između njih nikad, doduše, nije ni prestajala – možda je bilo samo kratke pauze posle rušenja Berlinskog zida – a kriva njenog intenziteta prati krivu Putinovih nastojanja da Rusiji povrati status velike sile i nezaobilaznog faktora u međunarodnom poretku, posle jednodecenijskog nokdauna izazvanog raspadom SSSR.
Uzbunu u zapadnim prestonicama izaziva nova ruska strategija: da se Zapadu suprotstavi tako što će ga imitirati i svoje medijske poruke pakovati isto kao što to rade Bi-Bi-Si i Si-En-En.
Rezultat toga su TV mreža RT (nekada „Rusija tudej”) i Sputnjik, onlajn novinska agencija koja nudi i multimedijalne sadržaje. Oba medija finansira direktno vlada i oba su okrenuta isključivo inostranstvu.
RT je upravo proslavio desetogodišnjicu postojanja, uz čestitke i komplimente predsednika Putina da poštuje najbolje profesionalne tradicije, najbogatije iskustvo domaćeg i stranog emitovanja”.
RT, čiji je moto „Pitajte više”, zaista liči na Si-En-En (čak je angažovao i bivšu zvezdu ove mreže Larija Kinga). Zvanično nudi „rusku verziju međunarodnih događaja” i na spisku je organizacija od strateške važnosti za Rusiju. Metod RT je da vešto koristi jaz između onoga što Zapad propoveda i onog što radi, prvenstveno u sferi ljudskih prava i demokratskih sloboda, naročito na Bliskom istoku.
Skeptičnoj zapadnoj publici često se sugeriše da nije sve onako kako izgleda, navodeći vodu na teorije zavera, što je britanski novinar Piter Pomerancev efektno formulisao u naslovu svoje knjige o medijima i politici u Rusiji: „Ništa nije tačno i sve je moguće”.
Sputnjik, osnovan 2014, svoju misiju definiše kao „prikazivanje višepolarnog sveta, gde svaka zemlja ima svoje nacionalne interese, kulturu, istoriju i tradicije”. Sadržaje nudi na više od 30 jezika i lokalne redakcije u isto toliko, uključujući i Srbiju, a novinari su veoma aktivni na društvenim mrežama.
RT se hvali da njegova mreža ima skoro milijardu gledalaca. Zapadna analitika, međutim, priznaje da teoretski može da dopre do 700 miliona ljudi, ali da je stvarno gleda samo 0,1 odsto evropske TV publike, dok u glavnim urbanim područjima Amerike bar jednom nedeljno RT gleda 2,8 miliona ljudi (SAD imaju 320 miliona stanovnika).
Ova mreža ima budžet sličan onom Svetskog servisa Bi-Bi-Sija: oko 300 miliona dolara, a pominje se da će da naraste i do pola milijarde.
Ruska meka sila je, dakle, u usponu, ali koja pobeđuje? Kad je reč o Putinu, njegov globalni rejting je u velikom neskladu sa domaćim (80 odsto). Prema istraživanju američkog istraživačkog instituta „Pju” iz maja ove godine u 40 zemalja, na uzorku od 45.000 ispitanika, samo 24 odsto smatra da on ispravno postupa u svetskim poslovima, a u svakom slučaju mnogo manje mu se veruje nego Obami (uključujući tu i Bliski istok, gde je odnos 36:25 u korist američkog predsednika)
Na Rusiju povoljno gleda tek 30 odsto ostatka sveta i antirusizam je znatno izraženiji od antiamerikanizma. Pozitivan stav prema Rusiji ima samo 26 odsto Evropljana, poverenje u SAD ima 69 procenata, dok su brojke za Afriku 37:79.
Srbija nije bila na mapi ovog istraživanja, ali u onom koje je početkom ovog meseca obelodanila agencija „Faktor plus”, na pitanje „U kojoj državi biste voleli da živite i radite”, SAD je navelo 23 odsto ispitanika, zemlje EU 43 odsto, dok se za Rusku Federaciju opredelilo tek 11 odsto.
    </div>
    <div id="magazin">
PAMTIĆU U 2015: Ivan Tokin
Autor romana „Najnormalniji čovek na svetu” (Samizdat, 2014) i zbirke kratkih priča „Molekuli” (Samizdat) koju je objavio ove godine. Radi kao kopirajter u advertajzing agenciji „Nju moment”. Živi u Beogradu.
DOGAĐAJ GODINE
Moj pas i ja smo preživeli leto i svako svoju zabavnu dijagnozu, a mogli smo bez problema i da ne preživimo.
PROMAŠAJ GODINE
Zlatan Ibrahimović opet bez „Zlatne lopte”.
DOMAĆA LIČNOST GODINE
Nataša Kovačević, košarkašica, umetnica.
STRANA LIČNOST GODINE
Valentino Rosi, zbog svega, a naročito zbog onoga u Maleziji, a posle i u Valensiji.
KONCERT GODINE
Beogradska filharmonija, 13. novembar, G. Maler: Simfonija br. 7, dirigent: Danijel Rajskin.
PESMA I ALBUM GODINE
Pesma: „Autopark” – „13/13”. Album: „Mjuz” – „Drones”.
ROMAN ILI KNjIGA GODINE
Nije ovogodišnja, ali mi se ove godine najviše dopala. Vojislav Bešić – „Gringo”.
POZORIŠNA PREDSTAVA GODINE
„Kafa i cigarete – Pozdrav iz Beograda”, Mia Knežević, Atelje 212.
FILM GODINE
Ove godine sam gledao samo jedan film. „The Submarine” u režiji Ričarda Ajoade. Uživao sam u svakom trenutku.
TEHNIČKA NOVOTARIJA GODINE
Nemam pojma. Jedva čekam nalet hrabrosti pa da se oslobodim mobilnog telefona.
ŠTA ĆE OBELEŽITI 2016. GODINU?
Lepota.
Učestvujte u našoj anketi o 2015. godini. Vaše utiske i favorite u navedenim kategorijama, uz obrazloženje zašto, pošaljite mejlom na adresu [email protected] ili pismom na adresu „Politika” (za Spektar), Makedonska 29, Beograd.

Lažni snimak o lažnom sletanju na Mesec
Ako je sletanje na Mesec bilo režirano u filmskom studiju, to je onda jedna od najbolje čuvanih tajni na svetu, a za tu predstavu bi svi akteri trebalo da dobiju makar Oskara. Oni koji veruju da je sve izmišljeno u sprezi Američke svemirske agencije (Nasa) i Holivuda pominju proslavljenog reditelja Stenlija Kjubrika kao tvorca istorijskog snimka (verovatno su inspiraciju za takvo uverenje našli u tome što je on autor naučnofantastičnog klasika „2001: Odiseja u svemiru”). Na internetu se ovih dana pojavio dvočasovni film predstavljen kao Kjubrikova ispovest i otvoreno priznanje da je učestvovao u prikazivanju lažnog sletanja na Mesec. Da su navodi iz tog videa tačni, bio bi to događaj od istog značaja kakav je imalo iskrcavanje posade „Apola 11” na Zemljin prirodni satelit pre 46 godina.   

Autor navodnog nemontiranog intervjua jeste izvesni T. Patrik Mari, koji je sa tvorcem „Paklene pomorandže” razgovarao u martu 1999. godine, četiri dana pre nego što je slavni reditelj preminuo. Da se odmah ne bi postavljalo sasvim logično pitanje zašto je materijal čuvan od očiju javnosti punih 16 godina, na početku već saznajemo za dogovor da se film ne objavljuje najmanje 15 godina od Kjubrikove smrti.
Oskarovac najpre priznaje da je prevario američku javnost, uz pomoć države i Nase, i snimio lažno sletanje na Mesec.
„To je totalna fikcija. Teoretičari zavere su bili u pravu u ovom slučaju”, izjavljuje bradata starina na snimku i dalje nastavlja kako je taj događaj bio izmišljen da bi se ispunilo obećanje predsednika Džona Kenedija o osvajanju Meseca i ostvarila pobeda nad Sovjetskim Savezom u svemirskoj trci.
Čovek za kojeg se tvrdi da je nagrađivani holivudski autor kaže još i da nije želeo da bude saučesnik u velikoj obmani, pa da je zbog toga istovremeno osećao i krivicu i ponos.
Mnogi koji su videli ovu „šokantnu ispovest” tvrde u komentarima da čovek na snimku čak ni ne liči na holivudskog reditelja, već da je reč o unajmljenom glumcu. To potvrđuje i video sa snimanja na kojem se intervjuer čoveku za kojeg tvrdi da je Kjubrik obraća sa Tom i daje mu uputstva šta i kako treba da kaže.
Neki sajtovi su preneli izjavu Kjubrikove udovice da ga T. Patrik Mari nikada nije intervjuisao i da je sve laž.

Restoran u Kini naplaćuje čist vazduh
Peking – Restoran na istoku Kine počeo je u račune mušterijama da unosi i naknadu za „čist vazduh”, preneo je Bi-Bi-Si.
Gostima u restoranu u gradu Žangđijagangu u provinciji Đangsu naplaćen je po jedan juan (0,14 evra) za troškove pročišćavanja vazduha, naveo je britanski javni servis, pozivajući se na kinesku agenciju Sinhua.
Gradovi u tom regionu proteklih nedelja su bili zahvaćeni debelim smogom, koji je ponegde smanjio vidljivost na manje od 100 metara.
Vlasnici restorana nabavili su sisteme za pročišćavanje vazduha, a troškove su nameravali da pokriju naplaćivanjem mušterijama koje prethodno nisu upozorili, izvestila je  Sinhua.
Posle nekoliko žalbi, lokalne vlasti su naložile da se prekine naplata za čist vazduh, uz obrazloženje da je to nelegalno.
Gradski zvaničnik je izjavio za Sinhuu da mušterije nisu birale da udišu filtrirani vazduh, pa se ne može naplaćivati, prenela je Beta.

Srbiju volim onoliko koliko je De Gol voleo Francusku
Dušan T. Bataković (58), istoričar i diplomata, direktor Balkanološkog instituta Srpske akademije nauka i umetnosti, završio je Filozofski fakultet i magistarske studije u Beogradu, a doktorske studije, po tradiciji predratnih srpskih „Parizlija”, na Sorboni u Parizu. Bio je od 2001. do 2012. ambasador SRJ, SCG i Srbije u Grčkoj, Kanadi i Francuskoj, član pregovaračkog tima za status Kosova u Beču itd. Supruga Milica, ginekolog, umrla je osam meseci posle NATO bombardovanja. Kćerka Olga (24) završava psihologiju, a sin Marko (22) studira političke nauke.
U kojem okruženju ste odrasli...
Rođen sam u Beogradu. Moja majka Milena, rođena Pavlović, stamena snaga naše porodice, iz beogradske je sredine, a otac Tomislav, lekar na VMA, sin solunskog dobrovoljca iz Vrbasa. Batakovići su iz sela Oraha kod Nikšića, a iz plemena Ozrinića, starinom Vujovići sa Čeva. Slavimo Svetog Aranđela. Svi Batakovići do mene bili su guslari, ja sam prvi prešao na električnu gitaru. Pesma „Zidanje Nikšića”, od prvog Batakovića, Vidaka, 1831, koju je zapisao Sima Milutinović Sarajlija, čuva se u Arhivu SANU.



Šta je ili ko je najveća ljubav u vašem životu?

Porodica je, naravno, iznad svega. Moja strast je traganje za potpunijim istorijskim znanjima o nama i šire shvaćenom istorijskom istinom koja nudi pouzdane odgovore. Moja omiljena profesorka Jovanka Kalić primetila je da ja, za razliku od drugih istoričara koji prevashodno vole sebe u istoriji, najviše volim istoriju. A istorija je ipak predvorje sadašnjosti.

Šta vam je obeležilo taj deo života?
Odrastao sam u krugu dvojke, kod kafane „Proleće”, završio Petu gimnaziju. Bio sam posebno vezan za dedu i nanu po majci – Cvetka i Veru Pavlović, koji su živeli u porodičnoj kući na Voždovcu. Deda je bio žandar na dvoru kralja Aleksandra. Porastao sam uz njegove istorijske priče o dinastiji, ratovima i negdašnjoj slavi Srbije. Deda mi je bio prvi pouzdan vodič kroz našu istoriju. Poznavao je Apisa, slušao govore Petra Kočića na Kalemegdanu, ratovao 1917–1918. u Topličkom ustanku, čuvao princa Đorđa u Toponici, ali je najviše cenio Pašića: „Zna ’Baja’ šta radi”.
Koga još posebno pamtite?
Posle prerano izgubljenog oca, posebno mesto zaslužuje moj neprežaljeni ujak inženjer Slobodan Pavlović koji se obogatio u Nemačkoj. Pokazao mi je Evropu iznutra i pružio mi kosmopolitsko iskustvo neprocenjive vrednosti. Ujaku sam posvetio jednu od svojih najboljih knjiga na francuskom jeziku: „Istoriju Jugoslavije”, koja je sa još dve moje monografije u spisku preporučene literature na Sorboni, širom Francuske i skoro svuda u frankofonskom svetu.
Koji su srpski naučnici na Sorboni bili u izboru priručne literature?
Priručnici na Sorboni bili su „Balkansko poluostrvo” Jovana Cvijića, „Istorija Vizantije” Ostrogorskog i moja „Jugoslavija” iz 1994. Premalo za narod koja je veći deo 20. veka u Francuskoj imao svoje glavne uzore.
Čemu vas je učila škola...
Mnogo toga dobrog, ali i to da moramo da više volimo Tita nego svoje roditelje. Tada se živelo skromno i siromašno, bez demokratske kulture. Bajkovite priče o dobrom životu u Titovo doba zapravo su idealizacija mladosti generacije mojih roditelja.
... a čemu ulica?
Fudbal smo, svaki dan, igrali na Kalemegdanu. U seriji „Grlom u jagode”, prepoznajem i sebe u nizu sličnih životnih situacija. Najdraže su mi ipak bile baklave i bal-sudžuk kod „Medžeda” u Knez Mihailovoj.
Šta ste još voleli?
Beskrajno sam voleo rok muziku, svirao električnu gitaru, skupljao ploče. Ali, kad je trebalo odabrati profesiju odlučio sam se, ipak, za istoriju. Upisao sam se tek kad sam saznao da postoje instituti gde se sve vezuje za istraživanja u biblioteci i arhivima, a potom pristupa pisanju studija i knjiga. Meni je to izgledalo kao raj. Dobio sam posao u Istorijskom institutu 1983, u Balkanološki institut SANU prešao sam 1992, a 1998. na Filozofski fakultet, gde sam na Katedri za istoriju, do odlaska u diplomatiju, predavao metodologiju i evropsku istoriju.
Koga ste sve upoznali u Parizu?
U Parizu, gde imam rođake, sreo sam razne zanimljive ljude iz naše prošlosti koji su završili u izgnanstvu. Razgovori s njima dali su mi mogućnost da ukrstim zvaničnu, Titovu verziju istorije s onom koja je bila nedostupna mojim vršnjacima. Ipak, u Parizu sam se kasnije, kao zaljubljenik u umetnost, najradije družio s našim divnim slikarima Batom Mihailovićem i njegovom Ljubinkom, Petrom Omčikusom i Kosom Bokšan, a poslednjih godina i s Ljubom Popovićem i Vladom Veličkovićem. Pariska osmatračnica bila je, za mene, decenijama, od neocenjive vrednosti.
Ko vas je uveo u politiku...
Po povratku iz Francuske 1996. smatrao sam da je nemoralno da sedim u četiri zida i nešto pišem dok moj narod, država i sve vrednosti u koje sam verovao, a koje proističu iz najbolje srpske tradicije 19. veka, neumitno propadaju. Uzori su mi Stojan Novaković i Mihailo Gavrilović. Bili su istoričari i diplomate, a kao nacionalni radnici neumorno prosvećivali svoj narod. Danas smo iznova slabo prosvećen narod s tankom, nepouzdanom i duboko podeljenom elitom i poljuljanim nacionalnim identitetom.
... a ko u diplomatiju?
Diplomatiju sam učio kod ambasadora Žan-Mari Sutua, nekadašnjeg generalnog sekretara Ke d’Orseja, oca moga mentora Žorža Sutua, da bih posle višegodišnjeg angažmana u demokratskoj opoziciji bio određen za ambasadora u Atini 2001. To je bilo dobro i za mene, kao poznavaoca balkanskih prilika, ali i za moju decu, koja su godinu ranije ostala bez majke. Od dece se nisam odvajao, osim nakratko, pred kraj mandata u Francuskoj. Na kraju mandata u Grčkoj odlikovan sam Ordenom „Feniksa” prvog reda s velikim krstom, najvišim odlikovanjem za strane državljane.
Kako vam je prošao mandat u Francuskoj?
U Francuskoj sam, uz redovne diplomatske obaveze, naročito promovisao našu nauku, kulturu i umetnost, jer se u velikim nacijama, kulturne i estetske vrednosti posebno cene. Našu rezidenciju ukrasio sam slikama naših pariskih slikara. Obnovljene se komemoracije kralju Aleksandru u Marseju, postavljene spomen-ploče kralju Petru u aveniji s njegovim imenom i srpskoj vojsci u Invalidima, Vojnom muzeju. Odlikovan sam ordenom oficira Akademske palme za naučne zasluge.
Koliko volite Srbiju?
Kad god bi me Francuzi to pitali odgovarao sam lakonski: „Onoliko koliko je De Gol voleo Francusku”.
Koje sad planove imate?
Vratio sam se u nauku, a kao pasionirani kolekcionar istorijskih knjiga na više jezika, planiram dugoročno, po ugledu na grčkog ambasadora i zadužbinara Genadiosa, da zasnujem privatnu fondaciju za proučavanje Srbije i Balkana, s mojih 12.000 stručnih knjiga kao osnovnim istraživačkim fondom.

Prepiska o pretplati
Postalo je uobičajeno da se u TV Dnevniku RTS-a čitaju partijska saopštenja, to jest prepiska (bolje reći „prepucavanje”) između vladajuće i opozicionih stranaka. Kako šta priopšti, recimo DS – odmah mu odgovori SNS. Često i obratno.
Ponekad je i sam RTS akter ovakve komunikacije. Trenutno se preko TV ekrana „otvoreno dopisuju” generalni direktor Javnog medijskog servisa i ministar kulture i informisanja. Spor se vodi oko toga kako će se u godini koja je na samom pragu (i uopšte ubuduće) finansirati RTS (i RTV), odnosno čiji je posao bio i ko je trebalo da obezbedi odgovor na ovo ključno pitanje. Počele su da se razmenjuju i teže reči, međusobne optužbe koje su na ivici uvrede. Time se dodatno stvara konfuzija u pogledu slova zakona i propisa, raspodele prava i obaveza – i javlja očekivanje da će, kao i mnogo gde drugde, i ovde „prelomiti” i rešenje dati predsednik vlade.
Njega se stvar tiče i utoliko što je tokom svoje više no dvodecenijske političke karijere bio i ministar informisanja i partijski lider koji je obećavao ukidanje TV pretplate. Nije, ruku na srce, bio prvi koji je lansirao ovu „revolucionarnu ideju”. Još je udarna parola DOS-a s početka devedesetih prošlog veka bila „rušenje TV Bastilje”. Pa kad tu neodgovarajuću uređivačku politiku nije mogla da promeni sopstvenom političkom snagom, opozicija je u pomoć pozvala narod da joj pomogne finansijski i fizički: prestankom plaćanja TV pretplate i razaranjem i pljačkanjem sedišta RTS-a u Takovskoj 10.
U međuvremenu su se menjale garniture na vlasti, te je svaka osetila štetu od tako radikalnog poteza kakvo je ukidanje TV pretplate. Ono što je svima njima, čim su stupili na „evropski put”, iz Brisela (gde su na aminovanje slali „set medijskih zakona” koji se godinama krčkao u raznim radnim grupama) jasno predočeno dve su bitne stvari: javni medijski servisi su, uz komercijalne i privatne medije, neophodni kao nezavisni; finansiranje javnih medijskih servisa nije stalna stavka državnog budžeta. To je, u obliku pretplate, takse, poreza, namet koji sleduje ličnom budžetu građana.
Jednom nesmotreno prekinuto, plaćanje TV pretplate teško se ponovo uspostavlja kao širokoprihvaćena neminovnost. Otpor jača i niz pratećih nelogičnosti – od te kako se od pominjanih 500 došlo do mesečnog iznosa od baš 150 dinara do te da kablovski distributeri, istina obavezani da u paket uvrste programe javnih servisa, nisu obavezni da za tu značajnu popunu svoje ponude ipak nešto i plate.
RTS ne koristi priliku da se u ovoj situaciji preko ekrana obraća javnosti ne samo hvalom o visokoj gledanosti (rejtinzima se diče i proizvođači rijalitija), nego i predočavanjem planova i potreba, mogućnosti i ograničenja. Nije poveo upečatljivu kampanju kojom bi onima od kojih očekuje podršku, dakle građanima, pokazao sve svoje dobre strane i komparativne prednosti na domaćoj medijskoj sceni, a prvenstveno nezamenljivu ulogu u kulturno-obrazovnom životu nacije.
Političare je uvek jedino interesovalo, pa i rukovodilo pri odlučivanju o TV pretplati, šta ja„vlja” TV Dnevnik. A RTS je toliko mnogo više od toga.
    </div>
    <div id="sport">
Imamo plivače za olimpijske medalje, ali nemamo uslove
Aleksandar Škanata (Beograd, 22. septembar 1951) u 16. godini je prestao da pliva, iako je bio darovit. To nije čudno, jer mu je otac Boris bio osvajač bronzane medalje na Evropskom prvenstvu u Beču 1950. na 100 m leđno, a i majka Dušica je bila prvakinja Jugoslavije.
Međutim, njihovom sinu nije bilo suđeno da ponovi njihove uspehe, jer je imao urođenu manu zbog koje je morao u London na operaciju. Ali, to ga nije udaljilo od plivališta.
Završio je Fakultet fizičke kulture (danas Fakultet sporta i fizičkog vaspitanja) u Beogradu i počeo da radi kao trener u – Crvenoj zvezdi, mada je plivao u Partizanu, čiji je član bio i njegov pokojni otac (poginuo u saobraćajnoj nesreći 1962. s bivšim fudbalerima „crno-belih” Brunom Belinom i Čedomirom Lazarevićem).
– Tada su odnosi bili drugačiji. Kad sam diplomirao Crvena zvezda me je pozvala i ja sam tu šansu prihvatio. I radio sam u njoj, i kad su bile najteže okolnosti, 39 godina, – kaže Škanata.
U Crvenoj zvezdi je radio neumorno. Nije gubio polet ni kad je klub zbog besparice i drugih teškoća prekidao s radom. Bio je među onima koji su ga obnovili krenuvši s nekoliko dečaka i devojčica na Starom Difu. Uostalom, 4. marta ove godine Sportsko društvo Crvena zvezda mu je odalo priznanje dodelivši mu nagradu za životno delo.
– Ali posle 39 godina sam napustio Crvenu zvezdu. Nisam se slagao s politikom kojom je krenuo klub i od 1. septembra sam u Barakudi. Treninzi su u „balonu” u Košutnjaku, ima dobru bazu za stvaranje plivača. Najdarovitiji su...
Škanati reči o deci i plivanju naviru kao bujica. U raznim kategorijama stvorio je 1.200 šampiona, koji su osvojili 2.300 medalja i postavili 553 državna rekorda. Kakav je bio prema njima vidi se i po tome što je sada u klubu koji je osnovao njegov bivši plivač Dejan Ilić.
– U plivanju sam zbog dece. Svoju misiju vidim u tome da ih naučim da steknu radne navike. Ko ima talenat za plivanje to će već ovako ili onako da ispliva na površinu, ali svi treba da se pripreme za život. Ponosan sam što su završili studije, što je među njima sedmoro doktora nauka. Znam prolazna vremena svih mojih plivača i mnogi mi i dan-danas čestitaju Novu godinu. Na taj moj rad me je ove godine podsetio i Splićanin Miro Žeravica, glavni trener u Nemačkoj.
Plivanje nije atraktivan sport. Ono nije igra, pa da tako privuče decu. Mnogi su se plivači žalili kako je monotono da se pliva, pliva i samo pliva.
– Mnogo je dece koja dolaze zbog nekog zdravstvenog problema: deformitet kičmenog stuba, ravni tabani i slično. A u Sloveniji je, na primer, plivanje obavezno u prva četiri razreda osnovne škole. Kad je takva baza može da se obavi prava selekcija, – ukazuje i predlaže Škanata. – Za plivača je važno da se zna kakvi su mu bili roditelji, dede i babe, kakve su mu šake, stopala, raspon ruku, dužina natkolenice, kakvi su skočni zglobovi i kolena... To su parametri koji mogu da ukažu na mogućnosti deteta koje počinje da se bavi plivanjem.
Razume se, predodređenost za nešto ne znači i da će vrhunski uspeh da dođe sam po sebi. Ogromnu ulogu ima potom i trener.
– Iskusan stručnjak bi trebalo da proceni ko može da bude vrhunski plivač i da svojim potpisom to garantuje. A da bi se taj projekat ostvario potrebni su i određeni uslovi koje treba da obezbedi država, – objašnjava Škanata kakav je put ka medaljama. – Kako Rumunija može da ima trenažni centar za plivanje, atletiku i gimnastiku, a mi ne možemo?! Mađari nisu bogom dani za plivanje, ali imaju velike plivače, jer je njihov budžet 15 miliona evra. Naš je 440.000 i još smo ukinuli finansiranje plivačkih kampova. Imali smo Čavića, sada Stjepanovića i svaka im čast što plivaju za Srbiju, ali oni to nisu postali ovde. Imamo i sada nekoliko plivača i plivačica za koje tvrdim da mogu da osvoje olimpijske medalje 2020. Naši su do sada do svoje 16. godine ravnopravni s onima iz Evrope, a posle počnu da zaostaju, jer imaju mnogo lošije uslove od svojih rivala iz drugih zemalja.
Škanata to potkrepljuje sledećim primerom:
– Žeravica ima ključeve od četiri bazena u Berlinu i sa svojih sedam plivača može da trenira u bilo koje doba dana i noći. U Beogradu je problem da dobijemo stazu za plivanje, a kamoli ceo bazen. U Kolorado Springsu sam svojim očima video komore u kojima se pliva u mestu, ali u vrtložnim strujama. Tamo Amerikanci imaju i bazen u kojem kad se pritisne dugme isplivaju dva dresirana delfina da bi se kod plivača pojavio osećaj gibanja vode. Životinje se koriste i u drugim sportovima. Rvaču Karelinu je sparing-partner bila dresirana mečka od 400 kilograma kojoj su podrezali kandže. Posle treniranja s njom bacao je suparnika od 100 kila kao hemijsku olovku.
Škanata tvrdi da je našim plivačima za olimpijsku medalju 2020. potrebno mnogo manje:
– Zar ne možemo da im obezbedimo četiri sata plivanja dnevno, zajedničke pripreme od 90 dana godišnje i učešće na tri jaka međunarodna plivačka mitinga?! Zaostajemo u plivanju zato što naša deca nemaju podršku. Ne može se bez bazena, bez tople vode...
----------------------------------
Stresan posao
Rad u plivanju kod nas nije primamljiv. Aleksandar Škanata kaže da mu je finansijski pomagao i njegov stric Krsto, filmski reditelj, pogotovo u ono najteže doba u našoj skorijoj istoriji. A njegovo znanje je bilo od koristi i u košarci.
– Radio sam s Draženom Petrovićem, na molbu njegovog tadašnjeg trenera Zorana Slavnića, kad je služio vojsku u Beogradu. S Dušanom Ivkovićem sam bio na Olimpijskim igrama u Seulu 1988. Aleksandar Nikolić me je ne samo pozvao da tri meseca pomognem Božidaru Maljkoviću u Jugoplastici, nego mi je predlagao i da se poptuno prebacim u košarku, – kaže Škanata. – Imao sam dara za rad u košarci, ali je to posao koji može da ostavi ozbiljne posledice na zdravlje. Video sam da je ta plejada velikih košarkaških trenera, pa i neki mlađi, dosta, da tako kažem, pohabana. Nisam hteo da se i meni to desi.

Kraj sna o Olimpijskim igrama u Riju
Rukometašice Srbije su na prethodnom Svetskom šampionatu u Beogradu bile nadomak titule, ali su posle poraza u finalu od Brazila osvojile srebrnu medalju. Sada, dve godine kasnije, nisu bile ni blizu borbe za medalje, a prvenstvo su završile u osmini finala ubedljivim porazom od Holandije – 36:20. Pored toga, naša reprezentacija je propustila šansu da izbori kvalifikacije za Olimpijske igre na kojima su poslednji put učestvovale 1988. godine.
Šampionat u Danskoj naša ekipa je počela neočekivanim osvajanjem boda protiv Crne Gore, jedne od najboljih svetskih reprezentacija. Sa Danskom i Mađarskom je ravnopravno igrala po jedno poluvreme, a protiv Japana i Tunisa zabeležila je očekivane pobede. Međutim, u odlučujućoj utakmici sa Holandijom su pretrpele debakl, odigravši jedno od najgorih poluvremena u kom su postigle samo šest pogodaka.
– Loše smo počeli utakmicu, mislim da smo „izgoreli” od prevelike želje. Znali smo koliko će ovo biti težak meč. Holandija je jako dobra reprezentacija i ovo im je bila šansa da pokažu koliko dobro igraju. Imali smo priliku u prvih pet-šest minuta da se vratimo, posle toga više nije bilo šanse – kaže selektor Saša Bošković.
Holanđanke nikada nisu osvojile medalju na svetskim šampionatima, a najbolji plasman im je bio peto mesto osvojeno pre deset godina. Na prethodnom prvenstvu osvojile su trinaesto mesto.
– Golman nam je na samom početku odbranila nekoliko šuteva i kao da smo tada izgubile sigurnost. Mnogo nam je žao zbog propuštene prilike, ali moramo da priznamo da je Holandija jako dobra reprezentacija koja je pokazala odličnu igru – izjavila je Katarina Krpež-Šlezak, naša najbolja rukometašica na ovom prvenstvu.
Loši rezultati našeg tima su počeli odmah nakon Šampionata u Beogradu. Sledeće godine rukometašice su pretrpele pravi debakl na Evropskom prvenstvu u Mađarskoj i Hrvatskoj zauzevši pretposlednje, petnaesto, mesto. To je bio naš najlošiji plasman na šampionatima Starog kontinenta ikada.
Ove godine su se četiri najbolje rukometašice Andrea Lekić, Sanja Damnjanović, Katarina Tomašević i Dragana Cvijić pobunile protiv Saše Boškovića i rekle da neće igrati za nacionalni tim dok je on selektor. Njihovo obrazloženje je bilo da su dugo skrivale glavni problem – vođenje sa klupe. A debakl na Evropskom prvenstvu je bio „kap koja je prelila čašu” posle kog su se odlučile na ovaj potez. Čelnici Saveza su tada podržali Boškovića uz obrazloženje da niko ne može da uslovljava svoje nastupe za reprezentaciju.
Selektor je tada odlučio da se osloni na one igračice koje su do sada imale manju minutažu, kao i one iz domaće lige. One nisu uspele da izbore plasman na šampionat u Danskoj za koji su kasnije dobile specijalnu pozivnicu.
U Danskoj je propuštena prilika da se odbrani srebrna medalja, kao i da se izbori plasman na olimpijski turnir. Ostaje da se vidi kako će posle ovog neuspeha reagovati čelnici Rukometnog saveza Srbije pošto je jasno da je Srbija u ovakvom sastavu daleko od svetskog vrha.
----------------------------------
Srbija dobila „Kuću rukometa”
Rukometni savez Srbije (RSS) juče je otvorio „Kuću rukometa” koja se nalazi u poslovnom centru „Vest end” na Tošinom bunaru. Svečanosti su prisustvovali generalni sekretar Evropske rukometne federacije Mihael Viderer, državni sekretar za sport Predrag Peruničić i mnogobrojne zvanice. 
– Dugo smo čekali na „Kuću rukometa”. Ona je san mnogih generacija rukometaša, rukometašica, predsednika, generalnih sekretara i rukometnih radnika od momenta kada je savez osnovan 1949. godine. Nakon 66 godina konačno smo ga ostvarili. Izuzetno sam ponosan što smo sopstvenim sredstvima uspeli da konačno obezbedimo naš prostor u koji su dobrodošli svi – istakao je generalni sekretar RSS Božidar Đurković.
Zbog obaveza na Svetskom prvenstvu koje je u toku na svečanost nisu mogli da dođu predsednik Svetske rukometne federacije Hasan Mustafa i Evropske rukometne federacije Žan Biro. Oni su uputili pismo čelnicima Saveza u kom su izrazili žaljenje što nisu prisustvovali ovom događaju i poželeli im puno uspeha u daljem radu.
Poslovni prostor se sastoji od sale za konferencije i sednice, kao i radnog prostora.

Miomir Kecmanović najmlađi pobednik Oranž Boula
Najbolji junior Srbije, šesnaestogodišnji Miomir Kecmanović, najmlađi je pobednik u istoriji čuvenog Oranž Boula koji se od 1947. godine održava na Floridi. U velikoj borbi u finalu, posle dramatičnog taj-brejka u trećem setu, Miomir je savladao Grka Stefanosa Cisipasa, prošlogodišnjeg šampiona, sa 6:3, 2:6, 7:6(5) i sa 16 godina i tri meseca postao najmlađi osvajač u 68 godina dugoj istoriji jednog od najprestižnijih turnira na svetu za juniore do 18 godina. Kecmanović je do ovog turnira bio 26. junior planete, a sada je najmlađi teniser u prvih 10 na svetu.
Ime našeg mladog asa i jednog od najboljih mladih tenisera planete sada će stajati na listi šampiona, među kojima su i Lendl, Borg, Federer, Rodik... Od naših je na turniru do 18 godina trijumfovao Laslo Đere, a do 14, Janko Tipsarević. Prošle nedelje, na takođe čuvenom turniru za juniore Edi Heru, Miomir je osvojio trofej u dublu:
– Srećan sam i zadovoljan, posebno finalnim mečom u kome sam uspeo da sačuvam i snagu i koncentraciju za sam finiš. Cisipas me je prošle nedelje pobedio u četvrtfinalu Edi Hera, sada sam ja uzvatio. Puno sam radio i spremao se za finiš sezone 2015. i za ova dva turnira, na kojima sam osvojio dve titule. Ostvario sam ciljeve ove sezone, sada se okrećem 2016, a pre svega učešću na Otvorenom prvenstvu Australije.
Koliko te motiviše pobeda na Oranž Boulu?
– Oranž Boul je za mlade tenisere nezvanično svetsko prvenstvo. Po teniskoj skali odmah je iza četiri grend slema. Osvojiti ga dokazuje da je teniser jedan od najboljih na svetu. Naravno, ta titula donosi i određenu dozu samopouzdanja, dokazuje da su sati treninga i odricanja opravdani. Da je teniser na dobrom putu. Dakle, sada mogu da postavim sebi više ciljeve. Bilo je tokom godine sjajnih mečeva, ali ovaj finalni na Oranž Boulu će mi ostati u trajnom sećanju. I moj protivnik i ja dali smo sve od sebe. Svi koji su prisustvovali tvrdili su da je ovo bio jedan od najkvalitetnijih mečeva u dugoj istoriji ovog turnira.
Na čemu još moraš da radiš?
– Uvek ima mesta za napredovanje, usavršavanje. Najopasnije je da sebe ubedim da sam vanserijski igrač, da sve znam. Ne, to se neće dogoditi. Moram da unapredim i igru, ali i da podjednako radim i na svojoj fizičkoj spremi“. U narednoj godini ću akcenat staviti na juniorske grend slem turnire i jake ITF turnire za juniore, jer želim da napredujem na listi najboljih u moj uzrastu. U dogovoru s trenerom igraću i neke fjučers turnire, na kojima sam se već oprobao ove godine. Mislim da mi je forhend nešto čvršći od bekhenda, ali još moram puno da radim i na svim udarcima i na taktici.
Miomir Kecmanović je rođen 31. avgusta 1999. u Beogradu. Veoma rano je počeo da osvaja turnire u kategorijama starijim od njegovog godišta. U 2010. bio je dvostruki prvak države do 12 godina, u Francuskoj je postao svetski prvak za 1999. godište. U 2011. ponovo je dvostruki prvak države do 12 godina i godinu završava kao broj 11. na evropskoj listi do 14 godina, a 1. januara 2013. stiže na poziciju broj 1. Na samom početku 2013. igrao je finale čuvenog Tarba, zatim je osvojio pet trofeja u konkurenciji do 14 godina, od toga i čuveni Edi Her u Americi.
U martu 2014. počeo je da igra ITF turnire. Već na prvom turniru za koji je dobio vajld kard osvojio je titulu, pa za samo dva meseca u konkurneciji do 18 godina nanizao šest finala i osvojio pet titula, stigavši među 120 najboljih na svetu. Takmičarsku 2015. je počeo finalom u Kostariki i Karsonu, učestvovao na svim grend slem turnirima, odigrao polufinale dubla u Melburnu. Na Mocart fjučersu 2015. u Beogradu odigrao je prvi profi meč i pobedom osvojio prvi bod kojim je ušao na ATP listu. Boje Srbije branio je i brani godinama u ekipnim i pojedinačnim evropskim takmičenjima do 12, 14 i 16 godina.
Svetski teniski stručnjaci prognoziraju briljantnu karijeru novom biseru srpskog tenisa – Miomiru Kecmanoviću.

Jadranska liga: Zvezda posle produžetka pobedila Megu
SREMSKA MITROVICA – Košarkaši Crvene zvezde pobedili su u Sremskoj Mitrovici posle produžetka Mega Leks sa 79:78 (17:16, 14:19, 16:23, 22:11, 10:9) u poslednjoj utakmici 14. kola regionalne Jadranske lige.
Zvezdu je do pobede predvodio Maik Cirbes sa 20 poena i 13 skokova, dok je Stefan Jović, koji je doneo pobedu crveno-belima sa linije za slobodna bacanja, postigao je 15.
U ekipi Mege istakao se Danilo Nikolić sa 19 poena, dok je Nikola Janković dodao 12.
Utakmica u Hali Pinki u Sremskoj Mitrovici bila je veoma uzbudljiva sa dosta neizvesnosti i preokreta. Mega je sredinom druge deonice preuzela vođstvo, koje crveno-beli sve do samog kraja susreta nisu uspeli da sustignu.
Domaća ekipa je čak imala i napad za pobedu, ali je Janković na tri sekunde pre kraja meča napravio korake, pa je tako propuštena prilika za trijumf.
U produžetku su crveno-beli uglavnom diktirali tempo, da bi potom na dve sekunde pre kraja Jović bio fauliran, te izvodio slobodna bacanja. On je sa linije penala imao polovičan učinak, ali je i to bilo dovoljno za 11. pobedu u regionalnom takmičenju.
Zvezda zauzima drugo mesto ;u regionalnoj ligi sa skorom 11/3, dok je Mega četvrta sa devet pobeda i pet poraza.
Radonjić: Poremetile nas povrede Simonovića i Gudurića
Trener košarkaša Crvene zvezde Dejan Radonjić rekao je da su njegovu ekipu dosta poremetile povrede Marka Simonovića i Marka Gudurića, ali da ga raduje pobeda protiv Mega Leksa u tako teškoj situaciji.
„Jako me raduje što smo u teškim okolnostima u završnici uspeli budemo dobri i uzmemo bodove. Dobro smo krenuli, čvrstom odbranom smo pravili razliku, ali stvari su se promenile posle povrede Simonovića. Nakon toga je i Gudurić morao da napusti igru zbog lakše povrede i to nas je u značajnoj meri poremetilo”, rekao je Radonjić posle utakmice.
„Znali smo i u najavi rekli da nas čeka težak meč protiv Mege. Već neko vreme posle svakog duela u Evroligi ja se ponavljam, ali to nije bez razloga. Bili smo mekani u odbrani, izgubili smo mnogo lopti i dozvolili Megi da stvori razliku. Međutim, u završnici kada je izgledalo da domaćin kontroliše rezultat mi smo bili veoma dobri u odbrani i nešto precizniji u napadu, ali je bilo loše selekcije dodavanja. Ušli smo u produžetak i na kraju slavili”, kazao je Radonjić.
Plejmejker Crvene zvezde Nikola Rebić ocenio je da je ostvarena očekivana pobeda.
„Donekle i očekivano. Znali smo da dolazimo na vruć teren. Mega igra odlično u Mitrovici, oni su odlična ekipa i imali su dosta vremena da se pripreme. Otvorili smo utakmicu kako smo i želeli, ali posle je došlo do pada. Na kraju smo mogli i da izgubimo, ali smo pokazali karakter. Odigrali smo dobro u odbrani i u završnici bili pametni. Ovo je izuzetno bitna pobeda za nas”, rekao je Rebić.
Košarkaš Mege Danilo Nikolić rekao je da njegova ekipa u završnici susreta morala da odigra pametnije.
„Igrali smo veoma tešku utakmicu, gde smo morali u finišu da odigramo pametnije. Imali smo egal ceo meč, ali promašeni šutevi i neke glupe odluke u napadu su presudile da izgubimo ovu utakmicu. Okrećemo se narednoj utakmici sa Partizanom i pokušaćemo da u tom duelu zabeležimo pobedu”, kazao je Nikolić.
Beta

Arsenal čeka Barselonu, PSŽ - Čelsi, Juventus - Bajern
NION– Fudbaleri Arsenala u osmini finala Lige šampiona dočekaće branioca trofeja Barselonu, Čelsi sa Branislavom Ivanovićem i Nemanjom Matićem, baš kao i prošle sezone kada je eliminisan posle produžetaka, odmeriće snage sa Pari Sen Žermenom, dok će Bajern imati težak zadatak protiv Juventusa, odlučeno je danas žrebom u Nionu, javlja Tanjug.
Roma i Real Madrid vodiće bitku za četvrtfinale, a Kristijano Ronaldo želeti da nastavi fantastičnu golgetersku seriju, pošto je već u grupnoj fazi postigao rekordnih 11 golova.
Mančester Siti sa Aleksandrom Kolarovom će na megdan Dinamu iz Kijeva, čiji dres nosi Radosav Petrović, madridski Atletiko igraće protiv PSV-a, a uslovno rečeno najslabiji parovi su Gent, za koji nastupa Stefan Mitrović, protiv Volfsburga i Benfika - Zenit.
Parovi osmine finala:
Gent - Volfsburg, Roma - Real Madrid, PSŽ - Čelsi, Arsenal - Barselona, Juventus - Bajern, PSV Ajndhoven - Atletiko Madrid, Benfika - Zenit, Dinamo Kijev - Mančester Siti.
Finale će se odigrati 28. maja naredne godine na stadionu „Đuzepe Meaca” u Milanu.

Žile dao, Žile uzeo
„Pa što da u Portretu bez rama ne bude taj Živković i ako izgube? Ako ne bude junak, biće tragičar”, odgovorila je urednica Ljiljana Smajlović na predlog kolege Teleskovića da, ukoliko Partizan protiv nemačkog Augzburga izbori plasman u prolećnu fazu Lige Evrope, neuramljeni lik nedelje bude Andrija Živković, najbolji Partizanov igrač.
Tako je odlučio kolegijum „Politike”, deset sati pre nego što će na Stadionu JNA (za mene će se zauvek tako zvati) igrači oba tima stati u formacijski raspored, čekajući da sudija da znak za početak utakmice. Sve oči, nade i očekivanja navijača crno belih uprle su se u omalenog desnokrilnog vezistu sa brojem 17. U trenutku mi se učinilo da poseban snop reflektora obasjava Živkovića, poput glavnog glumca na pozorišnoj sceni. Ili je to ona aura po kojoj se prepoznaju Odabrani...
„Ovog malog Nišliju treba gledati uživo na svakoj utakmici, dok je još jeftino. Za dve godine, karta za njegov šou koštaće 20-30 evra ili funti”. Ovo proročanstvo čuo sam od jednog barda Partizanove istočne tribine, na kojoj sede oni što su uz crno-bele osedeli, što od godina, što od stresova. Bilo je to sezonu pre nego što će se Žile s reprezentacijom Srbije sa Novog Zelanda vratiti s titulom prvaka sveta, kao najzlatniji orlić u generaciji stasaloj uprkos našem fudbalu. I dok je čaršija tupila zube licitirajući za koju će lovu preći u neki veliki klub, Žile je prelomio: ostaće još jednu sezonu u Partizanu, da predvodi ekipu u konkurenciji najboljih timova Starog kontinenta. Crno-bela armija navijača tako je dobila neprikosnovenog idola…

Your browser doesn’t support video.
Please download the file: video/youtube


I te košmarne večeri u četvrtak suvereno je gospodario desnom stranom terena, napred-nazad, driblinzima lomeći protivnike. Uovoj utakmici, kao u ogledalu video se Živković, jedan od najboljih mladih igrača Evrope, koji će u julu 2016. tek napuniti 20 godina, ali i Andrija tinejdžer, koga su nabusito prigovaranje sudiji i neoprezno igranje rukom koštali isključenja. S terena je izašao šakama krijući suze. Nad tim uplakanim, tek odraslim dečakom, iz hiljada grla orilo se „Žile, majstore!”. Salutiranje i oproštaj: dogodine će u njemu uživati negde tamo daleko, za kartu od 20 evra ili funti. Salutiranje i oprost što je ostavio tim nenadoknadivo oslabljen. Devet minuta kasnije, studeni bavarski vetar razvejao Partizanov san o proleću u Evropi.
„Žile dao, Žile uzeo. Bez njega ne bi ni stigli dovde”, s fatalističkim mirom komentarisao je jedan stariji navijač, prekidajući komemorativnu tišinu na istočnoj tribini. Dole, na terenu, igrači Partizana stajali su pognutih glava. Oni su izgubili utakmicu. Mi, „samo njima verni, samo njima odani”, kao što kaže navijačka pesma, bili smo poraženi.
    </div>
    <div id="magazin">
Moskovljanke najviše doterane za selfi
London – Stanovnici Londona su gotovo uvek ozbiljni na selfijima, dok su Moskovljani, a uglavnom je reč o ženama, maksimalno doterani, otkrilo je istraživanje sprovedeno povodom izložbe o selfijima koja je otvorena u Londonu.
Postavka „Big bang data”, koja je predstavljena u kulturnom centru Somerset haus, prikazuje 640 selfija izabranih među 152.462 fotografije objavljene na „Instagramu” u okviru akcije „Selfiecity London”, snimljene tokom jedne sedmice u septembru u krugu od pet kvadratnih kilometara oko muzeja. Projekat „Selfisiti” globalno vodi Lev Manovič, profesor kompjuterskih nauka na Njujorškom univerzitetu, preneo je Tanjug.
Osam stručnjaka angažovanih na projektu prikupljalo je i analiziralo selfije iz raznih krajeva sveta. Dosad je ova akcija sprovedena u Bangkoku, Berlinu, Moskvi, Njujorku i Sao Paulu.
Manovič je za Rojters rekao da je cilj projekta „videti da li se iz selfija može naučiti nešto novo o kulturnim razlikama i ponašanjima”.
Istraživanje je pokazalo da je „svaki grad jedinstven” na sebi svojstven način, istakao je američki istraživač.
Primećeno je, na primer, da se stanovnici Londona najmanje smeše na svojim selfijima i da često zatvaraju oči. Najviše širokih osmeha ima na selfijima napravljenim u Bangkoku i Sao Paulu, dok ih je znatno manje na selfijima iz Moskve i Njujorka.
Londonski selfiji sadrže najviše starijih muškaraca, oni iz Bangkoka najviše mladih ljudi, dok na moskovskim ima ubedljivo najviše žena, koje su uvek doterane i poziraju kao da se slikaju za naslovnicu nekog modnog magazina.
Manovič je rekao da su on i njegov tim nameravali da uključe i Japan u svoju studiju, ali da su od toga odustali jer su „ljudi koji u toj zemlji poziraju za selfije nekako stidljivi, ne prikazuju svoje lice u celosti, tako da program ne može da obradi podatke”.
    </div>
    <div id="vesti">
HDZ pristao na zahteve Mosta, predlaže formiranje vlade
ZAGREB – Predsednik Hrvatske demokratske zajednice Tomislav Karamarko izjavio je da je Domoljubna koalicija, koju predvodi HDZ, pozitivno odgovorila na zahteve Mosta i da je predložio formiranje koalicione vlade s tom političkom strankom.
„Pozitivno smo odgovorili na zahteve Mosta. Što se tiče tripartitne vlade, ona je nerealna po odluci Socijaldemokratske partije i njihovih koalicionih partnera, a mi predlažemo da idemo u koalicionu vladu s Mostom”, izjavio je Karamarko posle sednice Predsedništva HDZ i lidera koalicionih stranaka Domoljubne koalicije.
S obzirom na sve reforme koje čekaju Hrvatsku, Karamarko je pozvao na konsenzus i saradnju sa svim levim opcijama u političkom spektru, pa i sa SDP, prenela je Hina.
On je istakao da su u Domoljubnoj koaliciji potpuno otvoreni za sve opcije koje će dovesti do što skorijeg rešenja problema i izlaska iz „slepe ulice u kojoj se nalazimo” jer, kako je ocenio, hrvatski građani više nemaju strpljenja za to.
„Što pre treba da se formira saborska većina i Vlada koja će se početi boriti s problemima koji su veliki i u velikom broju opterećuju građane”, rekao je Karamarko.
Karamarko, međutim, nije precizirao da je li spreman da odustane od mesta premijera, rekavši samo da su spremni da razgovaraju i o toj opciji.
Istovremeno, predsednik SDP Zoran Milanović je rekao da je formiranje širokog tripartitnog saveza u ovom trenutku neodrživo, ali da podržava nastavak bilateralnih razgovora između koalicije „Hrvatska raste”, koju predvode socijaldemokrati, i Mosta.
„Uveren sam da u trenutnom odnosu političkih snaga koalicija Hrvatska raste, proširena s partnerima koji su dali podršku za formiranje saborske većine i nove hrvatske Vlade, može u saradnji s Mostom da obezbedi sve pretpostavke za politički stabilnu Hrvatsku, što je zasigurno i temeljni preduslov za nastavak reformi i pozitivnih privrednih trendova”, istakao je Milanović u odgovoru Mostu.
On je zaključio da „Hrvatskoj treba stabilna Vlada sa čvrstom podrškom u Saboru, koju će voditi osoba s izbornim legitimitetom”.
Tanjug
    </div>
    <div id="kolumna">
Kraj lutanja
Srbija je Kadmo koji se sastao sa svojom sestrom Evropom, poručio je premijer Aleksandar Vučić na „najrevolucionarniji dan u novijoj srpskoj istoriji”, kada smo napokon otvorili prva poglavlja u pregovorima s Evropskom unijom. Referenca je to na grčki mit o sinu vladara Fenikije, poslatom da traži sestru koju je, zanesen njenom lepotom i, kao vrhovni bog, neopterećen moralnim obzirima, ugrabio Zevs. Možda Vučić nije nameravao da u svojoj aluziji ide toliko daleko, ali Kadmo se, pre nego što je okončao potragu, natumarao svetom. Nije, ipak, stigao do krajeva danas poznatih pod nazivom Rusija, koju su mnogi iz Srbije videli kao onu kojoj bi zaista trebalo hrliti i u kojoj oni sasvim suprotnog mišljenja prepoznaju beskrupuloznu „višu silu” što nas otima od Evrope, dok se mi premišljamo da li da joj se prepustimo.
Kadmo nije našao sestru, ali jeste kontinent koji je po njoj dobio ime. Tu je osnovao jednu od moćnijih grčkih, odnosno evropskih država onog vremena, Tebu. Srbija teško da se može nadati tom rangu u savremenom evropskom poretku, mada nije loše ni biti odmah negde iza današnjih Atina i Sparti.
Kao što je Kadmo našao drugu Evropu umesto one za kojom je tragao, menjala se i srpska vizija unije kojoj stremimo. Pre petnaest godina, kada smo se 24. septembra i 5. oktobra odlučili za Evropu, mnogi su mislili da otvaramo vrata za magično carstvo koje one što uđu u njega obasipa blagostanjem. Potom se shvatilo da je Evropa, pre nego za „sinove zmaja” s kakvima je Kadmo zasnovao Tebu, raj za neke savremene Mirmidonce, „sinove mrava” iz grčkih mitova, spremne da rade naporno. Sad već i u to sumnjamo. Za pridruživanje EU je i dalje ubedljiva većina, 59 odsto, ali protivi se 36 procenata građana Srbije, prvenstveno iz straha da će ih to osiromašiti. Bogata princeza Evropa se pretvorila u sklerotičnu staricu, razdrtu ekonomskom i migrantskom krizom: ni savremeni Feničani više nisu dobrodošli.
I bez izdašnog miraza, Evropa ostaje najbolja prilika za nas. Tačno je i da geografski i kulturno jesmo deo Evrope. Ali, i za povratak kući se treba izboriti, kao što je Odisej, ne bi li se domogao rodne Itake, dvadeset godina lutao nakon pada Troje, po volji bogova okajavajući ratne grehe. U njih se Srbiji računa Kosovo, zbog kojeg se još plašimo da će nas Evropa držati na rastojanju malom ali nepremostivom – koliki je rog bika, životinje u čijem obličju je Zevs oteo onu po kojoj je kontinent nazvan. Brisel još čeka i da mu Srbija dokaže da je ovladala kadmovskom veštinom da ne samo utemelji, nego i da do kraja izgradi državu sposobnu da uđe u evropski poredak.
    </div>
    <div id="kultura">
Uručene diplome balerinama Kraljevske akademije za igru
Koncert baletske škole beogradskog predstavništva Kraljevske akademije za igru i dodela diploma učenicama iz Srbije koje su položile ovogodišnje ispite upriličeni su na sceni Pozorišta na Terazijama.
Jelisaveta Karađorđević otvorila je svečani program, a britanski ambasador Denis Kif uručio diplome balerinama koje su umeće pokazale pred ispitnom komisijom pedagoga iz Londona ostvarivši pri tom najbolje rezultate od 29 predstavništava ove škole u svetu.
Ana Došen, balerina koja vodi akademiju u Beogradu, naglasila je da će ovaj rezultat biće krunisan nastupom na sceni londonskog „Rojal Albert hola”.
Male balerine od kojih najmlađa ima samo četiri godine, a najstarija deceniju više pratio je orkestar Pozorišta na Terazijama pod dirigentskom palicom Vesne Šouc, a publici su se predstavili i glumac Slobodan Stefanović i operska diva Biljana Peković.
B. A.

Brena i Sigal za doček ispred skupštine, Ceca za reprizu
BEOGRAD – Lepa Brena, Tropiko bend, Stiven Sigal i njegov bend nastupiće u novogodišnjoj noći ispred Doma Narodne skupštine, dok će za reprizu dočeka pevati Svetlana Ražnatović, najavio je danas gradski menadžer Goran Vesić, prenosi Tanjug.
Vesić, koji je predsednik Odbora za proslavu Nove godine u Beogradu, rekao je na konferenciji za novinare u Starom dvoru da će Grad organizovati četiri koncerta u okviru proslave dočeka Nove godine, od 29. decembra do 1. januara.
„Na bini ispred Doma Narodne skupštine organizovaćemo četiri koncerta. U utorak, 29. decembra Beograđani i naši gosti imaće priliku da uživaju u nastupu inspektora Blaže i Kljunova i grupe Miligram, a u sredu, 30. decembra, nastupiće grupa Van Gog i Željko Joksimović”, rekao je Vesić i dodao da će neki od izvođača pevati besplatno i neće uzeti honorar od nastupa.
Prema njegovim rečima, za novogodišnju noć, 31. decembra, pevaće Tropiko bend, Stiven Sigal i njegov bend, kao i Lepa Brena, a 1. januara 2016. godine koncert će održati Svetlana Ražnatović.
„Verujemo da je program koji smo pripremili veoma atraktivan i da je to program koji će privući veliki broj građana iz Srbije i turista iz regiona, i da će to biti razlog da turisti u Beogradu ostanu duže, nego što je to do sada bio slučaj kada su u prestonici ostajali dva ili tri dana”, rekao je Vesić.
Nova godina za Beograd nije trošak, već investicija od koje se zarađuje, rekao je on i dodao da je prošle godine zarađeno oko 17 miliona evra.
Na pitanje novinara koliko je ove godine Grad Beograd izdvojio za organizaciju programa, Vesić je rekao da će izveštaj o tome biti podnet nakon Nove godine.
Gradska sekretaka za privredu Tijana Maljković je podsetila da je manifestacija „Beogradska zima” počela 5. decembra otvaranjem „Trga otvorenog srca”.
Maljković je najavila da će sutra na platou ispred Ustanove kulture „Vuk Stefanović Karadžić” biti otvoren „Trg bajki” koji će, kako je precizirala, za posetioce biti otvoren do 15. januara.
„U okviru tog programa će se čitati srpske narodne bajke i bajke Braće Grim namenjene deci, tako i odraslima”, objasnila je Maljković.
On je dodala da će na Beogadskom sajmu 18. decembra biti otvoren Beogradski novogodišnji festival, dok će 27. biti održana tradicionalna trka Deda Mrazeva.
V.d. direktora Turističke organizacije Srbije Marija Labović rekla je da je ta organizacija u saradnji sa Ministarstvom trgovine, turizma i telekomunikacija i Gradom Beogradom pokrenula video spot čiji je cilj, kako je dodala, da pozove goste iz regiona da za novogodišnje praznike posete Beograd.
On je istakla da je spot snimljen na srpskom, ali i na jezicima zemalja u kojima će biti emitovan.
„To su Bugarska, Makedonija, Slovenija, Bosna i Hercegovina, Turska i Rusija, jer iz tih zemalja očekujemo zaista veliki broj posetilaca, naročito ove godine”, rekla je Labović.
    </div>
    <div id="vesti">
Propala zlatara u gradu zlata
Majdanpek – Kada kažemo zlato, mislimo na Majdanpek. Ova asocijacija aktuelna je i danas, iako malo ljudi zna da zlato odavno „ne sija” u ovom rudarskom, pomalo zaboravljenom gradu. Mnogo je nelogičnosti u Majdanpeku, a jedna od ključnih je da u „gradu bakra” iz koga nastaju i srebro i zlato, ovih dana propada nadaleko čuvena zlatara. Na njena vrata samo što nije zakucao stečajni upravnik, a 269 radnika odnedavno je praktično na ulici. Prvi dan novembra za nekadašnjeg giganta u proizvodnji zlatnog nakita označio je početak kraja slavne istorije duge skoro tri decenije. Račun je blokiran, isključeni su struja i voda, zaposleni čekaju socijalni program. Prodavnicu u centru zatičemo sablasno praznu, a katanac je stavljen i na prodajne objekte širom Srbije i bivše Jugoslavije.
Šta je dovelo do propasti „Zlatare Majdanpek” ako taj grad bukvalno leži na ovom plemenitom metalu?
Zlato, kao i srebro, eksploatiše se u majdanpečkom rudniku. Dobijaju se iz koncentrata bakra koji se odatle transportuje u Bor, gde se vrši dalja prerada. Od 1961. godine kada je počeo da radi Rudnik bakra Majdanpek, pa sve do 2010. proizvedeno je više od 84.300 kilograma koncentrata zlata i oko 438.000 kilograma srebra. Zlato se izvozilo, samo je u Ameriku, kažu, išlo oko 100 kilograma mesečno. Nekada je u zlatari siguran posao imalo skoro 1.500 Majdanpečana, a ovih dana približan broj meštana ostaće na belom hlebu. Računica je jednostavna: oko 300 preostalih radnika plus članovi njihovih porodica izgubili su prihode, a novih radnih mesta u ovom kraju nema. Treba dodati i pedesetak radnika „Megaplasta” koji u korak prate propast kolega iz zlatare. Sve ovo je, slažu se meštani, veliki potres za Majdanpek u kome, osim državnih i lokalnih institucija, rade samo rudnik i fabrika bakarnih cevi.
– Svaki gram zlata koji se proizvede ide u Narodnu banku Srbije. Svaki zlatarin proizvod morao je da nosi pečat NBS, što je bila garancija za kvalitet. Onda su krenuli privatnici, uvozilo se svakakvo zlato, sumnjivog porekla i kvaliteta, ali jeftinije, što je našu zlataru uništilo – objašnjava za „Politiku” Branislav Tomić, direktor Rudnika bakra Majdanpek.
Da je „zlatni” brend Srbije izgubio bitku sa privatnim sektorom, misli i Dejan Matejević, prvi čovek Samostalnog sindikata za Majdanpek, Negotin i Kladovo. Kaže da u našoj državi ne postoji zakon o prometu plemenitih metala, pa su privatnici povlašćeni u odnosu na domaću zlataru čiji proizvodi moraju da nose žig. Trgovce zlatom praktično ništa ne obavezuje na to.
– Moramo pomenuti i činjenicu da je poslednjih dvadesetak godina u Srbiji zlato luksuz, a kad neko želi da ga kupi, uglavnom bira jeftinije. Brend nikome nije važan, pa izgleda ni državi. Znamo da su u bivšoj Jugoslaviji bile dve zlatare – u Majdanpeku i Celju. Slovenci i dalje u Srbiji imaju svoje prodavnice, pa čak i u našem komšiluku, u Zaječaru, dok su prodavnice „Zlatare Majdanpek” zatvorene – kaže Matejević.
Direktor rudnika bakra smatra da je zlatara mogla da opstane jer je imala dobar kvalitet i široku paletu proizvoda, od nakita preko posuđa, crkvenog programa... Moguće je, smatra Tomić, da se nakon 2000. nisu dobro snašli, okrenuli novim tržištima, ali krivicu vidi i u državi koja nije zaštitila domaću zlataru. 
Primer za to je i „Megaplast” iz okolnog Donjeg Milanovca, koji je svojevremeno radio rondele za kovani novac za potrebe NBS, ali su se među novim dobavljačima našle slovačke firme, što se može proveriti i na sajtu NBS, kao i na portalu javnih nabavki. „Megaplast” je nekada radio i za vojsku i policiju.
– Kada bi ta firma opet dobila posao za NBS, policiju i vojsku, trebalo bi uposliti do 100 radnika. Ona sada ima pedesetak, a bilo bi potrebno minimum još toliko – smatra sindikalac Dejan Matejević i napominje da je u toj majdanpečkoj firmi nekada radilo skoro hiljadu radnika.
„Zlatara Majdanpek” iza sebe ima jednu neuspelu prodaju. Kupac iz Slovenije nije ispunio ni početne obaveze, pa je Agencija za privatizaciju raskinula ugovor. Nedavno je interesovanje pokazao još jedan kupac, ali sve je ostalo na tome. Potom je 20. novembra privatizacija proglašena neuspešnom.
U Majdanpeku je ostala jedino nada da zlataru neko kupi iz stečaja, pokrene proizvodnju i uposli makar deo radnika. Drugu nadu nemaju.
----------------------------------
Propao ceo IPM
„Zlatara Majdanpek” poslovala je u sklopu Industrije za preradu metala (IPM) koja je na izdisaju. Nekada je zapošljavala oko dve i po hiljade radnika, a pod njenom kapom, osim zlatare, poslovale su i dve firme iz okolnog Donjeg Milanovca: FEP, koji je privatizovan, ali jedva opstaje, i „Megaplast” koji je snašla sudbina slična zlatarinoj.
----------------------------------
Zlatara za žene
Zlatara je u Majdanpeku osnovana najpre zbog rudnika, ali i zbog žena, priča nam Silvija Vukašinović iz Službe za odnose sa javnošću RTB Bor i dopisnica borske televizije iz Majdanpeka. Kaže, trebalo je negde angažovati i žensku radnu snagu, s obzirom na to da je rudnik zapošljavao pretežno jači pol.

Lagumice pod Titelskim bregom
Titel – Lagume, svojevrsne pećine ukopane u podnožju velikog brega u Titelu zovu lagumice. Nekad su se tu sklanjali ljudi i njihova imovina, a još samo u nekima se i danas zatvara stoka, što je u prošlim vremenima bilo česta pojava. Lagumi su nekada bili i značajni industrijski kapaciteti, a proizvodi koji su ovde skladišteni lađama su odvoženi u beogradska pristaništa.
Njima se bavio Rajko Nikolić i sredinom prošlog veka ostavio zapise u zbornicima „Matice srpske”. Naziv lagumice za njih je upotrebljavan u naseljima oko Titelskog brega. To su najčešće podzemne prostorije sa jednim, dva ili tri odeljenja ispod velikog brda. Pregradni zid između dve prostorije je od lesa, zidovi na čelu kuhinje od ćerpiča, u kuhinjski zid ugrađena su vrata sa staklom, a u sobni mali prozor. Ispred lagumice načinjen je kong – manji trem od trske, kako bi zaštitio ulaz i zid od kiše. U kuhinji je zidan šporet čiji je dimnjak usečen u lesnoj masi i koso naviše izveden napolje. U sobi je zemljana peć koja istovremeno služi i za grejanje i za pečenje hleba, a loži se kroz otvor iz trema. Nameštaj je skroman i jednostavan, podrazumeva dva kreveta, sto, stolice i nišu iskopanu u zidu za sitnice.
Sve do kraja 20. veka porodice su živele u stanovima u lesu. U Titelu potomci sa setom prepričavaju odrastanja svojih predaka u živopisnim zemunicama. Pored stanova, u lesu su kopane i štale, u kojima su se držale svinje, krave, čak i konji. Tu su se sakrivali žito i stoka – u ratovima od vojske, u miru od poreznika. Većina ovih naseobina nestala je u odronima brega, nakon što su napuštani pošto su naseljenici gradili nova i bolja staništa na otvorenom.
Specifične katakombe jedno vreme su bile i skladište proizvoda za tržište.
– Taj traženi proizvod bio je led – podseća Titeljanin Vlado Bogojević, koji je u brdu od lesa, koristeći lagum, stvorio turističke sadržaje, a pre nekoliko godina bio je žrtva tih čudnih naseobina.
– Za nekadašnjih jakih zima, kazivao je Vlado, ledari su izlazili na zamrznutu čistu vodu na reci Tisi, razbijali kristalni led u manje sante i prevozili ih, što šajkama, lađama koje su dobile ime po graničarima „šajkašima” koji su čuvali granicu između dva carstva, što sankama koje su se oglašavale zvonima na upregnutim konjima. Led je skladišten u velike lagume i tu, u hladnom i na slami pod zemljom, čuvan do sledećeg leta. Prepričava se da je u Titelu bilo četrnaest ledara pod zemljom. Kad nastanu vrućine led se šajkama liferovao do beogradskog pristaništa Savamala. Tu su ga uglavnom preuzimali mesari i poslastičari srpske prestonice, ali i drugi skromniji potrošači. U odnosu na Titel, Beograd je najpre bio u drugoj državi, pa je varošica na jugu Bačke led u stvari izvozila, sve dok se nije našla u istoj državi. Onda su se postepeno pojavili veštački rashladni uređaji i led sa Tise povukao se iz upotrebe.
Svoje posebno iskustvo sa lagumom imao je i sam Vlado Bogojević. U nameri da podzemnu prostoriju iskoristi u turističke svrhe, on se dao u njeno sređivanje. Međutim dogodila mu se nezgoda, obrušila se zemlja i on se našao ispod 350 kubika lesa sa Titelskog brega. Ipak se spasao i, pošto je zalečio lomove kostiju, rešio da, kako kaže, pobedi Breg. Danima je kopao, najviše sam s porodicom, i napravio niz lagumica u kojima je smestio muzej. Tu su radionice sa starinskim alatom: stolarskim, kačarskim, kovačkim... Pored onog što je sakupio u bačkom okruženju, deo alata potiče iz njegovog zavičaja, iz okoline Mrkonjić Grada, odakle je kao petogodišnjak na talasima života stigao na obale Tise i u podnožje Titelskog brega. Vlado se bavi turizmom i kulturom. Sve više ovde dolaze gosti pristali brodicama na titelskim obalama, a doplovili su onim rutama kojima se kretao led prema Beogradu.
Među lagumicama u neobičnom etno-prostoru je i jedna s kazanom za rakiju. Specijalnost mu je travarica. Bira trave koje drži u rakiji 40 dana, a onda taj sadržaj prepeče. I deo restorana je pod zemljom, u najvećoj lagumici. – Moja rakija nije afrodizijak, ali je korisna jer ohrabruje, a to je najčešće dovoljno – kaže Vlado.

Gerić i Trkulja napunili frižidere „toplog srca”
Novi Sad – Pet frižidera postavljeno je u Zmaj Jovinoj ulici u centru Novog Sada kako bi tu građani sledeće dve sedmice mogli da ostavljaju hranu kao svoju donaciju povodom božićnih i novogodišnjih praznika. Ove godine frižideri i hrana biće namenjeni Udruženju ratnih vojnih invalida, Udruženju romskih studenata koji u svojim prostorijama brinu o deci iz naselja Bangladeš, kao i za tri socijalno ugrožene porodice.
Humanitarna akcija „Frižider toplog srca”, koju organizuje Radio signal pod pokroviteljstvom grada Novog Sada, trajaće do 26. decembra, svaki dan od 8 do 20 časova. Preporučeno je da se donosi nekvarljiva, kupljena hrana sa deklaracijom i slatkiši i grickalice za decu.
Gradonačelnik Miloš Vučević, koji je prisustvovao početku humanitarne akcije, pozvao je sugrađane da pokažu svoje „veliko, toplo srce, kao i uvek”, zahvalivši im za sve humanitarne akcije kojima su se odazvali u ovoj godini.
Akciji prikupljanja hrane pridružio se i istaknuti odbojkaš, Novosađanin Andrija Gerić.
– Nadam se da će ovih akcija biti još, ne samo zimi nego i tokom leta i proleća, jer nažalost ima mnogo porodica kojima je potrebna pomoć – kazao je Gerić.
Svojom donacijom frižider je popunio i multimedijalni umetnik i muzičar Slobodan Trkulja, koji je rekao da mu je drago da kao „čovek iz ovog grada” može da afirmiše akciju. Pozvao je Novosađane da pomognu koliko mogu:
– Ako vam nešto malo pretekne od hrane kad odete u prodavnicu, ovde su frižideri, ovde je možete doneti – poručio je Trkulja.
    </div>
    <div id="kultura">
Priča o revoluciji - premijera predstave „Julije Cezar” u Zvezdara teatru
Predstava „Julije Cezar” Vilijama Šekspira u adaptaciji i režiji Kokana Mladenovića imala je beogradsku premijeru u Zvezdara teatru. U glumačkom ansamblu su Sergej Trifunović, Saša Torlaković, Branislav Trifunović, Jelena Minić, Marko Marković i Irena Popović.
Ovaj Šekspirov komad jedan je od najznačajnijih u istoriji dramske literature. Njen osnovni motiv je revolucija i politički prevrat, koji se na kraju kompromituju u sopstvenoj nemoći.
Ova tema, nažalost, i danas je aktuelna, a koliko je interesantna  publici potvrđuje do poslednjeg mesta ispunjena sala.
Producenti predstave su Grad teatar Budva, Centar za kulturu Svilajnac i Narodno pozorište Sombor.
A. K.

Književni portret Zorana Radisavljevića
Književni portret novinara našeg lista, poete i književnika Zorana Hr. Radisavljevića predstavljen je u Udruženju književnika Srbije.
Poklonici pisane reči imali su priliku da čuju zanimljivosti o stvaralaštvu ovog autora koje je sabrano među korice mnogobrojnih dela.
Radisavljević je u društvu Milisava Savića, Miloslava Šutića, Dušana Stojkovića i Vice Dardića razgovarao o svojim naslovima objavljenim ove godine „Srce se hladi u frižideru”, publicistički tekstovi u izdanju „Čigoja štampe”, i „Korak na dugom putu”, kritički tekstovi o poeziji Dragana Kolundžije, koje je štampao „Prometej”, a kazivali su se i stihovi iz zbirke poezije „Sveta trešnja” koju je objavila „Književna opština Vršac”. Domaćin večeri bio je Miljurko Vukadinović.
A. K.

Zavod za udžbenike iz Beograda objavio sve drame Čehova u jednoj knjizi
U luksuznoj opremi, na šeststo strana, Zavod za udžbenike iz Beograda objavio je „Drame” Antona Pavloviča Čehova (1860–1904). U knjizi, koju je priredio prof. dr Zoran Božović, objavljene su sve Čehovljeve drame koje su preveli: Milosav Babović, Radojica Jovićević, Dragan Koprivica, Petar Bunjak i Zoran Božović. Lepotom knjige bavili su se Tijana Pavlović i Boris Kuzmanović.
Kao dramski pisac Čehov se oglasio jednočinkama: „Labudova pesma” (1887), „Medved” i „Prosidba” (1888), „Svadba” i „Tragičar od nevolje” (1890), „Jubilej” (1892) i monologom „O štetnosti duvana” (1903). U rukopisu su ostale „Tatjana Rjepina”, inspirisana istoimenom komedijom A. S. Suvorina, i „Krčma na drumu” koja je zabranjena za izvođenje.
Čehovljev prelaz sa jednočinki na drame, objašnjava Božović, odgovara prelasku sa kratke priče na pripovetku, što ukazuje na povezanost njegovog pripovedačkog i dramskog stvaralaštva, što još nije dovoljno proučeno. Krajem osamdesetih godina 19. veka relativno brzo i lako nastaju drame „Ivanov” i „Šumski duh”. Nezadovoljan njihovim scenskim uspehom, Čehov pravi dužu pauzu, da bi 1896. napisao „Galeba”, a zatim i dramu„Ujka Vanja”, u kojoj je iskoristio likove i teme iz „Šumskog duha”. Dramu „Tri sestre” napisao je 1901, a „Višnjik” 1903. U rukopisu je ostao gimnazijski pokušaj „Drama bez naslova ili Platonov”.
Prilikom istraživanja osobenosti i originalnosti Čehovljevog dramskog teksta, dodaje Božović, najbolje je osloniti se na njega samoga, tačnije na pisma u kojima on izlaže svoje shvatanje dramske i pozorišne umetnosti. Njegova prepiska sa istaknutim književnicima, glumcima i rediteljima otkriva suštinske karakteristike njegovog dramskog dela. Već na prvi pogled pada u oči da Čehov dramatičar prihvata sve one uslove koje je propisao Čehov pripovedač. To su: potpuna objektivnost, istinit opis lica i predmeta, maksimalna kratkoća, jednostavan jezik, smelost i originalnost i iskrenost.
U pismu bratu Aleksandru, Čehov kaže: „U drami nastoj da budeš originalan i, po mogućstvu, pametan, ali ne plaši se ni da budeš glup; tu je potrebno slobodoumlje, a slobodouman je samo onaj ko se ne plaši da piše gluposti. Ne zalizuj, ne šlifuj, već budi i neskladan i drzak. Kratkoća je sestra talenta. Uzgred, imaj na umu da su ljubavna razjašnjenja, bračne prevare, udovičke, sirotinjske i sve druge suze, odavno opisane. Siže mora da bude nov, a fabula može da izostane”.

Uloga ajvara u našem filmu
Upravo je u kulturnim krugovima i medijima, odjeknula vest o toliko očekivanim rezultatima konkursa Filmskog centra Srbije za sufinansiranje filmova. Na konkurs raspisan 10. oktobra,  prijavilo se više od 200 autora! Nekoliko komisija čitalo je scenarije, a među čitačima bili su i jedan filmski autor Predrag Gaga Antonijević, koji živi i radi u Los Anđelesu, kao i književnik Miljenko Jergović, koji je čitao u Njujorku, pa je bilo teže došaptavati mu na koga da obrati pažnju. I kada je, pre neki dan, na sajtu Filmskog centra Srbije, a potom i u medijima, saopšteno ko su dobitnici, nastao je –tajac. Jer, među 26 imena, nema osvedočenih reditelja, kao što su Srđan Dragojević (konkurisao sa čak četiri projekta) nema Lordana Zafranovića, Slobodana Šijana, Lazara Ristovskog, Gorana Markovića (konkurisao sa dva projekta), Siniše Kovačevića, niti afirmisanog Stefana Arsenijevića.... Dragan Bjelogrlić je, u poslednjem trenutku, napustio mesto člana UO FCS, jer je i sam konkurisao. I, nije prošao kao producent sa filmom Lordana Zafranovića, ali je dobio novac kao reditelj i producent za razvoj projekta  filma ‚‚Čuvari formule” po scenariju Vuka Ršumovića. Za završetak započetog filma ‚‚Procep” novac je dobio i reditelj Dejan Zečević.
Očigledno, uvidom u spisak dobitnika subvencija, najavljena je nova generacija reditelja, ali i pojava nemalog broja rediteljki. Čak je šest dama,a da ni jedna nema „tatu Kopolu” iza sebe! Navodimo redom: rediteljka Ana Marija Rosi, za scenario i režiju filma pod nazivom „Ajvar” dobila je 30 miliona dinara kao debitant, kao i Maša Nešković za „Najduže leto”. Na listi rediteljki, ali u drugim kategorijama su Mila Turajlić i Senka Domanović. Tanja Brzaković imaće novac za film bizarnog naziva, „Proročanstva Tarabića”, a Biljana Tutorov za,čak, dva dokumentarna filma. Dva i po miliona dinara da završi dokumentarac „Šta čekamo, baba?” i dva miliona za realizaciju dugometražnog dokumentarca „Kargo”.   
Smena generacija na našem filmskom nebu, najavila je i nove priče. Teme koje se bave malim čovekom, takozvane tople i manje tople ljudske priče, pa i ulogom ajvara (za koji  teško da će se naći prevod) kao metaforom, u ljubavnoj priči jednog muškarca i jedne žene! Nema mega i megalomanskih ratnih i inih epopeja, u koje je nemilice utrpavan budžetski novac, najčešće uzalud.  Njima su, uglavnom, kumovali bliski odnosi umetnika i pojedinih uticajnih političara, koji su se budžetskim parama ponašali kao galantne mecene. Kao što ima i filmova, koji iako finansirani, nikad nisu snimljeni, a pare su otišle nekim „ponornicama” u nečije džepove. Za nekim ambicioznim spektaklima su ostajali repovi aždaha, pa i skandali o neisplaćenim honorarima glumcima... Tuga i sunovrat.
Najzad, ovim hrabrim, nazovimo ga „rezom bez anestezije” iz Filmskog centra Srbije, (nije nam poznato koliko su za to zaslužni dr Nada Popović Perišić, na čelu UO, ili novi direktor Boban Jevtić) kao da stiže poruka, da su načeti višedecenijski nedodirljivi, koherentni, što ne reći, klanovski organizovani korpusi i političko-filmadžijski lobiji. Prostor su počeli da osvajaju neka nova imena. Malo li je?!

Nada Šargin prva dobitnica nagrade „Ružica Sokić”
Mlada, ali već afirmisana glumica Nada Šargin prva je dobitnica nagrade „Ružica Sokić” koju je ustanovila Fondacija koja nosi ime naše proslavljene glumice.
Nagradu su, u ime Fondacije osnovane prošle godine na prvi godišnjicu smrti Ružice Sokić (1934-1913) laureatkinji uručili predsednica Upravnog odbora Fondacije Vesna Stanković i suprug Ružice Sokić Miroslav Lukić.
Kako je objasnila Vesna Stanić , inače, glumica Jugoslovenskog dramskog pozorišta i dugogodišnja prijateljica Sokićeve, članovi Fondacije su odlučili da se obrate desetorici uglednih ličnosti iz sveta teatra i filma da predlože umetnike ili studente pozorišne, filmske i drugih srodnih umetnosti za nagradu za ulogu ostvarenu u sezoni 2014-2015.
Najviše ih je preložilo Nadu Šargin za ulogu Zore Šišarke u Popovićevoj drami „Bela kafa” koju je maestralno u svojoj karijeri igrala Ružica Sokić.
Zadatak da obrazloži odluku preuzeo je na sebe režiser Nebojša Bradić. On je naveo da je Nada Šargin nagrađena za ulogu u predstavi koju je režirao Milan Nešković na sceni beogradskog Narodnog pozorišta.
„Ulogu Zore Šišarke je maštovitim razigravanjem vrlo jezgrovito donela Nada Šargin. Uspela je da nametne lik koji je na okosnici uobičajenog tumačenja istorijskog vremena , ali i stila same predstave „Bela kafa”.
Ne menjajući stil i žanr igre kako se promeni situacija u Popovićevoj drami, sve smešne i tragične detalje prikazala je u raskošnom stilu samoironije, sa puno nezadrživog šarma koji je krasio igru Ružice Sokić” konstatovao je Bradić.
Fondacija je ovom prilikom uručila i zahvalnice onim prijateljima i poštovaocima Ružice Sokić koji svojim prilozima pomažu Fondaciji njenog imena , koja razvija osnovna načela ljudske solidarnosti , humanosti i plemenitosti.
Odlomke iz knjige „Moja gluma” u izdanju „Lagune”, nastale na osnovu odabira citata iz intervjua Ružice Sokić čitale su dve mlade glumice Jelisaveta Karadžić i Snežana Jeremić.
Tanjug/

„Eurimaž” podržao srpski film „Rekvijem za gospođu J.”
Film „Rekvijem za gospođu J.”, koji se upravo realizuje u produkciji beogradske kuće „SEE Film Pro”, dobio je finansijsku podršku „Eurimaža”, fonda Saveta Evrope za podsticaj evropskim koprodukcijama, saopštio je Filmski centar Srbije.
Film, prema sopstvenom scenariju, režira Bojan Vuletić, reditelj filma „Vodič kroz Beograd sa pevanjem i plakanjem”. Producent je Nenad Dukić, a naslovnu ulogu tumači Mirjana Karanović. Izvršni producent filma je Miša Mogorović („Art i popkorn”), a film se snima u Srbiji, Bugarskoj i, najverovatnije, u Makedoniji.
„Rekvijem za gospođu J.” su podržali Filmski centar Srbije, Nacionalni filmski fond Bugarske, Pokrajinski sekretarijat za kulturu Vojvodine i RTS, a u toku su pregovori sa Makedonskom filmskom agencijom.
Pored tog projekta, „Eurimaž” je podržao i manjinsku srpsko-poljsko-rusku produkciju „Dovlatov” u režiji Alekseja Germana mlađeg, u kom kao srpski koproducent učestvuje filmska kuća „Art i popkorn”.

Kultura je isplativa investicija
Ministar kulture Ivan Tasovac otvorio je konferenciju Deska Kreativna Evropa „Kultura, koncepti i upravljanje promenama”, koja traje do 16. decembra u Jugoslovenskoj kinoteci, i naglasio da se kultura ne može razviti bez snažne ekonomske baze, niti se uspešna ekonomija i društvo zasnovano na inovacijama može zamisliti bez snažne kulturne produkcije i kreativne industrije.
– Kultura se ne stvara na nebu nego na zemlji, a to znači da je kultura značajan činilac u ekonomskom razvoju jedne zemlje. Ova konferencija odvija se u trenutku kada Republika Srbija zvanično otvara prva pregovaračka poglavlja sa EU, što je zaista prelomni trenutak na našem putu ka punopravnom članstvu u EU – rekao je Ivan Tasovac.  Dodajući da je Srbija, uz ranije pristupanje potprogramu „Kultura”, kao prva zemlja van EU, zaokružila svoje učešće u programu „Kreativna Evropa” i ostvarila pristup fondu u ukupnom iznosu od 1,46 milijardi evra, Tasovac je istakao da je od skora naša država pristupila i potprogramu „Mediji”.
– Time su otvorene mogućnosti za ubrzan razvoj celokupnog domaćeg audiovizuelnog i multimedijalnog sektora. Ministarstvo kulture i informisanja je na ovaj način srpskoj kulturi i medijima otvorilo vrata ka jednom većem i bogatijem tržištu. Na našim poslenicima je sada da tu šansu iskoriste – rekao je Tasovac.
Konferencija je organizovana s ciljem da se pokrenu pitanja kako kultura može da se razvija u savremenim ekonomskim uslovima, šta zaposleni u oblasti kulture mogu da nauče od biznis sektora, da li su biznis i kultura „u ljubavi” ili „mržnji”, zašto je bitan koncept razvoja publike, a uvodno predavanje održao je vodeći ekspert u oblasti ekonomike kulture Dominik Sago Divoro sa Univerziteta u Anžeu, u Francuskoj, koji je istakao da se u Evropi sve više razvija ideja da kultura nije trošak već isplativa investicija.
Divoro je ispričao kako su ministri kulture i privrede u Francuskoj seli i izmerili ekonomski značaj kulturnih aktivnosti u toj državi i zaključili da je ulaganje u kulturu donelo daleko više sredstava nego polje osiguranja, hotelijerstva, auto-industrije zajedno, jer je publika koja je došla na određeni veliki kulturni događaj, ostavljala novac u okolnim hotelima, restoranima, muzejima, prodavnicama, i slično.
– Danas je u Evropi sve više istraživanja i o značaju modela kulturnih klastera koji podrazumevaju okupljanje konkurentskih preduzeća koja imaju interes da sarađuju i na taj način povećavaju svoj profit. Postoje klasteri proizvodnje, kao što je Holivud, gde se okupljaju preduzeća iz oblasti kulture. Primer zanatskih klastera su radnjice „murano” stakla u Veneciji. Kulturni klasteri nalaze se i u Beču i Amsterdamu gde su u jednom kvartu koncentrisani najveći muzeji, što pospešuje njihovu posećenost. Mešoviti klasteri povezuju ekonomiju, privredu, kulturu i tako su u Liverpulu, Nantu, Mančesteru i Barseloni klasteri investirali u zapuštena industrijska naselja koja su nakon toga oživela i donosila profit. Ako se kultura ne prožima sa ostalim socio-ekonomskim delatnostima klaster neće biti uspešan. Najzad, kupci su spremniji da skuplje plate nekretninu ukoliko se u njenom okruženju nalazi kulturni klaster ili pozorište, biblioteka, muzej – rekao je Dominik Sago Divoro.
Tasovac: Muzeji prioritet u 2016.
Ministar Tasovac izjavio je da su za sledeću godinu prioriteti Narodni muzej i Muzej savremene umetnosti. „Prva stvar je raspisivanje javnih nabavki za Narodni muzej i Muzej savremene umetnosti. To je pitanje koje traje nedelju do deset dana, onda se raspisuju tenderi i onda možemo sa daleko većim osmehom da očekujemo završetak radova tokom 2016. godine”, rekao je Tasovac.
Kada je reč o imenovanju direktora u ustanovama kulture u kojima je već duže vreme vreme na snazi v.d. stanje, Tasovac je rekao da je neophodno da se „promene dese što pre kako bi i te institucije dobile novi impuls pre svega zbog ljudi koji rade u njima”. Ministar očekuje da će tehnička procedura biti završena u svim ustanovama u kojima su upravni odbori doneli odluku, poput Narodnog pozorišta, dok za narednu godinu, kako kaže, ne očekuje da će biti laka, i to ne samo u Srbiji, ali dodaje da to nije razlog da ne verujemo u uspeh.

O mladosti, „Mladosti”
Berlin - Najbolji evropski film 2015. godine, prema odluci većine članova Evropske akademije za film, jeste „ Mladost” koprodukcijski film italijanskog reditelja Paola Sorentina.
Paolo Sorentino je osvojio i „Evropskog oskara” za najbolju režiju, a za ulogu u „Mladosti” nagradu EFA osvojio je ser Majkl Kejn. Tako je tokom berlinske ceremonije dodele nagrada po drugi put izašao na scenu, pošto je iz ruku Vima Vendersa već bio primio predsedničku nagradu EFA - za izuzetan doprinos evropskoj kinematografiji. „Zanimljivo, nekih 50 godina nisam dobijao nagrade, a onda u jednoj noći dobijem dve”, komentarisao je naglas ser Majkl upravo ono što su mnogi sinoć ovde pomislili. Dodela „Evropskih oskara” osim što je bila tradicionalno preduga, bila je i krajnje predvidiva. U tu predvidivost priključilo se i dvostruko pojavljivanje britanske glumice Šarlote Rempling na sceni berlinskog Haus festšpilea. Prvo joj je bila uručena nagrada EFA za životno delo, a onda je i obelodanjeno da je upravo ona za ulogu Kejt u filmu „45 godina” Endrua Haja osvojila i EFA priznanje za najbolju žensku rolu.
Ako pitate šta se to u Berlinu ( u kojem je inače sedište Evropske akademije za film) sinoć dogodilo,  sasvim je moguć sledeći odgovor. Kako nisu bili sigurni da će nominovani glumci Majkl Kejn i Šarlota Rempling posle tajnog glasanja članova Akademije na kraju biti i zvanični laureati, bord ove institucije, uz podršku predsednika EFA Vima Vendersa, na vreme je doneo odluke da i Kejna i Remplingovu, kao dve glumačke legende, nagradi počasnim nagradama. Tako su i jedno i drugo sinoć dva puta bili iskreno dirnuti na sceni. Ispravljena je tako i jedna od „nepravdi” u istoriji dodele nagrada EFA, koja beleži i da su britanski stvaraoci i britanski filmovi retko kada bili među osvajačima statuete EFA.
Stekao se utisak da se svojoj nagradi ipak najviše obradovao legendarni švedski reditelj Roj Anderson, čiji film „Golub sedi na grani razmišljajući o postojanju” nije osvojio nagradu u kategoriji za najbolji evropski film, ali jeste u kategoriji najbolje evropske komedije, što je reditelj prihvatio sa iskrenim smehom i njemu karakterističnom dozom sarkazma. Kasnije, tokom svečanog banketa u berlinskom hotelu Sofitel, Roj Anderson je za „Politiku” izjavio: „Neverovatno se radujem baš nagradi za komediju i jedva čekam da vidim lica mojih Šveđana koji u ogromnoj većini nisu gledali moj film. Ne znaju šta su propustili – najbolju evropsku komediju!”.
Najbolji evropski scenaristi 2015. godine su Jorgos Lantimos i Eftimis Filipu, koji su zajednički napisali ekstravagantnu futurističko-egzinstencijalističku priču za crnohumorni film „Jastog” koji je Lantimos i režirao.  Evropsko otkriće godine, nagrada za najbolji evropski debitantski film, uručena je turskom autoru Denisu Gamzeu Ergivenu za koprodukcijski film „Mustang” . „Evropski oskar” za najbolji dokumentarni film otišao je u ruke Asifu Kapadiji (rođen u Indiji) za britanski film „Ejmi”, o tragično preminuloj muzičkoj zvezdi Ejmi Vajnhaus. Najbolji evropski kratki film je 13-minutni „Piknik” hrvatskog autora Jura Pavlovića. Ovo je već drugi put u poslednje dve godine da kratki hrvatski filmovi osvajaju nagradu EFA. Prošle godine pobedio je film „Kokoška” Une Gunjak. Nagrada EFA za najbolji evropski „crtać” pripala je Tomu Muru za irsko-belgijsko-dansko-francusko-luksemburški dugometražni animirani film „Pesma mora”, inspirisan mitologijom i namenjen deci.



Akademija i politika

Već duže vreme traje borba članova Evropske akademije za film za oslobođenje ukrajinskog dokumentariste Olega Sencova, uhapšenog u Simferopolju i osuđenog u Rusiji za „zločin terorističke prirode” na 20 godina zatvora. Inicijator ove borbe je poljska rediteljka Agnješka Holand. Ona je pokrenula i peticiju za oslobođenje kao i nedavno otvoreno pismo ruskom reditelju Nikiti Mihalkovu „kao velikom Putinovom prijatelju”, u kojem se od predsednika Rusije i ruskih vlasti zahteva trenutno puštanje Sencova. Učesnici ceremonije dodele nagrada EFA bili su zamoljeni za donacije, a sakupljeni iznos novca biće poslat kao podrška Sencovoj porodici.

Najbolji evropski snimatelj i dobitnik nagrade koja nosi ime Karla di Palme ove godine je Austrijanac  Martin Gšlaht za fotografiju u filmu „Laku noć mama”. Najbolji montažer je Poljak Jaceg Drosijo, koji je nagrađen za svoj rad u filmu „Telo” Malgoržate Šumovske, za scenografiju u belgijskom filmu „Potpuno Novi zavet” Žakoa Van Dormela nagrađena je Silvi Olive, a za najbolji kostim nagrada EFA otišla je u ruke Sari Blekinsop za svoj doprinos filmu „Jastog” Jorgosa Lantimosa. Nagrada EFA za najboljeg kompozitora pripala je duetu „Mačje oči” za originalnu muziku u britansko-mađarskom filmu „Vojvoda od Burgundije”, dok su ovo priznanje za najbolji dizajn zvuka osvojili Vasko Pimentel i Miguel Martins za portugalski film „Arabijske noći 1-3” Miguela Gumeša.
I evropska publika je rekla svoje. Za Evropljane najbolji filmovi su španski „ Maršland” Alberta Rodrigeza (EFA People Choice Award) i italijanski „Nevidljivi dečak” Stefana Sarda (nagrada mlade publike).
Domaćin svečane večeri dodele nagrada u dvorani berlinskog teatra Haus festšpile, ponovo je bio nemački komičar Tomas Hermans, kojem je uloga majstora ceremonije sasvim odgovarala. Ovogodišnja 28. dodela nagrada Evropske akademije za film ostaće zapamćena i po tome što je među šest filmskih dela nominovanih za glavnu nagradu (najbolji film), čak četiri su u naslovu imala imena životinja: golub, jastog, mustang i ovnovi. Sledeća, 29. dodela nagrada EFA zakazana je za decembar mesec u poljskom gradu Vroclov koji će biti Kulturna prestonica Evrope 2016.
    </div>
    <div id="ekonomija">
Ko je ostao kratak pri prodaji Telekoma
Pri­va­ti­za­ci­o­ni sa­vet­nik „La­zard” naj­bo­lje je pro­šao u pri­či oko pro­da­je „Te­le­ko­ma”, bez ob­zi­ra na to što se ovaj po­sao ne­u­spe­šno za­vr­šio. Ka­ko sa­zna­je „Po­li­ti­ka” iz ne­ko­li­ko iz­vo­ra, „La­zard” će svo­je uslu­ge na­pla­ti­ti 638.000 evra. To je fik­sna pro­vi­zi­ja ko­ja je bi­la pred­vi­đe­na ugo­vo­rom, ko­ju će pla­ti­ti „Te­le­kom Sr­bi­ja”, a ko­ja uklju­ču­je tro­ško­ve pri­va­ti­za­ci­o­nog sa­vet­ni­ka, uslu­ge re­vi­zo­ra i advo­ka­ta.
Da je „Lazardov” posao u Srbiji uspešno obavljen, ova kompanija bi dobila i dodatnih 0,3 odsto od ukupne vrednosti transakcije. Upućeni u konsultantske poslove kažu da se na transakcije veće od milijardu evra procenat zarade privatizacionog savetnika obično vrti oko jedan odsto. Što znači, da je najbolji ponuđač, primera radi ponudio 1,4 milijarde evra, a da je Vlada to prihvatila, da bi „Lazardova” provizija bila veća od 4 miliona evra. Larazd ovaj novac neće dobiti, jer je tender propao.



Lazard: U „Telekomu” 3.632 prekobrojna

Prema našim saznanjima, privatizacioni savetnik „Lazard” procenio je da je u „Telekomu” višak 3.632 osobe. Procena sindikalaca je da se na spisku prekobrojnih nalazi od 1.000 do 1.500 ljudi. I to u naredne tri godine. Inače, broj zaposlenih u ovoj kompaniji je u poslednjih nekoliko godina smanjen sa 14.500 na 8.400.

Inače, u konsultantskim poslovima je uobičajeno da privatizacioni savetnik dogovori fisknu proviziju, kao i naknadu u slučaju da se posao uspešno završi.
Nešto je ređi slučaju da se dogovara samo isplata provizije u procentima, u slučaju uspešne prodaje. Takav slučaj, na primer, bio je 2011. godine kada „Siti banka” od Srbije nije dobila ni dinar, jer ugovorom nije bila definisana fiksna provizija.
Tada Siti banka od Srbije nije dobila ni dinar, jer ugovorom nije bila definisana fiksna provizija. Međutim, kako kažu naši sagovornici upućeni u konsultantske poslove, takva vrsta ugovora za državu može da nosi određeni rizik, jer onda privatizacioni savetnik može po svaku cenu da predlaže i insistira na prodaji ne bi li zaradio. Neka vrsta obezbeđenja, pre četiri godine bila je minimalna cena. Pre nego što je ušla u taj posao država je postavila prag od 1,4 milijarde evra ispod kog neće ići. Na tender se javio samo jedan zainteresovani ponuđač – „Telekom Austrija”, koji je ponudio 1,1 milijardu evra.
Ovoga puta, međutim, zvanično nije objavljeno ko je dao najbolju ponudu. Premijer Aleksandar Vučić objašnjavao je novinarima da te detalje ne može da otkrije jer bi prekršio ugovor o tajnosti podataka sa privatizacionim savetnikom.
Nemanja Nenadić, programski direktor organizacije Transparentnost Srbija, kaže da je proces prodaje u velikoj meri bio sakriven od očiju javnosti.
– Vlada je tako postupala, jer je privatizacioni savetnik predložio taj model prodaje. Koliko sam razumeo, cilj je i bio da se komunicira direktno sa firmama koje su iskazale zainteresovanost za prodaju. Ta taktika, iako ovoga puta nije urodila plodom, možda u nekim slučajevima može da bude dobra za prodaju, ali je loša sa stanovišta transparentnosti. Naravno da bi bilo bolje da su se ponude javno otvarale i da se nadmetanje oko cene obavljalo na nekoj vrsti aukcije – kaže Nenadić i dodaje da je ovde bilo prelomno to što je privatizacioni savetnik predložio.
Dodaje i to da ne zna na koji način i da li će biti angažovan profesionalni menadžment za upravljanje „Telekomom”, ali da je važno da ugovor bude javno objavljen. Da za građane Srbije ne bude tajna svako slovo tog dokumenta, kao što je tajna u slučaju „Železare Smederevo”, kaže Nenadić.
Iako su detalji o tenderu bili tajna, neke informacije ipak su procurele u javnost. Osim „Apola”, koji se javio zajedno sa „Telekomom Slovenija”, ponudu su dostavili i investicioni fond „Kolbek”, „Avdent internešnel”, „Mid Evropa partneri”, ruski MTS i „Novator partners”. Iako su se njihove ponude razlikovale za većinu je bila zajednička jedna stvar – gotovo svi su u nekom trenutku sarađivali sa konsultantskom kućom „Lazard”, koja je bila privatizacioni savetnik u ovom poslu.
Pošto se odustalo od prodaje, nameće se pitanje šta je plan „Be”?
Prema našim saznanjima, osim procesa restrukturiranja, trenutno se razmišlja o prodaji manjinskog paketa akcija. Svež kapital za investicije, koje su „Telekomu” neophodne, možda će biti pribavljen upravo na taj način, nagovestio je pre nekoliko dana premijer. Izlazak na berzu sa inicijalnom javnom ponudom takođe nije isključio.
Sudbina „Telekoma” lomila se u toku prethodne sedmice. Da je država možda odustala od prodaje činilo se sredinom nedelje. Iz izjava visokih državnih zvaničnika kao da je provejavao stav da ih nijedna ponuda nije do te mere impresionirala. Ministar privrede Željko Sertić, na primer, gostujući na RTS-u istakao je kako bi im bilo lakše da su dobili jako dobru ili jako lošu ponudu. „Onda bismo znali šta nam je činiti”, rekao je Sertić.
Naš izvor tvrdi da je ponuda bila nedovoljno niska da bi se lako odbila, ali i nedovoljno visoka da bi se prihvatila.
„Da su dali barem 100, 200 miliona evra više”, rekao je premijer Vučić u petak.
Upućeni u pregovore kažu da je to bio poslednji pokušaj države da tvrdi pazar i da, eventualno pogura cenu.
Osim niske cene, kako saznajemo, razlog za odustajanje od prodaje za premijera Vučića je i to što su otpori u samoj Srpskoj naprednoj stranci (SNS) bili veliki.

Strmoglav pad cena metala
Kretanje cena na svetskom tržištu srpskim metalurzima već pet godina ne ide naruku. Cene sirovina dramatično padaju od marta 2012, a bakra i aluminijuma, još od početka 2011. Cena bakra je, sa oko 10.000 dolara za tonu početkom 2011, pala na 4.525 dolara početkom decembra ove godine. Tona aluminijuma na svetskim berzama ovih dana je 1.462 dolara, a u isto vreme 2014. vredela je 2.000 dolara.
Srbija je smanjila udeo u svetskom izvozu metala sa 0,18 u 2008. na 0,1 odsto. Ovaj pad je posledica manjeg izvoza gvožđa i čelika posle 2011, dok se udeo našeg izvoza obojenih metala nije menjao.
Udeo aluminijuma i bakra u vrednosti našeg ukupnog izvoza od početka 2015. do kraja oktobra bio je 4,3, a čelika 3,6 odsto.
– U rudnicima metala i metalurgiji Srbije danas posluje 516 preduzeća sa oko 17.300 zaposlenih, dok je 2001. u njima radilo 42.568  ljudi – kaže Ljubiša Obradović, sekretar Udruženja za metalnu, elektroindustriju, rudnike metala i metalurgiju Privredne komore Srbije. – Do velikog smanjenja proizvodnje, izvoza i broja zaposlenih u ovom delu srpske industrije u poslednjih 15 godina došlo je zbog manjeg priliva kapitala, visokih kamata na bankarske kredite i smanjenja inostrane tražnje. U poslednjih pet godina prepolovljena je proizvodnja osnovnih metala, što je posledica zastoja u radu „Železare Smederevo”, ali je vađenje rude povećano za 50 procenata.
Suprotno očekivanjima, iako važe za velike izvoznike, ukupan spoljnotrgovinski bilans rudnika metala i srpske metalurgije nije pozitivan. U 2014. izvezli su za 1,5, a uvezli za 1,7 milijardi dolara.
Zbog povećanog uvoza rude gvožđa za „Železaru Smederevo”, spoljnotrgovinski bilans naših rudnika od početka godine do kraja oktobra bio je u deficitu 122, ali su proizvođači metala u isto vreme bili u plusu oko 40 miliona evra.
Prema rečima Stojana Stamenkovića, urednika mesečnika „Makroekonomske analize i trendovi” Ekonomskog instituta, od smederevske železare ove godine se očekivalo da znatno doprinese rastu izvoza i ukupnoj vrednosti bruto domaćeg proizvoda. 
– Železara je proradila početkom ove godine i proizvodnja je povećana, ali su glavni efekti vezani za rad obe visoke peći i za nalaženje strateškog partnera. Kupaca za sada nema. Samo u najavama – kazao je Stamenković na predstavljanju poslednjeg broja ovog časopisa. Obim proizvodnje osnovnih metala sada je ispod polovine proizvodnih rezultata iz prvog polugođa 2008. Boljim rezultatima ništa nije pomoglo što je u septembru ostvaren međugodišnji porast od 13,8 odsto, a u periodu januar–septembar za 23,5 procenata.
U pogledu najavljene dinamike proizvodnje železare i njenog doprinosa rastu BDP-a otvoreno je nekoliko pitanja, smatra Stamenković. Prvo, da li će i kada u punom pogonu biti obe visoke peći? Drugo, hoće li zaista biti kupca za železaru, ali i tražnje za njenu proizvodnju dok se ona ne proda. Treće, može li da bude i kada će biti rentabilna?
Ovo poslednje je ključno za najavljivano povećanje bruto domaćeg proizvoda, ukazuje Stamenković. Ne mora povećanje obima proizvodnje da znači i isto toliko povećanje bruto dodate vrednosti. Jer, sa povećanjem fizičkog obima proizvodnje ne mora da dođe i povećanje bruto domaćeg proizvoda, ukazuje Stamenković.
Profesor dr Ljubodrag Savić je, međutim, optimista kada je u pitanju železara.
– Srbija u železari ne može sama da organizuje isplativu proizvodnju. Ipak, mislim da smo blizu rešenja sa Kinezima. Pod uslovom, naravno, da se kineskoj kompaniji, iza koje stoji kineska država, stavi do znanja da će u tom poslu sudelovati i naša država. Ali, Srbija ima sporazum sa Evropskom unijom koji je sprečava da uloži i jedan dinar u železaru.
Ostaje da se vidi da li će EU dozvoliti Srbiji da državnim garancijama podrži kinesku operaciju za spas njene čeličane .
Kretanje cena na svetskom tržištu čelika nam, na žalost, takođe ne ide naruku. „Ruže”, sudeći po izveštajima sa svetske berze, nikome ne cvetaju. Čak ni Kinezima koji imaju masovnu i jevtinu proizvodnju. Zato su sve oči uprte u pokretanje posustale evropske, ali i japanske privrede koje su veliki potrošači ne samo čelika, već i ostalih osnovnih metala.
Devetomesečni bilans
Od početka 2015. do kraja septembra Grupa RTB „Bor” izvezla je robe za 53,6 miliona dolara, što je 2,3 puta više nego u istom periodu prošle godine. Izvoz RTB „Bor” – topionica i rafinacija u tom periodu vredeo je 45,5 miliona dolara.
Prema podacima PKS, Valjaonica aluminijuma „Impol Seval” – Sevojno izvezla je za devet meseci robe za 127,9 miliona dolara, što je manje za 3,6 odsto u odnosu na isti period prošle godine. Valjaonica bakra – Sevojno je u isto vreme izvezla za 74,8 miliona dolara. Za 17,3 odsto manje u odnosu na period januar–septembar 2014. Inače, ove dve kompanije su među 15 najvećih izvoznika u Srbiji.
Ovogodišnji devetomesečni izvoz železare „Sirmijum stil” –Sremska Mitrovica vredeo je 71,3 miliona dolara, za 28,3 manje nego u istom periodu lane.
    </div>
    <div id="vesti">
Za otmicu male Maše Francuskinje krive saučesnika
Troje Francuza, optuženih za otmicu dvogodišnje Maše P, 13. marta u Beogradu, posle čega ih je policija uhapsila praktično na delu i otetu devojčicu vratila roditeljima, izjavili su da – nisu krivi. Očuh Sebastijan Mišel Branšu brani se ćutanjem, dok su njegova supruga Gorin Sandrin Aleksija Branšu i njena ćerka Emelin Kristel Ulijet ispričale gotovu neverovatnu priču kako ih je Sebastijan, koga su se plašile, naterao na put u Rumuniju, a zatim pred njima oteo dete i primorao ih da u tome učestvuju.
One su negirale optužnicu, prema kojoj su zajedno oteli Mašu P, kako bi njeni DNK uzorci bili iskorišćeni u parnici za dobijanje starateljstva nad ćerkom Emelin. Kroz suze su govorile da nisu ni znale za plan o otmici i da su pokušale Sebastijana da odgovore od toga. Sve vreme jecajući, Sandrin je svoje dvočasovno izlaganje počela rekavši da im je Sebastijan jednog dana samo saopštio da se spakuju za put u Rumuniju. Kazao je da ponesu i stvari za Emelininu kćerku Amber, kako bi u povratku svratili po nju kod rođaka. Uveče su krenuli, a on je tokom putovanja vikao i pričao kako je imao problema sa Akselom, Emelininim bivšim mužem, sa kojim je ona u to vreme vodila parnicu oko starateljstva nad Amber. Posle tri dana šetanja po Bukureštu i spavanja u automobilu, Sebastijan je rekao da se vraćaju u Francusku, preko Beograda.
– U Beogradu nam je naredio da uđemo sa njim u prodavnicu. Videla sam ženu sa devojčicom koja je nosila kapu. Povikao je da izađemo i da sednem na vozačevo mesto. Zatim sam videla kako nosi to dete. Nadala sam se da će Emelin ući prva u automobil i da ćemo nas dve uspeti da pobegnemo, ali on je ušao pre nje. Rukom je pritisnuo moju nogu na gasu i automobil je krenuo, iako ja nisam htela da vozim – pričala je Gorin.
Prethodno je majka devojčice uspela da stigne do automobila, ali je Sebastijan odgurnuo. Ubrzo je opet naredio da stanu.
– Ćerka mu je govorila da je lud. Rekao je da će on da vozi. Tada je presvukao dete u garderobu moje unuke, promenio joj frizuru, stavio je na sedište za decu i presvukao svoje pantalone. Na vozilo je vratio naše tablice i skinuo rumunske – kazala je Gorin.
Na auto-putu Sebastijan je probio naplatnu rampu i zaustavio se u zaustavnoj traci. Izašao je iz vozila i rekao im da sada mogu da idu. Gorin tvrdi da mu je tada kazala da će ga prijaviti, ali se već u sledećem trenutku pored njih zaustavio „audi” iz koga su izašli policajci sa pištoljima uperenim u njih.

Mesto otmice u Beogradu (Foto I. Milutinović)
– Satima sam ležala vezana na podu u policijskoj stanici. Tukli su me. Mi nismo kriminalci, mi smo porodica. Nikad ne bih dozvolila da ćerka i ja ovako uništimo život – izjavila je.
Ona je dodala da je sa Sebastijanom u braku pet godina i da je želela da se razvede jer je on vrlo nasilan, a tukao je i nju i njenu mlađu ćerku. Želeo je decu, ali je ona izgubila bebu posle jedne trudnoće. Sudija Dragan Milošević više puta je upozoravao Gorin da se smiri jer je njen govor kroz suze bio teško razumljiv i sudskom tumaču za francuski.
Iako je prethodno najavio da će se braniti ćutanjem, Sebastijan je imao mnogo pitanja za suprugu koja ga je optužila da je jedini krivac za otmicu. Pitanja su se odnosila na njenu trudnoću, vantelesnu oplodnju u Češkoj, sadržaj njenog rokovnika i mobilnog telefona, na šta je ona mirno odgovarala, povremeno se smejući i pokazujući rukom da on ne zna šta priča.
Emelin je u nešto kraćem izlaganju ponovila sve što je njena majka ispričala.
– Majka i očuh su se svađali tokom puta a ja sam igrala igrice na telefonu. Bilo je sasvim normalno da nam on naredi da idemo na put. Tako sam 2013. godine išla sa njima u Monako da gledamo trke formule jedan – rekla je Emelin.
Ona je naglasila da je videla kada je očuh pritisnuo majčinu nogu kako bi dodala gas i pokrenula automobil. Navela je da je dečje sedište uvek bilo u vozilu, kao i garderoba.
– Tukli su me 48 sati, ponižavali me i terali da klečim. Ja imam dete kao mala Maša i da neko to učini mom detetu – ne znam šta bih mu uradila – kazala je kroz suze.
– Zašto niste izašli iz automobila ako niste želeli da učestvujete u otmici – pitala je Nataša Jovičić, zastupnica majke i oca otete Maše.
– Nisam imala pasoš kod sebe a i bila sam u šoku, odgovorila je Emelin.
Gordana Cekić, Sebastijanov branilac po službenoj dužnosti, upitala je ovu ženu o njenom i materijalnom stanju njene majke.
– Bila sam nezaposlena, a majka je čuvala decu i tako zarađivala – odgovorila je Emelin.
Ona je dodala da se sa Akselom razišla u petom mesecu trudnoće, jer je on napustio. Ipak, nije mu, kako kaže, branila da viđa Amber.
Za krivično delo otmice okrivljenima preti kazna do 12 godina zatvora.

Mića Nikolić zvani Sarma osuđen na 13 godina zatvora
Specijalni sud u Beogradu osudio je danas na 13 godina zatvora Novosađanina Miću Nikolića zvanog „Sarma” zbog optužbi za trgovinu sintetičkiom drogom, a njegve saradnike na kazne zatvora od tri ipo do 13 godina.
Osim Nikolića na zatvor od 13 godina osuđen je Agron Hodžaj, Rajko Savić je kažnjen sa 11 i po godina zatvora, a Miloš Irvaz na 10 i po godina zatvora.
Ismal Krasnići osuđen je na sedam godina zatvora, a Miodrag Vranić na tri i po godine zatvora, javlja Tanjug.
Na ovu presudu osuđeni, njihovi branioci, ka i tužilaštvo za organizovani kriminal imaju pravo da ulože žalbu Apelacionom sudu u Beogradu.
Nikolić je u martu 2012. godine uhapšen sa još sedam saradnika u Novom Sadu i Kraljevu zbog sumnje da su se duže vreme bavili krijumčarenjem skanka.
Ta grupa je, kako se sumnja, drogu nabavljala na Kosovu i Metohiji.
Nikolić je u međuvremenu pušten da se brani sa slobode, ali je 8. novembra po nalogu Tužilaštva za organizovani kriminal ponovo uhapšen, sa još troje osumnjičenih, da su pokušali da sa više destina hiljada evra podmite svedoka u postupku protiv Nikolića zbog trgovine drogom - ovom u kojem je danas osuđen.
Taj postupak je pokrenut i protiv Nikolićeve supruge, Milene Nikolić, kao i Novosađana Dragoslava Drobnjaka i Miloša Bajića.
Oni su osumnjičeni da su svedoku u postupku protiv Nikolića zbog trgovine drogom, nudili 30.000 evra i mesečna davanja od po 1.000 evra, a zauzavrat su od njega zahtevali da na suđenju izmeni ranije dati iskaz i da novim lažnim iskazom utiče na povoljan ishod postupka po Nikolića.
Inače, 2013. godine Specijalni sud je privremeno oduzeo od Nikolića i sa njim povezanih trećih lica 29 stanova u Novom Sadu od 30 do 200 metara kvadratnih, zatim 15 garažnih mesta, 20 lokala, kao i gradsko - građevinskog zemljište u Subotici, jer postoji sumnja da su kupljeni novcem proisteklim iz krivičnog dela.

Tužilaštvo traži podatke o masakru u „Pandi”
Tužilaštvo za organizovani kriminal zatražilo je, pošto je sredinom prošlog meseca primilo spise predmeta u vezi sa zločinom u kafiću Panda u Peći, od više državnih organa i agencija sve podatke, informacije i dokumenta koje poseduju u vezi sa tim događajem, rekao je danas tužilac za organizovani criminal Miljko Radisavljević.
Radisavljević je Tanjugu rekao da Tužilaštvo za orgaizovani kriminal planira da objedini sva saznanja kojima o tom zločinu raspolaže država u cilju definisanja daljeg istraživanja koje treba da dovede do otkrivanja učinilaca ovog zločina.
Tužilac za organizovani kriminal je precizirao da je 18. novembra Tužilaštvo za ratne zločine ustupilo na nadležnost tužilaštvu za organizovani kriminal spise tog predmeta, u vezi sa zločinom u kafiću „Panda” u Peći u kome su 14. decembra 1998. godine ubijena šestorica mladića srpske nacionalnosti, rekao je tužilac.
Od tragedije u Peći danas se navršava 17 godina od ubistva šestorice srpskih mladića u kafiću „Panda”, starosti između 14 i 24 godine, a za taj zločin do danas niko nije odgovarao.
Dvojica maskiranih ubica 14. decembra 1998. upali su u kafić i sa dva rafala izrešetali srednjoškolce Ivana Obradovića, Zorana Stanojevića, Svetislava Ristića, Dragana Trifovića i Vukosava Gvozdenovića i studenta Ivana Radovića.
I pored izjava prvog potpresednika Vlade Srbije, sadašnjeg premijera Aleksandra Vućića iz 2013. godine, koje su probudile nadu da će se nešto rešiti, nema podataka da je istraga napredovala, prenosi Beta.
Vučić je izjavio da nije siguran da bi „naši organi mogli da se ponose onim što su tada uradili”. Dodao je da je „gotovo siguran” šta se desilo u Pandi, ali da nema dokaza da bilo koga optuži za taj zločin.
„Bauljamo u mraku. Gotovo sam siguran šta se desilo u 'Pandi' ali nemam dokaza. Nisam siguran da bi naši organi mogli da se ponose onim što su tada uradili”, kazao je Vučić.
Vučić je pre dve godine rekao da postoje informacije koje navode na zaključak da istraga ubistva srpskih mladića u Peći 1998. godine nije bila profesionalna.
Slučaj „Panda” nije pokrenut ni u kosovskom pravosuđu, 14. decembra nema nikakvog obeležavanja u znak sećanja na ubijene mladiće. Njihove grobove je teško naći jer je gradsko groblje u Peći u potpunosti uništeno.
Pojedini beogradski mediji pisali su da je Državna bezbednost Srbije odgovorna za zločin u Peći.

Uhapšen šef narko-bande
Kosta R. (51) iz Beograda, uhapšen je u ponedeljak ujutru kada je kod njega nađeno više kilograma heroina i kokaina. Reč je, kako navode beogradski mediji, o međunarodnom krijumčaru narkotika koji je švercovao drogu u zapadnu Evropu.
Policija je saopštila da će osumnjičeni biti priveden Tužilaštvu za organizovani kriminal. On se tereti da je izvršio delo neovlašćene proizvodnje i trgovine drogom i udruživanja radi vršenja krivičnih dela.
„Nakon dužeg operativnog rada pripadnika MUP-a Srbije, Službe za borbu protiv organizovanog kriminala (SBPOK), presečen je još jedan lanac međunarodnog krijumčarenja narkotika, čiji je organizator Kosta R. bio u Beogradu, a droga je zaplenjena u više zemalja Evrope i sveta. Saradnjom sa policijskim službama sa nekoliko kontinenata, razbijena je organizovana kriminalna grupa koja je nabavljala drogu van zemalja porekla i planirala prodaju u zemljama Evrope”, navodi se u saopštenju MUP-a.
Zaplenjeno je četiri kilograma i 196 grama kokaina i tri kilograma i 130 grama heroina.
Kosta R. se tereti da je kao organizator sa saradnicima, koji su, prema rečima policije, trenutno u bekstvu, u dužem vremenskom periodu, pronalazio i angažovao državljane Srbije kao kurire da za potrebe njegove grupe krijumčare kokain i heroin.
„Početkom 2015. angažovana je državljanka Srbije M. K. da iz Ekvadora za Evropu prokrijumčari kokain visokog kvaliteta. Prilikom pokušaja krijumčarenja 2,9 kilograma kokaina uhapšena je na aerodromu „Gvajakil” u Ekvadoru”, navode u MUP-u.
Sredinom 2015. godine ova organizovana kriminalna grupa angažovala je M. M. državljanina Srbije da iz Indije preko Mađarske u Evropu, prokrijumčari određenu količinu heroina. Osumnjičeni je uhapšen na aerodromu „Ferenc List” u Budimpešti i kod njega je nađen kilogram čistog heroina.
U saopštenju MUP-a se navodi da je Kosta R. za potrebe krijumčarenja narkotika, u septembru angažovao D. S. koja je preko Istanbula pokušala da u Evropu prokrijumčari kokain. U saradnji sa policijom Turske, ona je uhapšena na aerodromu „Ataturk” u Istanbulu i kod nje je pronađeno 1,2 kilograma kokaina.
Takođe, tokom novembra angažovana je Ž. S. državljanka Srbije, koja je otputovala za Mozambik po heroin. Nakon razmene podataka sa policijom Belgije privedena je po dolasku u Brisel i kod nje je pronađeno dva kilograma heroina.

Nestanak deteta prioritet za policiju
Na Astrin evropski broj za nestalu decu (116000), od januara do kraja novembra ove godine prijavljena su 44 slučaja nestanaka mlađih od 18 godina. Nestalo je 34 devojčice i 10 dečaka, a među njima najviše je bilo onih koji su pobegli od kuće ili iz domova za nezbrinutu decu i prihvatilišta za mlade. U najvećem broju slučajeva, kaže Katarina Ivanović iz Astre, reč je o deci koja su pobegla od kuće.
„Imali smo tri slučaja roditeljskih otmica, tri otmice koje su izvršile treće osobe i tri deteta koja su se izgubila. Najčešće nas pozivaju roditelji, ali i druge organizacije iz zemlje i inostranstva, uglavnom saradnici Astre iz mreže Evropskih brojeva za nestalu decu”, navodi Ivanovićeva za „Politiku”.
Prošle godine nestalo je 694 dece i maloletnika, a pronađeno je njih 689, pokazuju izveštaji policije. U MUP-u za „Politiku” napominju da bi podatak o šestoro dece koja nisu nađena trebalo uzeti sa rezervom jer se dešava da roditelji i rodbina nekada policiji ne prijave da su pronašli svoje nestale.
Iskustvo policajaca takođe govori da je od ukupnog broja prijavljenih nestanaka najviše dece i maloletnika koji su pobegli od kuće, iz domova za nezbrinutu decu, škola, prihvatilišta. Razlozi za bekstvo su uglavnom ljubavni problemi, loše ocene, svađe sa roditeljima i vršnjačke svađe, nasilje u porodici. Štićenici iz domova dnevno beže po nekoliko puta.
„Nestanak deteta je uvek prioritet za policiju i u svakom od prijavljenih slučajeva postupa se hitno”, tvrde u policiji.
Prošle godine dva slučaja nestalih devojčica su potresla javnost. Policijske potrage za Tijanom Jurić (15) iz Subotice i Ivanom Podraščić (14) iz Beograda završile su se nalaženjem njihovih tela. Obe devojčice brutalno su ubijene. Ove godine usvojen je takozvani Tijanin zakon, odnosno prihvaćene su izmene Zakona o policiji koje je inicirao otac ubijene devojčice. Ove izmene podrazumevaju da policija bez odlaganja koristi raspoložive mere i radnje odmah po prijavi nestanka, što bi trebalo da obezbedi efikasnost policijskih istraga otmica i nestanka maloletnika.
A kako to izgleda u praksi? Naš sagovornik iz policije navodi da MUP po prijavi nestanka deteta odmah proverava sve detalje i ukoliko ima indicija da je dete žrtva nekog krivičnog dela, poziva se nadležni tužilac da dozvoli policiji preduzimanje posebnih dokaznih i istražnih radnji.
Tužilaštvo procenjuje da li je nestalo dete žrtva krivičnog dela, od čega zavisi i postupanje policije u svakom konkretnom slučaju. Tužilac daje policiji dozvolu da primeni mere kao što su tajni nadzor i snimanje komunikacija, prikupljanje informacija putem baznih stanica mobilne telefonije, što je najčešće ključno u slučajevima nestanaka dece. Upravo je pretragom baznih stanica mobilne telefonije prošle godine pronađen ubica Tijane Jurić.
„Tužilac daje dozvolu za preduzimanje posebnih istražnih radnji ukoliko posumnja da je dete žrtva ubistva, otmice, zastrašivanja, iskorišćavanja maloletnika u pornografske svrhe, iznude, ucene, trgovine ljudima, uzimanja talaca”, navode u policiji.
Prilikom prijave nestanka procedura nalaže da policajac zapiše sve detalje u vezi sa godinama, izgledom, odećom, karakteristikama, ponašanjem, sklonostima, navikama i svim ostalim detaljima koji mogu da pomognu u potrazi za detetom. Odmah se raspisuje objava o nestanku i traganju, koja se prosleđuje svim policijskim upravama, stanicama, graničnim prelazima ukoliko se sumnja da je dete na teritoriji Srbije.
Ukoliko se pak pouzdano zna da je dete u određenom gradu, mestu ili opštini, potraga se ograničava na tu teritoriju.
Sa druge strane, roditelji se poučavaju da provere da li se dete javljalo ili je kod nekoga od rodbine, prijatelja, komšija, drugara, kao i da probaju da u okviru svojih mogućnosti pomognu nadležnima.
Policija prvo proverava bolnice, ustanove socijalne zaštite, policijske stanice. Ukoliko se dete ne pronađe na ovim mestima, pravi se detaljan plan dalje potrage.
Katarina Ivanović iz nevladine organizacije Astra navodi da su prvi sati nakon nestana deteta od ključnog značaja za pronalazak. Moguće je, kaže ona, da se dete nalazi u blizini, da ima neposrednih očevidaca koji su svežeg pamćenja pa se sećaju šta je imalo na sebi, gde je viđeno i sa kim.
„Po odobrenju roditelja informacije o nestalom detetu plasiramo u javnost preko društvenih mreža, veb-sajtova, mejling lista, televizija. Od medija zavisi da li će to objaviti ili ne. Međutim, ideja je da uvedemo i zvaničan sistem alarmiranja javnosti u slučajevima nestale dece – Tijana alert. To bi podrazumevalo da mediji budu u obavezi da objavljuju informacije o nestalom detetu, da se one plasiraju putem bilborda na ulicama, u gradskom prevozu”, navodi Ivanovićeva.
Astra i MUP imaju potpisan Memorandum o saradnji koji, kaže Ivanovićeva, predviđa da može da se objavi poster nestalog deteta sa osnovnim informacijama, gde je viđeno poslednji put i šta je imalo na sebi. Memorandumom je predviđeno i uzajamno obaveštavanje o svim relevantnim informacijama u vezi sa konkretnim slučajem.
    </div>
    <div id="vesti">
Predstavljena knjiga „Nova geopolitika Rusije”
U Domu Vojske Srbije u Beogradu predstavljena je knjiga dr Srđana Perišića „Nova geoplitika Rusije” u izdanju Medija centra „Odbrana”. Ovo delo je rezultat dugogodišnjeg istraživanja politike Rusije u svetu, ali i politike u samoj Rusiji. Reč je zapravo o analizi geopolitičke pozicije i strategije Rusije od 2000. godine do danas. Knjiga sagledava demografski i etnički faktor, nacionalni identitet i kulturu, politički sistem i ekonomiju kao i savremenu rusku nacionalnu bezbednost i odbranu. Osim toga, prikazan je i uticaj ruskog pravoslavlja na geopolitiku države ali i odnos Rusije prema islamskom svetu. Poseban akcenat je stavljen na odnose sa Zapadom i na rusku geopolitičku strategiju na evroazijskom prostoru - prema Ukrajini, zemljama Srednje Azije i Kini.
Osim autora, o knjizi su govorili urednik izdanja potpukovnik Milan Tepšić, recenzenti prof. dr Dragana Mitrović sa Fakulteta političkih nauka u Beogradu i prof. dr Jelica Kurjak, nekadaša ambasadorka Srbije u Ruskoj Federaciji.

Nikolić: Hram Svetog Save je naša Nojeva barka
Društvo za podizanje Hrama Svetog Save obeležilo je juče 120 godina postojanja, a predsednik Srbije Tomislav Nikolić poručio je tim povodom da je ideja uzdizanja hrama veća od nas samih i da je posvećenost toj jedinstvenoj zajedničkoj kući – posvećenost Srbiji, i zato zadatak za sva vremena.
Nikolić je rekao da hram jeste i da će biti naša Nojeva barka u kojoj nalazimo spas od istorijskih potopa, svetskih ratova, golgota i iskušenja.
Hram je, kako je istakao, od nastanka prevazišao priču o građevini u cigli i kamenu i on je metafora našeg postojanja, nade, ostanka i opstanka, mera naše hrišćanske posvećenosti, ljudskog odgovora na povesno slovo o uzdizanju naroda i otadžbine, naša sama suština.
„A to su materijali od kojih se grade nacija i država, sistem vrednosti na kome počivamo. I zbog tih materijala, uzidanih u temelje našeg postojanja, Hram Svetog Save jeste kuća svih građana Srbije”, poručio je Nikolić u svečanom delu sednice društva, kojom je obeležen jubilej.

(Foto Beta/N.P.)
Podsećajući da će zahvaljujući Rusiji u hramu biti oslikane freske, predsednik Srbije je istakao da je hram i srpsko i srpsko-rusko zaveštanje zajedništva i sloge.
Prema njegovim rečima, Društvo za izgradnju hrama na Vračaru je važna institucija, a njegovih 120 godina postojanja važan je jubilej za Srbiju.
„Svi smo deo tog društva, bez obzira na to da li smo formalno njegovi članovi. Zahvalnost dugujemo svakom darodavcu čiji su prilozi bitno doprineli da se hram gradi, ali ne manje hvala svakom čoveku koji je priložio koliko može”, rekao je Nikolić.



Kostić novi predsednik Skupštine Društva za podizanje Hrama

Miodrag Kostić izabran je danas za novog predsednika Skupštine Društva za podizanje Hrama Svetog Save, dok je Milija Babović izabran za potpredsednika.
To društvo je danas obeležilo 120 godina od osnivanja, a na radnoj sednici potvrđen je spisak svih članova, saopštila je Služba za saradnju sa medijima predsednika Republike.
Na sednici je razmatran i usvojen izveštaj o radu Društva, kao i izveštaj o radovima na izgradnji Hrama Svetog Save od 12. skupštine do danas.

Patrijarh Irinej je poručio da je pri kraju završetak kripte, a da uskoro kreće oslikavanje oltara i centralne kupole. Plan je da radovi počnu sledeće godine, a da budu završeni 2019.
„Na hramu treba zahvaliti bogu i Svetom Savi, ali i svima drugima koji su doprineli da 76 godina od početka gradnje vidimo podignuti Hram u kome se obavljaju bogosluženja. „Hram je veličanstveno delo i predstavlja ponos našeg naroda, ali i celog pravoslavnog sveta”, poručio je patrijarh Irinej.
Ambasador Rusije Aleksandar Čepurin istakao je da je hram svojevrsna vizitkarta Beograda i da se u njemu odražava sva slavna i tragična istorija.
Uz nadu da će Hram Svetog Save biti završen do kraja, Čepurin je poručio da će to biti veliki simbol pravoslavne vere na Balkanu i srpske države.
On je istakao da će Rusija učiniti sve što je do nje da se uspešno realizuju radovi na unutrašnjem uređenju hrama.
U svečanom delu sednice dosadašnjem predsedniku društva Miodragu Babiću uručen je Orden kralja Milutina. Pročitano je i pismo Ljubov Nikolajevne, zvaničnog predstavnika predsednika Rusije Vladimira Putina, u kojem je poručila da će dve zemlje i ubuduće raditi na očuvanju vrednosti koje ih spajaju.
Društvo za podizanje Hrama Svetog Save osnovano je 1895, iste godine kada je obeležena tristagodišnjica spaljivanja moštiju velikog srpskog svetitelja kojem je hram i posvećen. Pet godina kasnije, Narodna skupština je hram proglasila opštenarodnom građevinom. Patrijarh Dimitrije raspisao je 1927. godine konkurs za projekat izgradnje hrama, a izabran je projekat arhitekte Bogdana Nestorovića, koji je dopunjen detaljima iz projekta Aleksandra Deroka.
Prva faza radova na hramu započela je 1936/1937. godine. Radovi su zbog bombardovanja Beograda i ratnih dešavanja stali 1941. godine. Nastavljeni su tek 44 godine kasnije, uz velike napore i zalaganje, budući da je Društvo za podizanje hrama u međuvremeno ukinuto, 1948. godine. Rad društva faktički je obnovljen tek 2001. godine formiranjem konzorcijuma za finansiranje izgradnje Hrama Svetog Save, na inicijativu predsednika Vlade Republike Srbije Zorana Đinđića, uz blagoslov patrijarha srpskog Pavla i pod pokroviteljstvom Aleksandra Drugog Karađorđevića.
Osim što je najveći pravoslavni hram na Balkanu i jedan od najvećih u svetu, Hram Svetog Save biće prepoznatljiv još po nečemu – više od 15.000 kvadratnih metara površine kupola i zidova hrama biće pokriveno mozaikom.
R. D.

Kineska donacija Vojsci Srbije vredna milion evra
Državni sekretar u Ministarstvu odbrane Zoran Đorđević i ambasador NR Kine u Beogradu Li Mančang potpisali su protokol o donaciji između Ministarstva odbrane Republike Srbije i Ministarstva nacionalne odbrane Narodne Republike Kine o pružanju kineske vojne pomoći Srbiji, u vrednosti oko milion evra (7 miliona juana), saopšteno je iz Ministarstva odbrane.

Planirano je da donirana sredstva budu isporučena tokom 2016. godine i upućena na korišćenje u jedinice Vojske Srbije. Podsetivši na pršlogodišnju donaciju Narodnooslobodilačke armije Kine, koja je iskorišćena na saniranje nastalih posledica poplava, državni sekretar Đorđević zahvalio je ambasadoru Mančangu na još jednoj u nizu pomoći koju je NR Kina uputila sistemu odbrane Srbije.
    </div>
    <div id="nauka">
Šta se sprema u nauci u narednih pet godina
Povratak mladih istraživača koji su doktorirali na stranim univerzitetima i finansiranje manjih projekata kojima rukovode, uvođenje istraživačkih viza, drugačija mreža naučnih institucija, finansiranje na osnovu uspeha, posebno u međunarodnom okruženju i na osnovu ocene stranih stručnjaka...
Ovo su samo neki od planova Ministarstva prosvete i Vlade Srbije, zacrtani u Nacrtu Strategije naučnog i tehnološkog razvoja Srbije za period od 2016. do 2020. godine. O ovom dokumentu okončana je javna rasprava, a primedbe i predlozi se sistematizuju.
Kako je za naš list izjavila državni sekretar Ministarstva prosvete prof. dr Vera Dondur, izmenjeni tekst Nacrta će biti potom poslat na razmatranje drugim ministarstvima i Evropskoj komisiji, a zatim ide na vladu.
– U onim oblastima u kojima smo dobri želimo da budemo još bolji i prepoznati u celom svetu. Želimo da istraživanja budu primenjena gde god je to moguće, da privreda od toga ima korist. Tačno je da su sredstva za nauku ostala na istom nivou kao i do sada, ali postoji želja da ona budu veća. Sada je stvar akcionog plana kako ćemo da obezbedimo da ona budu veća – rekao je ministar prosvete dr Srđan Verbić prilikom javne rasprave u Srpskoj akademiji nauka i umetnosti.
Predviđeno je da vlada do 1. jula sledeće godine utvrdi Akcioni plan za sprovođenje ove strategije.
Prema podacima Republičkog zavoda za statistiku ukupno učešće izdvajanja za istraživanje i razvoj u bruto domaćem proizvodu Srbije je ispod jedan odsto i još uvek je znatno ispod evropskog proseka koji je 2,06 procenata. Budžetska sredstva namenjena za istraživanje i razvoj su prema Strategiji 2010–2015. trebala neprekidno da rastu i da u 2014. godine dostignu 0,9 odsto BDP, što nije realizovano.
Slabo investiranje u nauku je, inače, glavni kamen spoticanja na liniji Ministarstvo prosvete – 14.000 istraživača koliko ih ima u Srbiji. To je i bio razlog za nedavni protest naučnika ispred vlade, koji su osim na niske plate (u proseku oko 400 evra), podsetili i da je malo mladih istraživača, da je ukinuto Ministarstvo nauke i da je sada nauka kao sektor pri Ministarstvu prosvete neprepoznatljiva.
Predsednica Sindikata nauke dr Đurđica Jovović, kao i dr Zoran Petrović, donedavno predsednik Zajednice instituta Srbije, često ističu da su naučnici u Srbiji već dugo nezadovoljni statusom.
– Glavni problem je u projektnom finansiranju, jer to podrazumeva da naučni radnici imaju tretman honorarnih radnika, iako smo svi zaposleni i radimo u skladu sa Zakonom o radu – kaže Jovović.
Dosadašnja praksa je bila da su se naučnici u institutima javljali sa svojim projektima na konkurs Ministarstva prosvete i tako dobijali sredstva i za projekte i plate. Prolaznost projekata na konkursu bila je praktično 100 odsto. Zbog usklađivanja sa pravilima EU i planovima zacrtanim u Strategiji, sada bi trebalo da bude duplo manja, odnosno da prolaze samo najbolji.
– Baziranje celokupne nauke na jednom jedinom konkursu iz državnog budžeta predstavlja pre svega lošu naviku. Kako bi konkurse učinili kompetitivnijim, a projekte dinamičnijim i kvalitetnijim, moramo da pružimo priliku istraživačima da češće predlažu projekte na više manjih konkursa – smatra ministar Verbić.
Kako će sve ovo da izgleda u budućnosti? Strategija, recimo, predviđa formiranje istraživačko-razvojnih klastera, koji će biti nove strukture koje obuhvataju naučnoistraživačke organizacije, fakultete i institute, privredne organizacije, javna preduzeća, državne institucije... Prvi ovakav vid organizovanja će biti primenjen u sektoru energetike.
Uvešće se periodično međunarodno vrednovanje kompletnog istraživačkog sistema. To znači da će u akreditaciji univerziteta učestvovati međunarodni eksperti, a stručnjaci iz inostranstva učestvovaće i u ocenjivanju rada instituta.
Predviđena je reforma mreže naučnih institucija (koja podrazumeva racionalizaciju) i nov model finansiranja, koji će biti kombinacija projektnog i istitucionalnog finansiranja. U prvoj fazi, već od sledeće godine, veću finansijsku podršku će tako imati projekti koji po oceni međunarodnih recenzenata dobiju višu ocenu uspešnosti. Prioritet u ulaganju sredstava za opremu takođe će imati grupe sa međunarodnim uspehom i projekti koji su eksperimentalno orijentisani.
Biće usvojen novi Akt o izboru, vrednovanju i finansiranju programa za ciklus istraživanja 2016–2020. Posebna pažnja biće posvećena promeni propisa koji ograničavaju stručni boravak naših istraživača u inostranstvu u trajanju dužem od 3 meseca. Insistiraće se na uvođenju istraživačkih viza.
Kako bi se obezbedila podrška sprovođenju Strategije i saradnja između instituta, privrede, države, preduzeća, univerziteta..., predviđeno je da se formira Savet za razvoj i inovacije, na čijem čelu bi bio predsednik vlade, a članove bi činili ministri resornih ministarstava, predsednik Srpske akademije nauka i umetnosti i predsednik Nacionalnog saveta za naučni i tehnološki razvoj.
----------------------------------
Na hiljadu stanovnika samo dva istraživača
* Izuzetno mali procenat istraživača u Srbiji angažovan je u privatnom sektoru – 3,3 odsto (u državama OECD-a taj procenat je 59,9, a u zemljama EU 37 odsto).
* U Srbiji je 21.044 zaposlenih u oblasti istraživanja i razvoja, od kojih je 14.643 istraživača. To znači da na hiljadu stanovnika imamo dva istraživača, što je prilično ispod evropskog proseka od tri istraživača na hiljadu stanovnika.
* U poslednjih pet godina povećan je broj istraživača mlađih od 40 godina, kao i broj doktora nauka mlađih od 40 godina.
* Srbija u ukupnoj svetskoj produkciji naučnih radova učestvuje sa 0,3 odsto i rangirana je na 47. mestu na listi od preko 140 zemalja.
* U poslednjih pet godina broj objavljenih naučnih radova se povećao za skoro dva puta.
* Broj rezultata koji mogu biti važni za privredu je i dalje nizak: od ukupnog broja svih ostvarenih rezultata, patenti i tehnička rešenja čine samo 3,3 odsto. Najuspešnije oblasti po broju i komercijalizaciji patenata i tehničkih rešenja su biotehnologija, poljoprivreda, elektronika, telekomunikacije i informacione tehnologije.
Izvor: Strategija naučnog i tehnološkog razvoja Srbije 2016–2020.
    </div>
    <div id="politika">
Nova poglavlja u srpskoj istoriji
Srbija je gotovo dve godine nakon formalnog pokretanja pristupnih pregovora sa EU u Briselu otvorila prva dva od ukupno 35 pregovaračkih poglavlja. Na drugoj međuvladinoj konferenciji, u zgradi Evropskog saveta, otvorena su poglavlja 35 o normalizaciji odnosa sa Prištinom i 32 o finansijskoj kontroli, a dve strane, Srbija i EU, razmenile su pregovaračke pozicije. Time je naša zemlja suštinski otpočela proces usklađivanja sa standardima i normama EU.
Međuvladinu konferenciju Srbija–EU otvorili su ministar spoljnih poslova Luksemburga, zemlje koja trenutno predsedava Uniji, Žan Aselborn, i premijer Aleksandar Vučić.
Konferenciji, na kojoj će biti otvoreno poglavlje 32, koje se tiče finansijske kontrole, i poglavlje 35, posvećeno normalizaciji odnosa Beograda i Prištine, prisustvovali su i evropski komesar Johanes Han, kao i ministar spoljnih poslova Ivica Dačić, ministarka bez portfelja zadužena za evropske integracije Jadranka Joksimović, ministar finansija Dušan Vujović i šefica pregovaračkog tima sa EU Tanja Miščević.
Novinarima je posle konferencije premijer Vučić rekao da je veoma ponosan na svoju zemlju i čestitao svim građanima Srbije na uspehu. „Ovo je za nas važan i veliki dan. Jedan od onih dana kada ispisujemo stranice istorije i više ne moramo da sanjamo snove o Evropskoj uniji. Moramo da obavimo težak posao, naporno da radimo, ali je potpuno izvesno da ukoliko se tako budemo ponašali, ukoliko budemo marljivi i posvećeni, da ćemo biti deo velike porodice evropskih naroda”, kazao je Vučić.

Your browser doesn’t support video.
Please download the file: video/youtube

Premijer Srbije je, prema Tanjugu, novinarima u Briselu pred početak konferencije rekao da Srbija od danas razume da će biti deo Evropske unije, a na nama je da svojim radom, marljivošću i energijom odredimo vreme ulaska u EU.
Vučić je, uz čestitku građanima, naglasio da je ovo istinski veliki i važan dan za našu zemlju, „ne zato što je to potrebno nekome da kaže iz političkih ili, ne daj bože, partijskih razloga, nego zato što stvarno tako jeste”.
Važan je, objasnio je, pre svega zbog tipa društva kojem želimo da pripadamo, zbog ekonomskog napretka Srbije i zbog toga što je investitorima bitno da je zemlja u koju dolaze stabilna i da usklađuje svoje standarde i norme sa evropskim.
Prema ocenama evropskih zvaničnika, međuvladina konferencija ne predstavlja samo tehničko otvaranje prvih poglavlja, već je reč o novoj fazi u procesu evropskih integracija Srbije, čije su reforme, napredak u dijalogu sa Prištinom i doprinos boljim regionalnim odnosima bili presudni za korak koji je načinjen.
Premijer Vučić ranije je naveo da Srbija želi da završi sav svoj posao u evropskim integracijama do 2019. godine, a da je onda na EU da donese odluku da prihvati Srbiju kao punopravnog člana.
Naredna poglavlja koja bi Srbija mogla da otvori već u prvoj polovini sledeće godine su 23 i 24, koja se tiču fundamentalnih prava.
Prva međuvladina konferencija EU i Srbije, kao zvanični početak pregovaračkog procesa, održana je, podsetimo, 21. januara 2014, u zgradi Evropskog saveta u Briselu.
Tada je predstavljen plan rada, koji su odobrili najviši zvaničnici EU, a po kome će se pregovarati sa Srbijom, kao i pregovaračka platforma Srbije.
U međuvremenu je Srbija napravila znatan napredak, obavljen je skrining, a otvaranjem prvih poglavlja, 32 i 35, u proces pridruživanja uvodi se nova dinamika i započinje konkretno usklađivanje i zakonodavstva, ali i celokupnog srpskog društva sa normama i tekovinama EU.
B. Č.
Više poglavlja otvorićemo 2016, neka i zatvoriti
BRISEL – Premijer Aleksandar Vučić izjavio je da očekuje da Srbija u narednoj godini otvori još neka poglavlja, osim 32. i 35, koja su otvorena večeras, ali i da neka u toku naredne godine zatvori.
„Ušli smo u mašinu, ona melje svakoga ko se na tom putu nađe, ali za nas je važan rezultat”, rekao je Vučić za javni servis i naglasio da je važno da sačuvamo mir i stabilnost, da je Srbija na dobrom putu, ali i da na tom putu neće biti lako.
On je podsetio da smo mi skrining završili s boljim ocenama nego sve duge zemlje kandidati, ali da je problem bio u dijalogu s Albancima, te da je to bio ozbiljan problem koji ćemo, dodao je, imati i ubuduće.
Ali, kako je primetio, mi smo to završili 25. avgusta ove godine i odmah je bilo jasno da ćemo imati poglavlja do kraja godine.
„Na tome sam veoma zahvalan nemačkoj kancelarki Angeli Merkel, bez njene podrške nećemo moći da izguramo stvari napred”, naveo je Vučić, pomenuvši i sve druge evropske prijatelje, uz čiju pomoć „možemo mnogo da uradimo, mada najviše zavisi od nas”.
Ako budemo imali jasan cilj i put i budemo hrabri i posvećeni, Srbiju neće biti lako zaustaviti, ocenio je premijer.
Na pitanje očekuje li nas nešto posebno u Poglavlju 35 i da li će biti nekih posebnih uslovljavanja u vezi s tim, Vučić je rekao da to nisu tako precizna merila i da se za sada govori uglavnom o implementaciji pojedinih sporazuma, ali je primetio da to u svakom slučaju neće biti lak proces.
„Svi znaju šta je ono što Srbija ne želi da učini, mi međutim želimo da obezbedimo Srbima sigurnost na Kosovu, ali i da što vise Albanaca dolazi i da ostavlja svoj novac u centralnoj Srbiji”, poručio je premijer i dodao da upravo zbog toga podržava saradnju privrednih komora u Beogradu i Prištini, jer ona garantuje bolje ekonomske odnose. (Tanjug)
Srbija je sada još više deo EU
Komesar za proširenje EU Johanes Han je poručio da Srbija otvaranjem prvih poglavlja u pregovorima sa EU postaje stabilnija, privlačnija za investitore i više deo EU. „U interesu Evrope je da Srbiji bude dobro”, rekao je pred početak sastanka Odbora za spoljne poslove Evropskog saveta Han i poručio da će otvaranje poglavlja uticati da i investitori izvan Evrope dođu u Srbiju, „jer osećaju da je zemlja stabilnija, da je deo Evropske unije”.
Upitan da li će trenutno stanje dijaloga između Beograda i Prištine uticati na dalji tok evrointegracija, Han je rekao da je to proces koji traje, da ne očekuje rešenja u sledećih nekoliko meseci i da je važno da „dijalog traje i da bude živ”.
Za ministra inostranih poslova Austrije Sebastijana Kurca bilo je, kako je rekao Tanjugu u Briselu, krajnje vreme da dođe do otvaranja poglavlja. Podsetivši da se Austrija za to zalagala još pre nekoliko meseci, Kurc je, pred sastanak šefova diplomatija EU, kazao da je otvaranje poglavlja bilo neophodno i preko potrebno. „Bogu hvala što se otvaraju poglavlja. Srbija je to zaslužila. Premijer Aleksandar Vučić izveo je Srbiju na dobar put. On daje doprinos obezbeđivanju stabilnosti u regionu i zauzeo je konstruktivnu ulogu na zapadnom Balkanu”, rekao je Kurc i naglasio da EU mora da ima interes za otvaranje poglavlja, ali i za napredovanje u pregovaračkom procesu, zbog, kako je naveo, pozitivne uloge Srbije u regionu.

Ivica Dačić, Johanes Han, Aleksandar Vučić, Žan Aselborn, Jadranka Joksimović, Harlem Dezir i Dušan Vujović u Briselu (Foto kabinet premijera Srbije)

Uime luksemburškog predsedavanja Međuvladinoj konferenciji šef diplomatije te zemlje Žan Aselborn izjavio je za Tanjug da je otvaranje poglavlja veoma značajno, ocenivši da će poglavlje 35, koje se tiče dijaloga Beograda i Prištine, biti teže od poglavlja 32, te poručio: „Videćemo kako će teći proces..
Ministar spoljnih poslova Slovačke Miroslav Lajčak izjavio je da je otvaranje poglavlja u pregovorima sa EU veliki i zaslužen dan za Srbiju.
On je istovremeno naglasio da „nigde nije pročitao” da je priznanje Kosova jedan od uslova u procesu evropskih integracija Srbije.
Lajčak je novinarima u Briselu rekao da je sada potrebno da se svi usredsrede na sadržaj i kvalitet procesa evropskih integracija. „Nije to trka, nije pitanje koliko poglavlja ćemo da otvorimo već koliko smo spremni da zatvorimo, i to je moja poruka srpskim prijateljima”, rekao je Lajčak i dodao da se Slovačka raduje što je Srbija ušla u novu fazu odnosa sa EU.
Lajčak je ocenio i da je Srbija odavno trebalo da otvori prva poglavlja u pregovorima sa EU. „To je trebalo još odavno da uradimo, nije ozbiljno sa naše strane da nam dve godine traje period od zvaničnog do faktičkog otvaranja. Bilo je previše nenužne politike u tome, ali je važno da danas počinjemo i da imamo ozbiljan i realan proces”, rekao je Lajčak.
Istovremeno, slovenački evroposlanik Franc Bogovič (SLS/EPP) izrazio je zadovoljstvo zbog toga što je Srbija danas dobila „zeleno svetlo” za otvaranje poglavlja jer je, kako kaže, Beograd u poslednjoj godini dana napravio odlučne korake u procesu približavanja EU.
„Više puta sam upozoravao i u Beogradu, i u Briselu, i u Strazburgu kao i u Ljubljani da je Srbija u poslednjoj godini dana napravila odlučne korake u procesu približavanja EU, a pre svega u oblasti uređenja obima odnosa sa susednim državama. To je bio jedan od ključnih zahteva Evropske unije, kao što je danas takođe i krajnje vreme da EU otvori prva poglavlja”, rekao je Bogovič.
Slobodarska partija Austrije (FPO) pozdravila je, kako je javio Tanjug iz Beča, otvaranje prvih poglavlja sa Srbijom, ali i upozorila na obavezu poštovanja Rezolucije Saveta bezbednosti UN 1244. „EU je konačno otvorila prva dva poglavlja sa Srbijom. Za razliku od Turske, sa kojom se već pregovara o 14 poglavlja, Srbija je i geografski evropska zemlja. Uz to, sa Srbijom imamo zajedničku kulturu i vrednosti, tako da su pregovori sa tom zemljom logičan korak”, naglasio je lider FPO Hajnc Kristijan Štrahe.
B. Č.
Vučić: Poglavlje 35 – važno da Srbi i Albanci žive u miru
Brisel – Premijer Aleksandar Vučić rekao je da je naša pregovaračka pozicija u vezi s poglavljem 35 takva da mi očekujemo ono što je bilo očekivano i da je najvažnije da se omogući da Srbi i Albanci žive u miru.
A ako se govori o pravno obavezujućem dokumentu na kraju pregovora, Vučić je primetio da „o onome čega nema” jednostavno ne može da govori. „To za nas u svakom slučaju neće biti jednostavno, jer da možete praviti velike i dobre rezultate sa jednostavnim stvarima, onda bi to svako uradio”, rekao je Vučić odgovarajući na pitanja novinara u Briselu, prenosi Tanjug.
Težak je period pred nama, primetio je, jer mnogo toga treba da se sprovede i, kako je naveo, mi nismo srećni što u Prištini imamo svakog dana suzavac u parlamentu, tuče, hapšenja i ispred parlamenta... „Želeli bismo da imamo stabilnog partnera, ali smo spremni za nastavak razgovora i dijalog uvek. Važno je da Srbi i Albanci žive u miru, da Srbima obezbedimo sigurnost ne samo na severu već svuda na Kosovu – i radićemo na tome”, poručio je premijer Srbije.
Kirbi: Čestitke na otvaranju poglavlja
Ambasador SAD u Beogradu Majkl Kirbi čestitao je Srbiji i izrazio nadu da će se, kao što je premijer Srbije Aleksandar Vučić najavio, pregovori završiti do kraja 2019. godine. „Mislim da se svi nadamo da će se sledeće godine otvoriti poglavlja 23 i 24”, rekao je on.
Mihajlović: Kraj svih dilema, Srbija ide u EU
Potpredsednica vlade Zorana Mihajlović poručila je da je otvaranjem prvih pregovoračkih poglavlja sa EU stavljena tačka na sve dileme o tome kuda Srbija ide, prenosi Tanjug.
Mihajlovićeva je rekla da Vlada Srbije, koju vodi premijer Aleksandar Vučić, jasno poručuje – da Srbija ide pravcem EU i više je niko ne može vratiti s tog puta.
Prema njenim rečima, danas bi trebalo setiti se svih koji su u prethodnih 15 godina dali svoj doprinos da Srbija otvori prva pregovaračka poglavlja – od vlada koje su vodili premijeri Zoran Đinđić i Vojislav Koštunica, kao i vlade Mirka Cvetkovića i bivšeg predsednika Borisa Tadića, pa do vlade Ivice Dačića.
Đentiloni: Značajan napredak u evrointegracijama
Ministar spoljnih poslova Italije Paolo Đentiloni izjavio je da otvaranje prvih poglavlja u pristupnim pregovorima Srbije i EU, predstavlja značajan napredak u evrointegracijama Beograda i „važnu etapu na njegovom definitivnom povratku u zajedničku evropsku kuću”. „To je jasno priznanje opsežnim i teškim reformama koje Srbija sprovodi, kao i konkretnim rezultatima u političkom dijalogu sa Prištinom, u regionalnoj saradnji i u odgovornom suočavanju sa migrantskom krizom”, reka je Đentiloni.
Ambasada Italije u Beogradu saopštila je da je ministar pozvao vladu Srbije da „nastavi sa istom odlučnošću i kontinuitetom” u evropskim integracijama. „Italija je zdušno i konstantno podržavala tu perspektivu, kako na bilateralnom nivou, tako i u okviru EU. Nadležni organi Srbije mogu da nastave da računaju na Italiju kao na strateškog partnera i izvor konkretne pomoći u ključnim oblastima, počev od vladavine prava takođe i u narednim etapama procesa”, kazao je Đentiloni, a navodi se u saopštenju. (Beta)
Prištinski novinar pokušao da isprovocira Vučića
Novinar prištinske novinske agencije DTT-net u dva navrata je na pres konferenciji u Briselu, po otvaranju poglavlja sa Srbijom, pokušao da isprovocira premijera Srbije Aleksandra Vučića, pitanjem da li je u svom obraćanju upotrebio konstrukciju „velika Srbija”, te nazivanjem predsednika Republike Srpske Milorada Dodika „ludakom iz Bosne”.
Na prvu provokaciju, Vučić je odgovorio da je on rekao da je danas „veliki dan za Srbiju":
„Rekao sam 'veliki dan za Srbiju' i velika je razlika između 'veliki dan' i 'velika Srbija'. Nešto ste pogrešno razumeli”, odgovorio je Vučić.
Isti novinar je zatim upitao srpskog premijera „kada će se sastati sa ludakom Dodikom”, a onda je to ponovio još dva puta, na šta ga je Vučić upozorio da ne vređa lidera Republike Srpske.
„Neću dozvoliti da označavate takvim imenom predsednika Republike Srpske. Iako se ja s njim u mnogim pogledima ne slažem, neću dozvoliti da predamnom i Briselom vređate predsednika Republike Srpske”, mirno je rekao Vučić, mada vidno iznenađen neprimerenim istupom.
On je zamolio prištinskog novinara da bude pristojan.
„Nije u redu tako nekoga obeležiti. Molim vas, ponašajte se pristojno i nemojte da ovo bude treći put da se izvinjavate”, rekao je Vučić.
Na pitanje koju će poruku poslati posle sastanka sa Dodikom, Vučić je odgovorio da će to biti - mir i stabilnost u regionu.
„Nadam se da ću se sa Dodikom sastati u sredu ili četvrtak i moja poruka je uvek ista - mir i stabilnost u celom regionu zapadnog Balkana”, zaključio je Vučić. (Tanjug)
Jevtić: Otvaranje poglavlja važna vest za Srbe na Kosovu
Ministar za zajednice i povratak u kosovskoj vladi Dalibor Jevtić ocenio je da je otvaranje prvih poglavlja EU sa Srbijom izuzetno važna vest za Srbe na Kosovu i Metohiji.
„Za nas koji živimo na Kosovu je važno otvaranje poglavlja, ali i da vidimo da se sve što je dogovoreno u Briselu bude implementirano”, kazao je on u izjavi RTS-u.
Prema njegovim rečima svi, pa tako i Srbi na Kosovu, žele da budu deo velike evropske porodice u budućnosti, koja će pružiti i garantovati sva prava kada je reč o životu ljudi.
Jevtić je ukazao da nije dobro što se aktuelno dešava na Kosovu, proteklih meseci u skupštini.
„Postoji puno problema u političkom životu na Kosovu, pa Prištini nije lako da implementira dogovore iz Brisela. Međutim obaveze koje su preuzete i potpisane moraju biti i primenjene, a ta očekivanja ima i međunarodna zajednica koja je garant”, naglasio je on.
Jevtić je izrazio uverenje da iza političke krize stoji želja nekog da izmeni principe na kojima počivaju dogovori iz Brisela.
„Ukoliko Ustavni sud donese odluku da Zajednica srpskih opština nije u skladu sa Ustavom tražiće se izmene. To nije dobro”, poručio je on.
Jevtić je kazao da se laže sa izjavama da, u evropskom procesu, ona strana koja ne ispunjava svoje obaveze mora da preuzme odgovornost i da ne može blokirati drugu. (Tanjug)

Bez kvoruma za raspravu o kandidatima za članove REM-a
Odbor za kulturu i informisanje Skupštine Srbije ni iz drugog pokušaja nije mogao da održi sednicu na kojoj bi se raspravljalo o prigovorima na proces odlučivanja o listi kandidata za izbor članova Saveta Regulatornog tela za elektronske medije, zbog nedostatka kvoruma. 
Predsednica odbora Vesna Marjanović (DS) rekla je da kvoruma nema zato što su joj poslanici SNS-a rekli da su veoma zauzeti i da ne mogu da prisustvuju, a nisu ni predložili neki dugi termin. Ona je dodala: „Rokovi ističu i po zakonu smo dužni da donosimo relevantne odluke kada je izbor članova REM-a u pitanju. Nastupila je kriza u radu odbora, a ja se nadam da ćemo je prevazići.”
Marjanovićeva je novu sednicu zakazala za sutra i podsetila na događaje sa sednice održane prošlog petka: „Dušica Stojković (SNS) predložila je, a članovi odbora su prihvatili, da se glasanje o predlogu kandidata za članove Saveta REM-a ispred nevladinih organizacija ponovi. Time su grubo prekršeni Ustav i Zakon o elektronskim medijima. Nikakve potrebe za ponavljanje glasanja nije bilo, što se može videti u stenografskim beleškama, ali je većina poslanika SNS-a tako odlučila. Ta odluka je doneta preuranjeno, na osnovu delimične dokumentacije i prigovora samo jednog dela učesnika.”

Mihajlović: Kraj svih dilema, Srbija ide u EU
Potpredsednica vlade Zorana Mihajlović poručila je danas da je otvaranjem prvih pregovoračkih poglavlja sa EU stavljena tačka na sve dileme o tome kuda Srbija ide.
Mihajlović je rekla da Vlada Srbije, koju vodi premijer Aleksandar Vučić jasno poručuje - da Srbija ide pravcem EU i više je niko ne može vratiti s tog puta.
Prema njenim rečima, danas bi trebalo se setiti se svih koji su u prethodnih 15 godina dali svoj doprinos da Srbija otvori prva pregovaračka poglavlja - od vlada koju su vodili premijeri Zoran Đinđić i Vojislav Koštunica, kao i vlade Mirka Cvetkovića i bivšeg predsednika Borisa Tadića, pa do vlade Ivice Dačića.
„Politika premijera Vučića dala je konačan doprinos da Srbija danas u Briselu otvori prva poglavlja. Dosta je Srbija plaćala cenu svog nesvrstavanja. Od danas se zna, Srbija ide u EU i postaće punopravni član Unije zbog građana Srbije, njihovog boljeg životnog standarda i još jače ekonomije”, rekla je Mihajlović, koja je i ministarka građevinarstva, saobraćaja i infrastrukture.
Ona je dodala da, otvaranje poglavlja znači i otvaranje još značajnijih političkih i društvenih perspektiva zemlje.
„Srbija i ovim pokazuje da je stub stabilnosti u našem, po pravilu, nestabilnom regionu”, istakla je Mihajlović, a saopšteno iz njenog kabineta,prenosi Tanjug.
Ona napominje da tokom postupka predstoji dosta posla i da će se na kraju pregovora ostvariti osnovni cilj ove vlade, a to je moderna, bezbedna, ekonomski razvijena i pristojna Srbija.
„Na tom putu očekujemo i pomoć naših prijatelja članica EU, ali Srbija na ovom putu neće zaboraviti i sve naše istorijske prijatelje”, kaže ministarka Mihajlović.

Zbog suzavca kosovski budžet za 2016. usvojen u skupštinskom bifeu
Sednica Skupštine Kosova je ipak održana iako su poslanici albanske opozicije tri puta bacili suzavac u parlamentu. U skupštinskom bifeu poslanici vladajućih partija održali su sednicu na kojoj su, kako javljaju mediji iz Prištine, usvojili i budžet za 2016. godinu.
Dok je trajala sednica pokrajinskog parlamenta, na ulicama Prištine je, prema procenama policije, bilo oko 150 pristalica opozicije, koji iz izazvali nove nerede. Demonstranti su Molotovljevim koktelima, kamenicama i crvenom farbom gađali policiju i zapalili nekoliko automobila kosovske vlade, zbog čega je nekoliko ljudi uhapšeno.
Američki ambasador na Kosovu Greg Delavi je lično osetio posledice bacanja suzavca, jer se u tom trenutku nalazio u Skupštini Kosova. Kada je došao do daha, on je rekao da je opozicija bacila suzavac uprkos upozorenju državnog sekretara SAD Džona Kerija, koji je nedavno boravio u Prištini.
„Ovde sam da podržim normalno funkcionisanje skupštine i razočarao sam se što je nekoliko poslanika ponovo aktiviralo suzavac u skupštini. To je razočaravajuće, tim pre što smo pre nekoliko dana čuli Kerijev komentar u vezi sa suzavcem u skupštini. Ljudi ga nisu poslušali”, rekao je Delavi.
Ovaj diplomata tvrdi da su građani Kosova zainteresovani da razgovara o ekonomskim problemima, naglasivši da suzavac nije rešenje. „Ometanje rada skupštine nimalo ne pomaže. Na Kosovu se očekuje da se diskutuje o ekonomiji”, rekao je Delavi.
Pokret Samoopredeljenje je odgovorio američkom ambasadoru u Gregu Delaviju, naglasivši da je za njih zabrinjavajuće to što u kosovskoj vladi sedi Džabir Žarku, koji je osuđen za zločin. Portparol tog pokreta Frešer Krasnići je na svom fejsbuk-profilu ambasadoru Delaviju poručio da nije zabrinjavajuće to što su u skupštini viđeni poslanici koji su politički progonjeni kao u Staljinovoj Rusiji ili nekoj drugoj državi gde je na vlasti diktatura.
„Za demokratiju je zabrinjavajuće učešće Džabira Žarkua u radu vlade, a ne to što su u skupštini viđeni poslanici koji su politički proganjani kao u Staljinovoj Rusiji ili u nekoj drugoj diktaturi”, napisao je Krasnići.
Ovi neredi su počeli kada su poslanici radikalnog albanskog pokreta Samoopredeljenje Glauk Konjufca i Palj Lekaj aktivirali suzavac pola sata pre početka sednice parlamenta. Tome je prethodilo koškanje poslanika Samoopredeljenja i obezbeđenja kosovske skupštine zbog oštre kontrole prilikom ulaska u zdanje parlamenta. Nakon prva dva suzavca, skupštinsko predsedništvo je donelo odluku da suspenduje većinu poslanika triju opozicionih partija, pokreta Samoopredeljenje, Alijanse za budućnost Kosova i Inicijative za Kosovo.
Policija je privela poslanike Fisnika Ismailjija i Fatona Topalija, koji nisu poštovali meru kućnog pritvora, koja im je određena zbog aktiviranja suzavca na nekoj od prethodnih sednica. Kosovska policija je takođe privela i poslanika opozicione Alijanse za budućnost Kosova Palja Lekaja, koji je aktivirao suzavac u parlamentu.
----------------------------------
Priština treba da zaštiti Srbe
Kuća sveštenika Miloša Vukića u Osojanu je u noći između nedelje i ponedeljka opljačkana. Iz nje su nepoznati počinioci ukrali laptop, oko 25.000 dinara, dečije zlatne lančiće i nekoliko mobilnih telefona. Tim povodom, Kancelarija za Kosovo i Metohiju pozvala je još jednom nadležne institucije u Prištini da preduzmu korake kako bi se sprečili sve učestaliji i drskiji napadi na srpske povratnike i njihovu imovinu i omogućila efikasnija policijska zaštita u povratničkim sredinama.
„Provaljivanje u kuću pravoslavnog sveštenika u povratničkoj sredini kakva je Osojane, čak i da je motivisano isključivo koristoljubljem, stvara uznemirenost čitave zajednice i može imati veoma teške posledice. Priština bi trebalo da se ogradi od takvih incidenata tako što će omogućiti efikasniju policijsku zaštitu u povratničkim sredinama. Takav korak bi, sigurni smo, naišao na pozitivan odjek u srpskoj zajednici”, navodi se u saopštenju Kancelarije za Kosovo i Metohiju.
Privedeno pet poslanika Samoopredeljenja u Skupštini Kosova
PRIŠTINA – Pripadnici Policije Kosova su odmah po njihovom izlasku iz Skupštine Kosova priveli poslanike Samoopredeljenja Fisnika Ismailjija, Fatona Topalija, Glauka Konjufcija, Aidu Drguti i Besa Baftiu zbog izvršenja krivičnog dela izazivanja opšte opasnosti i aktiviranja suzavca, koji se prema kosovskom krivičnom zakonu smatra oružjem.
Ovim hapšenjem danas je ukupno uhapšeno osam poslanika opozicije, dok je Osnovni sud meru kućnog pritvora zamenio pritvorom za poslanika Samoopredelenja Ismailja Kurtešija.
Novinarima u Skupštini Kosova je najavljeno da bi policija Kosova po nalogu Osnovnog tužilaštva u Prištini mogla da uhapsi petoricu poslanika opozicije.
Kako je rečeno novinarima, uhapšeni mogu da budu poslanici Samoopredeljenja Fisnik Ismailji i Faton Topali koji su uprkos meri kućnog pritvora došli u Skupštinu i učestvovali u njenom blokiranju, čime su prekršili meru koja im je izrečena.
Rečeno je i da bi zbog aktiviranja suzavca mogli bi biti uhapšeni i poslanici Samoopredelenja Gljauk Konjufca, Aida Drguti i Besa Baftiu.
Prištinski mediji javljaju da je poslanicima Alijanse za budućnost Kosova Palju Ljekaju, Time Kadrijaj i Teuti Hađiu izrečena mera policijskog zadržavanja od 48 sati.
Poslanici opozicije su danas tri puta aktiviranjem suzavca prekidali sednice Skupštine Kosova.
Istovremeno je Skupština Kosova u improvizovanoj sali završila drugu današnju sednicu na kojoj je u drugom čitanju usvojen Zakon o izmenama i dopunama Zakona o kosovskoj agenciji za privatizaciju.
Očekuje se da se nešto kasnije izaberu i pet članova Upravnog odbora KAP-a. (Beta)

Joksimović: Srbija ulazi u novu fazu pregovora sa EU
BEOGRAD – Srpska ministarka zadužena za evropske integracije Jadranka Joksimović izjavila je danas da je Srbija spremna za otvaranje pregovora sa EU po poglavljima i dodala da ne očekuje nova uslovljavanja u vezi poglavlja 35 koje se odnosi na Kosovo.
„Poglavlje 35 biće proces koji će ići paralelno s procesom pregovora. To nije zamena za dijalog (s Prištinom), već ćemo kroz poglavje pratiti u kojoj smo meri implementirali određene stvari. Ako druga strana bude blokirala dijalog, to neće uticati na poziciju Beograda”, rekla je Joksimovićeva za RTS.
Ona je rekla da način na koji će poglavlje 35 biti formlisano ne treba da koči niti plaši Srbiju.
„Mislim da ni na koji način nećemo trpeti zbog toga, jer smo mi posvećena strana u dijalogu Beograda i Prištine”, navela je ministarka.
Ona je dodala da su uvek važni politički odnosi sa zemljama članica.
„Ovo je važan korak. Ovo je dublja i dinamičnija faza pregovora. Suštinska faza... Srbija je u procesu evropskih integracija. To je proces koji ima svoja pravila. To je pokazatelj da Srbija, vlada i, pre svega, građani, ipak podržavaju evropski put „, rekla je Joksimovćeva.
„Mislim da je otvaranje poglavlja važno kao politički signal da su zemlje EU prepoznale Srbiju kao stabilnog partnera”, dodala je ministarka.
Ona je istakla da Srbiju čeka još veći posao.
„Ovo je pravi trenutak kada otvarite paglavlja da se počne nova strategija komunikacija s građanima da im se objasni šta je sadržina tih 35 poglavlja i na koji način će kada usvojimo sve standarde, to uticati na poboljšanj životnog standarda, ali i uređenja društva”, kazala je Joksimovićeva.
Ona je podsetila da je Srbija postavila cilj da do kraja 2018. godine usvoji sve standarde EU.
U Briseluće danas biti održana međuvladina konferencija na kojoj će biti otvorena poglavlja 32 (o finansijama) i 35 (o Kosovu) u pregovorima o pridruživanju Srbije EU.  (Beta)

Na današnji dan pre 20 godina potpisan Dejtonski sporazum
PARIZ – Mirovni sporazum o Bosni i Hercegovini, poznatiji kao Dejtonsko-pariski sporazum, potpisan je na današnji dan 14. decembra 1995. godine.
Njega su pre 20 godina u Parizu potpisali tadašnji predsednik Srbije Slobodan Milošević, predsednik Hrvatske Franjo Tuđman i predsednik Predsedništva BiH Alija Izetbegović.
Taj dokument, kojim je potvrđen mirovni sporazum postignut prethodno 21. novembra u Dejtonu, nastao je pod uticajem, odnosno pritiskom međunarodne zajednice i njime je okončan rat u Bosni i Hercegovini (1992-1995).
Do dejtonskog parafa je došlo posle tronedeljnih pregovora čelnika BiH, Hrvatske i Savezne Republike Jugoslavije, uz posredovanje SAD.
U svojstvu svedoka dokument su u Jelisejskoj palati u Parizu potpisali predsednik SAD Bil Klinton, predsednik Francuske Žak Širak, predsednik Vlade Rusije Viktor Černomirdin, premijer Velike Britanije Džon Mejdžor, kancelar Nemačke Helmut Kol i predsednik Vlade Španije Felipe Gonzales, koji je bio predstavnik EU.
Tim sporazumom Republika Srpska je postala jedna od dva entiteta u BiH, drugi je Federacija BiH.
RS obuhvata 49 odsto ukupne teritorije, a Federacija BiH 51 odsto teritorije. (Tanjug)

Aselborn, Mogerini i Vučić otvaraju pregovore
Nepune dve godine otkako su otvoreni pregovori s Evropskom unijom Srbija je konačno ispunila sve uslove i danas zvanično otvara prva dva pregovaračka poglavlja – 35 o Kosovu i 32 o finansijskoj kontroli. U Briselu će u kasnim popodnevnim satima, kako nezvanično saznajemo, biti održana međuvladina konferencija Srbije i Evropske unije.
Premijer Aleksandar Vučić predvodiće srpsku delegaciju, u kojoj su ministar spoljnih poslova Ivica Dačić, ministar zadužen za evropske integracije Jadranka Joksimović i glavni pregovarač Tanja Miščević.
„Zeleno svetlo” za pregovore o dva poglavlja daće srpski premijer, šef diplomatije Luksemburga, zemlje koja sada predsedava EU, Žan Aselborn, kao i visoka predstavnica EU Federika Mogerini i evropski komesar Johanes Han. Tehnički deo pregovora biće prenet na Evropsku komisiju i srpske vlasti. Zemlje članice EU imaće, međutim, stalni nadzor o toku pregovora o svim poglavljima preko Radne grupe za proširenje – KOELA. Zvaničnici u Savetu ministara potvrdili su i da je Komitet stalnih predstavnika, ambasadora članica EU, u potpunosti usaglasio polazišta za poglavlja 32 i 35.



Šta sledi

Posle otvaranja poglavlja, država treba da radi na potpunom usklađivanju sa pravom EU i na ispunjavanju merila za zatvaranje poglavlja. Kad Evropska komisija oceni da su ispunjena merila za zatvaranje poglavlja, preporučiće Savetu EU da usvoji zajednički stav o privremenom zatvaranju određenog poglavlja. A kada se i poslednje poglavlje privremeno zatvori, Savet ponovo donosi odluku o završetku pristupnih pregovora i o potpisivanju Sporazuma o pristupanju Evropskoj uniji.Premijer Vučić je rekao da želi da „sav posao bude gotov do 2019. godine”.

Podsetimo, poglavlje 35 trebalo bi, prema onome što se zasad zna, da bude instrument za praćenje procesa normalizacije odnosa s Prištinom. Poglavlje 32 obuhvata unutrašnju finansijsku kontrolu u javnom sektoru, spoljnu reviziju, zaštitu finansijskih interesa EU i zaštitu evra od falsifikovanja.
Uoči odlaska u Brisel, ministarka Joksimović, za „Politiku”, ocenjuje da otvaranje poglavlja predstavlja novu fazu u procesu pristupanja, koja daje dodatnu dinamiku procesu evropskih integracija. „U pitanju je važan politički signal  i valorizacija onog što građani podržavaju. To je priznanje i Srbiji kao državi i svim njenim građanima”, kaže Joksimovićeva i ističe da pregovori po poglavljima podrazumevaju dalji rad na reformama u svim društvenim oblastima, pre svega usklađivanje našeg zakonodavstva s pravom EU, ali i efikasnu primenu propisa.
U narednom periodu, kako naglašava, pored ekonomskih reformi koje ostaju apsolutni prioritet vlade, najviše će se raditi na reformama u oblasti pravosuđa, borbe protiv korupcije i daljoj racionalizaciji i profesionalizaciji državne uprave.
Upitana da li se može dogoditi da se u pregovaračkoj poziciji EU, kada je reč o poglavlju 35, pojave neka iznenađenja, kaže da je pregovaračka pozicija za poglavlje 35 usaglašena između svih 28 država članica i da je u skladu s pregovaračkim okvirom EU za pristupne pregovore sa Srbijom i principima na osnovu kojih se vodi dijalog između Beograda i Prištine pod pokroviteljstvom EU.
„Evropska unija objaviće svoje pregovaračke pozicije za poglavlja 32 i 35 posle održavanja međuvladine konferencije, čime će ti dokumenti postati dostupni najširoj javnosti. Na taj način moći će da budu otklonjene sve eventualne nedoumice povodom sadržine tog dokumenta”, kaže ona.
A koliko će od napretka u poglavlju 35 zavisiti otvaranje drugih poglavlja? „U slučaju Srbije, poglavlje 35 je jedno od poglavlja koja se otvaraju među prvima u pregovaračkom procesu, a zatvaraju među poslednjima. Poglavlje 35 odnosi se na „Ostala pitanja”, a u našem slučaju predviđeno je da se kroz ovo poglavlje, koje inače nije zamena za dijalog, prati implementacija Briselskog sporazuma između Beograda i Prištine, što predstavlja novinu i za samu EU”, odgovara ona i iznosi nadu da će se u narednom periodu poštovati jasno definisani kriterijumi i merila za otvaranje svakog konkretnog poglavlja, a da će otvaranje zavisiti isključivo od njihovog ispunjenja.

Zastave su spremne: pregovori počinju, ali niko ne može sa sigurnošću da predvidi koliko dugo će trajati
(Foto Rojters/Ivan Milutinović)

Prethodnih dana čula su se i mišljenja da je Kosovo ključna tačka koja će „godinama biti na stolu”. Pre nego što pristupi EU, zemlja, naime, mora s Kosovom da zaključi pravno obavezujući sporazum o završetku procesa normalizacije. U našoj javnosti ima onih koji smatraju da otvaranje poglavlja 35 upravo služi da se Srbija i de jure obaveže da će priznati kosovsku nezavisnost (DSS i Državnotvorni pokret).
Profesor Fakulteta političkih nauka i bivši ambasador Srbije u Berlinu Ivo Visković smatra da sve zavisi od raspoloženja srpskih partnera. „Zamka kod tog poglavlja upravo je u tome što oni u određenom trenutku mogu da zaoštre retoriku i očekivanja od nas”, kaže Visković, nadajući se da se to neće dogoditi i da su oni u međuvremenu shvatili da je to loš metod u odnosima sa Srbijom.
Povodom ranijih pokušaja da se u pregovaračku platformu EU za otvaranje poglavlja ugrade stavovi, kojima se unapred određuje ishod briselskog dijaloga (kad je premijer platformu EU nazvao groznim papirom), Visković kaže da se, prema njegovim saznanjima, u međuvremenu dosta razgovaralo, ali da ne može da kaže koliko je tekst izmenjen jer ga nije video. „Tačno je da nam prethodni tekst nije odgovarao, ali je dosta indikativno da je nemačka povukla svoj amandman kojim je još zaoštravala situaciju. To je dobar signal da je došlo do nekog popuštanja, s jedne i s druge strane, tako da očekujem da će pregovaračka platforma EU za poglavlje 35 ipak biti bolja od onoga što je bilo u prvom trenutku lansirano”, kaže on.
Prema njegovom mišljenju, niko nije kriv što pregovori nisu otvoreni ranije. „Stanje je bilo takvo da se od nas očekivalo nešto izuzetno teško i za našu vladu nimalo prijatno. Dok se to nije postiglo, moralo se tapkati u mestu, jer je stav Bundestaga bio vrlo čvrst, gotovo betoniran”, kaže Visković.
Zapravo, trebalo je ispuniti zahteve Bundestaga da bi nemačka vlada dobila odrešene ruke za pregovore. I dok nije postignut značajan napredak u odnosima s Prištinom, to nije bilo moguće.
    </div>
    <div id="vesti">
Moskva: SAD nisu sprečile da Turska obori naš avion
MOSKVA – SAD, kao lider međunarodne koalicije protiv Islamske države, nisu sprečile Tursku da obori ruski avion, uprkos dogovoru o ponašanju nad sirijskim nebom, koji su potpisale Moskva i Vašington, saopštilo je danas rusko Ministarstvo spoljnih poslova.
„Uprkos činjenici da su ministri odbrane dve zemlje (SAD i Rusije) potpisali memorandum o bezbednosti letova vojne avijacije u sirijskom vazdušnom prostoru, Vašington - koji je preuzeo odgovornost za akcije cele koalicije koju predvodi - nisu obezbedili da se njihov saveznik Turska povinuje određenim odredbama tog dokumenta”, navodi se u saopštenju ruskog ministarstva.
Prema tom sporazumu, potpisanom 20. oktobra, otvoreni su neprekidni komunikacioni kanali ruske i americke vojne komande da bi se sprečili incidenti nad sirijskim nebom.
Rusko ministarstvo je istaklo da je iznenađeno „smešnim tvrdnjama” o međunarodnoj izolaciji Rusije, koje je izneo Vašington uoči najavljene posete američkog državnog sekretara Džona Kerija Moskvi, 15. decembra.
„Imajući u vidu činjenicu da američki državni sekretar dolazi u našu zemlju drugi put za sedam meseci, a kao i u maju, i ova poseta je organizovana na hitan zahtev američke strane, takav propagandni pristup je smešan”, navodi se u saopštenju, javila je Raša tudej a prenosi Tanjug.
Ministarstvo je naglasilo da je Rusija spremna za konstruktivnu saradnju sa Vašingtonom, ali da je to „moguće jedino na principima jednakosti i uzajamnog poštovanja”.

Igre oko Bosfora
Neprijatan susret u Egejskom moru nije, međutim, prvi sličan incident ovog meseca. Pre samo nekoliko dana Turska se žalila Rusiji zbog toga što je ruski mornar snimljen kako vitla minobacačem sa palube broda koji je plovio kroz Istambul, preneo je Rojters. Kriza u odnosima Ankare i Moskve, kakva nije zapamćena ni u vreme hladnog rata, opet je otvorila staru boljku: treba li menjati konvenciju kojom se reguliše prolaz stranih brodova, pre svega vojnih, kroz Bosfor i Dardanele, moreuze koji razdvajaju Evropu i Aziju. Mediji u Istanbulu danima spekulišu da bi Ankara uskoro mogla da postavi ograničenja za ruske brodove koji prevoze naoružanje i vojnu opremu u Siriju, gde Moskva, na poziv vlade u Damasku, od septembra učestvuje u bombardovanju položaja pripadnika Islamske države (ID).
Neposredan povod za to je upravo pomenuti prolazak ruskog ratnog broda „Cezar Kunjikov”. Lokalni foto-reporteri su tom prilikom snimili jednog mornara na palubi kako na ramenu sve vreme drži pokretnu rampu za lansiranje raketa okrenutu prema gradu na Bosforu. „Rusija preti Istanbulu”, odmah su se u medijima pojavili komentari, na koje su se oni razložniji slatko nasmejali pošto im je sve to ličilo na igru. Ali taj incident je, na čuđenje mnogih, izazvao zvanično reagovanje Ankare, koja kao da je počela da gubi živce posle ekonomskih sankcija Moskve. Prema prvim računicama, te sankcije bi, naime, Tursku mogle da je koštaju nekoliko milijardi dolara.
„Prolazak ruskog broda na ovaj način jeste provokacija i mi očekujemo da se takvi postupci, koji nisu u skladu sa međunarodnim pravom, više ne ponove”, istakli su u Ministarstvu spoljnih poslova u Ankari u protestu koji je uručen ruskom ambasadoru Andreju Karlovu.
U Moskvi su odbacili te optužbe.

Blokiranje Bosfora bi bilo kršenje međunarodnog prava i u Moskvi se nadaju da do toga neće doći podsećajući da Ankara to nije učinila čak ni za nacističke brodove u vreme Drugog svetskog rata 

„Naš brod nije povredio nijedno pravilo prilikom prolaska kroz Bosfor. Prema konvenciji iz Montrea, obezbeđivanje broda je legitimno pravo njegove posade”, rečeno je u MIP-u Moskvi.
Blokiranje Bosfora bi bilo grubo kršenje međunarodnog prava i konvencije iz Montrea. U Moskvi se nadaju da do toga neće doći i ovim povodom podsećaju da Ankara to nije učinila čak ni za nacističke brodove u vreme Drugog svetskog rata.
U Turskoj su protestovali, ali zasad ne najavljuju posebna ograničenja za ruske vojne brodove, bez obzira na teške optužbe koje svakodnevne lete na relaciji Ankara–Moskva i obratno.
„Mi u ovom trenutku ne planiramo da menjamo odredbe konvencije iz Montrea kojim je regulisan prolaz stranih brodova kroz moreuze”, izjavio je predstavnik MIP-a Tanžu Bilgič. On je, međutim, naglasio da se ta mogućnost ne može do kraja isključiti pogotovo ukoliko u međuvremenu „iskrsnu nove okolnosti” za prolazak kroz Bosfor i Dardanele. Šta bi to praktično moglo da znači, to u Ankari u ovom času ne objašnjavaju.
Ovo nije prvi put da se u Turskoj razmišlja o izmenama tog dokumenta, koji je navodno vreme pregazilo, pošto je na snazi 79 godina. To se potezalo i u vreme gruzijske krize oko Južne Osetije i Abhazije 2008. godine i tokom nedavnog otcepljenja Krima od Ukrajine. U Moskvi se iznova zalažu za poštovanje te konvencije, koja je dosad preživela mnoge političke igre i izazove.
Prolaz kroz Bosfor i Dardanele, koje kontroliše Turska, regulisan je konvencijom koja je usvojena u Montreu 20. jula 1936. U doba mira svi trgovački brodovi uživaju slobodnu plovidbu kroz moreuze. Ratni brodovi, oni veći, mogu prolaziti, ali po određenoj proceduri i njihov dolazak se mora unapred najaviti osam do 14 dana. U konvenciji se pravi razlika između pribrežnih zemalja i onih koje ne izlaze na Crno more. U vreme rata ili ratne opasnosti Turska može da za vojne brodove propiše poseban režim plovidbe kroz moreuze koji razdvajaju Evropu i Aziju. Revizija konvencije može da se izvrši, kako je u Montreu svojevremeno dogovoreno, na isteku svake druge decenije, to jest ovog puta 2016. godine.
Vojni brodovi zemalja izvan crnomorskog regiona mogu da ostaju u tom zatvorenom moru najduže 21 dan i njihov ulazak i izlazak kroz moreuze kontroliše Ankara. Konvenciju iz Montrea su potpisale Turska, Grčka, Rumunija, Sovjetski Savez, Velika Britanija, Francuska, Japan, Kraljevina Jugoslavija… SAD tada nisu bile zainteresovane za taj dogovor i nisu učestvovale u donošenju konvencije.

Rat Atine i Ciprasa
Od našeg dopisnika
Atina – U Atini traje rat između vlade i priobalnih gradskih opština, koje odbijaju da budu trajna prihvatilišta za hiljade migranata koji svakodnevno pristižu u glavni grad Grčke. Dodatno nezadovoljstvo izazivaju učestali sukobi među migrantima u kojima se uništavaju olimpijski objekti.
Hala za hokej potpuno je uništena. Razjareni migranti su se međusobno sukobili, a zatim uništili sve što je bilo ispred njih. Porazbijani su prozori, polomljena drvenarija, metalna ograda, teren...
Predsednici četiri atinske priobalne opštine, Palio faliro, Alimos, Eliniko i Glifada, koji su već uputili protestno pismo kabinetu ministra, ne reaguju ni na poslednje upozorenje premijera Aleksisa Ciprasa da ne mogu sami da odlučuju o pitanju smeštaja migranata i nastavljaju pravi rat sa vladom. Odluka vlade da se deo migranata – reč je o onima koji su vraćeni sa makedonske granice, ali i hiljadama novih koji svakodnevno u glavni grad pristižu sa ostrva – smesti na stari aerodrom „Eliniko”, po oceni predsednika opštine, neprihvatljiva je. Prvi čovek Glifade Jorgos Papanikolau postavlja pitanje ko će odgovarati za bezbednost ovog dela grada, ali i ljudi koji će biti smešteni na 3.500 kvadrata zapuštenog aerodromskog prostora. On želi da zna ko će voditi računa o higijenskim uslovima i ko će odgovarati za njihovo kretanje, jer su u blizini vrlo prometne metro i tramvajske linije, koje vode prema Glifadi i centru.
Predsednici opština podsećaju da su smeštajne kapacitete ponudili onda kada se radilo o izbeglicama sa ratom zahvaćenog područja, ali da nikada nisu pristali da olimpijski objekti i stari aerodrom „Eliniko” budu prihvatilišta za nelegalne migrante. Oni izražavaju svoju bojazan, pre svega, za bezbednosnu situaciju u priobalnim opštinama.
Tako se i olimpijski stadion za tekvondo u Palio faliru, kako su predsednici opština odmah upozorili, pokazao se kao neadekvatan za smeštaj. Od prvog dana izbijali su neredi i sukobi među migrantima, što je izazvalo negodovanje lokalnog stanovništva. Intervenisala je policija, ali strasti nisu smirene, sem što je 120 Marokanaca, koji su bili glavni vinovnici nereda, prebačeni na drugu lokaciju.
Međutim, po oceni ovdašnjih medija, vlada je nespremna za ovako veliki i nagli priliv migranata koji se zadržavaju u Atini. Rešenja se donose „ad hok”, što potvrđuje da nema čvrstog plana. Najnovija je ideja da se migranti izmeste van Atine, u Korint.
U međuvremenu, svakodnevno u pirejsku luku pristižu brodovi sa po nekoliko hiljada migranata koji su sa turske obale stigli na Lezbos, Hios, Samos... Talas migranata koje turski prevoznici prebacuju na grčku stranu se ne smanjuje i pored navodnog dogovora da će ih pojačane patrole zaustaviti. Grčka se na sastanku posvećenom problemu migracije obavezala da će na svojoj teritoriji prihvatiti 20.000 ljudi, a EU da će za rešavanje problema njihovog smeštaja odvojiti 80 miliona evra, kojim će biti plaćen privatni i hotelski smeštaj.

Sirijske trupe zauzele vazdušnu bazu kod Damaska
DAMASK - Sirijske snage zauzele su posle žestokih borbi vazdušnu bazu u predgrađu Damaska koju su kontrolisali pobunjenici. Vazdušna baza Mardž al-Sultan koju su pobunjenici držali tri godine, nalazi se u istočnom predgrađu Damaska.
Televizija libanskog pokreta Hezbolah koji se bori na strani snaga sirijskog režima i Sirijska opservatorija za ljudska prava sa sedištem u Velikoj Britaniji, izvestili su o zauzimanju baze, navodeći da i dalje traju borbe koje sirijske snage vode za zauzimanje celog mesta.

Merkel: Nemačka će smanjiti priliv izbeglica
KARLSRUE – Nemačka kancelarka Angela Merkel poručila je danas na kongresu svoje Hrišćansko-demokratske unije da će Nemačka smanjiti priliv izbeglica i dodala da je uverena da će Evropa položiti „istorijski test” koji je pred njom.
Merkelova je istakla da je njena odluka sa početka septembra da primi u Nemačku izbeglice koje su u većem broju bile zaglavljene u Mađarskoj bila „humanitarni imperativ”, javila je agencija AP, a prenosi Tanjug.
„Nešto što je do tada bilo daleko od nas i mogli smo da vidimo samo na televiziji, sada nam se bukvalno pojavilo na kućnom pragu”, istakla je ona.
„Rat u Siriji, bombardovanje naroda od strane režima predsednika Bašara Asada, širenje Islamske države u Siriji i Iraku, činjenica da Libija nema funkcionalnu vladu, situacija u Avganistanu - sve to više nije daleko od nas, već nam se približilo”, navela je Merkelova.
Iako je ponovo istakla da se drži svog principa pomoći izbeglicama, ona je ukazala i na cilj da se njihov broj smanji.
„Mi želimo da smanjimo i smanjićemo broj izbeglica, jer je to u svačijem interesu”, istakla je nemačka kancelarka, čija zemlja bi, prema procenama, od početka krize do kraja godine mogla da primi ukupno jedan milion izbeglica.
Merkelova je izbegličku krizu opisala kao „istorijski test” za Evropu”, a ovu godinu kao „neverovatnu godinu”.

Odnosi Rusije i Turske pali na još nižu tačku
MOSKVA – Bilateralni sastanak ruskog predsednika Vladimira Putina i turskog predsednika Redžepa Tajipa Erdogana planiran za sutra u Sankt Petersburgu je otkazan a odnosi dve zemlje su čini se pali na još nižu tačku nakon što su posle turskog obaranja ruskog aviona SU-24 u novembru, juče i danas usledila dva nova incidenta između dve zemlje, ovoga puta na moru.
Otkazivanje sastanka Putina i Erdogana zakazanog u Turskoj na marginama samita G-20 prošlog meseca bilo je očekivano posle obaranja ruskog Suhoja na granici sa Sirijom 24. novembra.
Ruski predsednik Vladimir Putin je rekao da je obaranje aviona „nož u leđa” Rusiji a premijer Dmitri Medvedev je to „osnov za rat” ali da se Rusija uzdržala da odgovori „simetrično” tj. istom merom.
Ankara tvrdi da se avion nalazio u vazdušnom prostoru Turske i da u prvi mah nisu ni znali da je u pitanju ruski avion dok Moskva tvrdi da je Suhoj bio u vazdušnom prostoru Sirije.
U svakom slučaju za danas najavljeni sastanak lidera dve zemlje „se neće dogoditi i nije u planu” rekao je danas portparol Kremlja Dmitri Peskov, prenosi Tanjug.
Zvanični Kremlj je od obaranja aviona reagovao i uvođenjem ekonomskih sankcija Turskoj, a Putin je prošle nedelje naložio ruskoj vojsci da „momentalno gađaju svaku metu” koja predstavlja pretnju po ruske snage ili infrastrukturu u Siriji, što se, kako mediji tumače, očito odnosi na turske snage.
Kao da to nije bilo dovoljno u protekla dva dana usledila su dva incidenta na moru.
U nedelju je posada ruskog razarača „Smetlivi” bila primorana da koristi vatreno oružje da bi sprečila sudar sa turskim ribarskim brodom u Egejskom moru.
Incident se dogodio u 9:30 po moskovskom vremenu, na 22 kilometara od grčkog ostrva Limnos u severnom delu Egejskog mora,
Rusi su opazili turski brod kada se približio na kilometar. Turski brod nije imao radio vezu, niti je reagovao na vizuelne signale, saopštilo je rusko Ministarstvo odbrane.Kada se turski brod približio na 600 metara, pripucano je sa ruskog broda. Posle toga, turski brod je promenio kurs.
Nakon incidenta u Egejskom moru, zamenik ruskog ministra odbrane Anatolij Antonov je u ministarstvo pozvao vojnog atašea turske ambasade u Rusiji.
Turski vojni diplomata upozoren je na „moguće pogubne posledice nerazumnih akcija zvanične Ankare prema ruskom vojnom kontingentu koji je izvodio zadatke u borbi sa međunarodnim terorizmom u Siriji”, saopštilo je rusko Ministarstvu odbrane.
Kontaadmiralu Ahmetu Gunešu je preneta „duboka zabrinutost zbog još jedne u nizu provokacijom turske strane prema ruskom patrolnom brodu „Smetlivi” u Egejskom moru.
Šef turske diplomatije Mevlut Čavušoglu saopštio je da će posada ribarskog broda biti detaljno ispitana o incidentu navevši da je upoznat sa rekacijom Moskva ali da će Ankara izvući zaključke na osnovu razgovora sa ribarima.
Osim toga, Čavušoglu je naveo da je Turska protiv eskalacije i da zato incident treba da bude predmet razgovora.
To je bio njegov stav i posle obaranja Suhoja. Turski ministar je naime još prošle nedelje istakao da se Ankara zalaže za nastavak dijaloga sa Rusijomkako bi se smirile tenzije.
„Rusija treba da revidira svoj emotivan stav. Mi pozivamo na zdrav razum,„ dodao je turski ministar.
Još se prašina oko incidenta sa ribarskim brodom nije slegla a ruska raketna krstarica i čamac ruske obalske straže primorali su danas komercijalni brod sa turskom zastavom da promeni kurs, nakon što se našao na putanji brodova krimske energetske kompanije „Černomornjeftegaz”.
Ta kompanija je saopštila da se incident dogodio dok je konvoj njihovih brodova transportovao dve naftne platforme na novu lokaciju u ruskim teritorijalnim vodama, što je preduzeto zbog komplikovane međunarodne situacije, preneo je Rojters.
„Kršeći propise za sprečavanje sudara i opšteprihvaćene konvencije plovidbe, tursko plovilo se nije sklonilo sa puta konvoja. Ono je prišlo sa strane i pokušalo da prepreči put, čime je izazvalo priliku da dođe do sudara”, navodi se u saopštenju „Černomornjeftegaza”, u čijem su vlasništvu naftne platforme.
Ta kompanija je dodala i da kapetan turskog plovila nije odgovarao na višestruke pozive kapetana ruskog broda putem radio veze.
Incident je razrešen kad su gliser ruske obalske straže i raketna krstarica ruske mornarice pritekli u pomoć konvoju koji je teglio naftne platforme i oterali turski čamac.

Egipat: Nema dokaza da je terorizam uzrok pada ruskog aviona
KAIRO – Egipatske vlasti saopštile su danas da nisu pronašle dokaze da je pad ruskog putničkog aviona iznad Sinaja, u kojem je 31. oktobra poginulo svih 224 putnika i članova posade, posledica terorističkog napada ili neke druge ilegalne aktivnosti.
Rusija i vlade sa Zapada su objavile da je „erbas A321” u vlasništvu ruske kompanije „Metrodžet” verovatno oborila bomba, a džihadisti Islamske države su preuzeli odgovornost za taj napad, priznavši da su prokrijumčarili eksploziv u avion, preneo je Rojters.
Egipatsko Ministarstvo civilnog vazduhoplovstva, međutim, navodi da je preliminarni izveštaj tog tela o padu ruskog aviona završen i da dosad nisu pronađeni dokazi nikakve kriminalne aktivnosti.
„Komitet za tehničke istrage nije pronašao naznake nikakve ilegalne aktivnosti ili terorističkog delovanja”, navodi se u saopštenju egipatskog Ministarstva.
Pad ruskog aviona iznad Sinaja je teško pogodio egipatski sektor turizma, koji značajno doprinosi bruto domaćem proizvodu te zemlje.
Avion je poleteo iz egipatskog letovališta Šarm el-Šeik, koji je bio veoma popularan među ruskim turistima.
Pad ruske letelice je izazvao sumnje u bezbednost na egipatskim aerodromima, a Rusija i Britanija su posle toga obustavile letove prema Šarm el-Seiku, prenosi Tanjug.

Orban ponovo predsednik Fidesa, osvojio 1.174 od 1.177 glasova
NOVI SAD – Predsednik vladajuće mađarske partije Fides Viktor Orban ponovo je izabran za lidera stranke, a za njega je na partijskom kongresu glasalo 1.174 od 1.177 delegata.Orban je od 2003. godine na čelu Fidesa, a bio je predsednik partije i u periodu 1993-2000.
Kako je izvestila mađarska državna novinska agencija MTI a preneo portal „Vojvodina danas” (www.vajma.info), Orban je rekao da Evropu treba obnoviti, da treba zatvoriti eru liberalne politike i da se treba vratiti demokratskoj Evropi.
Ocenio je da se liberalna politika suprotstavila slobodi, ljudima i demokratiji.
„Sledeća evropska era biće demokratska ili je neće biti”, rekao je Viktor Orban, prenosi Beta.

Neonacisti i dalje muče Nemce
Od našeg dopisnika
Frankfurt, Hajdelberg – Uprkos tome što su juče lingvistički stručnjaci iz Društva za nemački jezik u Visbadenu za nemačku reč godine izabrali reč „izbeglice”, u Nemačkoj se minulih meseci sve više pominje reč „neonacisti”. Nemačka javnost je sa pažnjom pratila novi razvoj događaja na suđenju članici neonacističke terorističke grupe Nacionalsocijalističko podzemlje (NSU), ali i najavu Ustavnog suda da će u martu sledeće godine početi saslušanje u postupku moguće zabrane rada ultradesničarske Nacionaldemokratske partije (NPD), koja u javnosti važi za blisku neonacistima.
Rezultat ovog suđenja, koje važi za jedno od najspektakularnijih i najobimnijih u nemačkoj istoriji, godinama se iščekuje u nemačkoj javnosti, budući da je ova teroristička ćelija učestvovala u ubistvima devet imigranata i jedne nemačke policajke, potom u podmetanju bombi u zgradama u kojima žive migranti i izvođenju desetina oružanih pljački. Kako se veruje, jedina preživela članica NSU, Beate Čepe (40), posle dve i po godine ćutanja ove nedelje je progovorila i priznala da je znala za ubistva, ali da nije učestvovala ni u pripremi, ni u izvršenju tih ubistava.

Your browser doesn’t support video.
Please download the file: video/youtube


Beate Čepe je optužena da je od 2000. do 2007. ubila osam Turaka, jednog Grka i jednu nemačku policajku, potom da je podmetnula dve bombe koje su eksplodirale u područjima gde žive migranti i da je izvršila 15 oružanih pljački. Zbog ovih dela njoj preti doživotna zatvorska kazna.
Ona se na suđenju u Minhenu izvinila porodicama žrtava, tvrdeći da „oseća moralnu krivicu”, ali da nije kriva za ubistva, te da je naknadno saznala šta su uradili njeni drugovi iz NSU Uve Benhart i Uve Mundlos. Prema njenim rečima, Mundlos i Benhart su joj tek tri meseca kasnije rekli za ubistvo turskog cvećara Envera Simseka, koje su izvršili u septembru 2000. u Nirnbergu.
„Obojica su mi bili kao porodica”, rekla je ona, čime je želela da se opravda zašto nije imala snage da ih prijavi policiji.
To ubistvo bilo je samo prvo u nizu ubistava ljudi koji imaju migrantsko poreklo, osim ubistva nemačke policajke Mišel Kizeveter, koju su Mundlos i Benhart, kako tvrdi Čepe, ubili samo da bi se domogli njenog službenog pištolja. Jedanaestogodišnji niz ubistava završio se kada su u pljački jedne banke 2011. godine Benhart i Mundlos izvršili samoubistvo.
U iskazu koji je napisan na više od 50 kucanih stranica optužena je negirala i da je članica NSU, tvrdeći da nikada nije videla nijednog člana te organizacije.
Ceo njen iskaz izazvao je buru negativnih reakcija, pri čemu su ga advokati žrtava ocenili kao „neuverljiv” i „konstrukciju laži”. I mediji su reagovali burno, čak i oni van granica Nemačke. Dopisnik švajcarskog lista „Tages Ancajger” iz Berlina, Dominik Ajgenman, čitanje njenog iskaza ocenjuje kao konačno ismevanje žrtava i njenih porodica.
„Uz dužno poštovanje, ali šta Čape misli koliko je sud glup? Prema tome kako je prestavljaju desetine svedoka, ona je samo povodljiva dragana dvojice loših momaka. Za one koji je znaju ona je samouverena manipulatorka, pametan logističar i zagriženi nacista”, ističe dopisnik ovog lista i dodaje da su njene sadašnje tvrdnje samo prazna priča koja joj neće pomoći na sudu, dok joj javnost i onako ne veruje.
Prema oceni lista „Merkiše algemajne” iz Potsdama, ovaj slučaj će dovesti do presude, ali ne i do potpune istine o NSU. Zbog toga ovaj list predlaže formiranje nove parlamentarne komisije o NSU, jer smatra da je političko procesuiranje NSU komplikovano i daleko od završetka.
Konačna sudska presuda u ovom slučaju očekuje se na proleće 2016, a tada će se znati i prve naznake slučaja pred Ustavnim sudom Nemačke, koji bi mogao da dovede do zabrane ove stranke.
NPD važi za opasnu desničarsko ekstremističku stranku za koju je pre dve godine gornji dom nemačkog parlamenta – Bundesrat, u kojem sede predstavnici nemačkih saveznih pokrajina – podneo zahtev Ustavnom sudu da zabrani njen rad zbog toga što je „pretnja nemačkom ustavu i demokratiji”.
Ustavni sud u Karlsrueu saopštio je da će od 1. do 3. marta sledeće godine saslušavati strane u postupku, ali mnogi stručnjaci nisu sigurni da će doći i do zabrane NPD-a, budući da to nije uspelo u prethodnom pokušaju pre 12 godina. Tadašnji pokušaj nije uspeo jer se saznalo da je nemačka služba državne bezbednosti – Služba za zaštitu ustava – imala informante u samom vrhu NPD-a, što nije otkrila u sudskom postupku. Zbog toga je Ustavni sud tražio od predstavnika države da podnese dokaze da njeni obaveštajci više nisu aktivni u NPD.
Komentator lista „Badiše cajtung” iz Frajburga ističe da trenutno postoji mnogo opasnosti po demokratiju u Nemačkoj, navodeći da je samo ove godine bilo stotine napada na prihvatilišta za azilante i da se u mnogim mestima preti onima koji se zauzimaju za izbeglice.
„Ko veruje da će to biti ublaženo posle zabrane NPD? Demokratija se ne štiti zabranama, koje nisu podesne ni kao simbol, već zalaganjem što većeg broja ljudi u borbi protiv mržnje i u zaštitu slabijih”, ističe ovaj list sa jugozapada zemlje, dok „Fraje prese” iz Kemnica sa severoistoka Nemačke ističe da „postupak zabrane NPD jasno govori da je nemačka demokratija i dalje krhka”.
„U starim tradicionalnim demokratijama kao što su SAD ili Velika Britanija, zabrane stranaka su nepoznata stvar. U Nemačkoj, gde je 1933. protivustavni NSDAP legalno došao na vlast, ustavne odredbe o zabrani stranaka trebalo bi da pomognu da se istorija ne ponovi”, ističe ovaj list, pitajući se „koliko će još potrajati dok nemačka demokratija ne bude toliko zrela da protiv političkih protivnika može da se odbrani političkim sredstvima”.
    </div>

  </body>
 </text>
</TEI>