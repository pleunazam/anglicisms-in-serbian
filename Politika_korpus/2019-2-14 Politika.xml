<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-2-14</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>https://www.politika.rs/sr/articles/archive/2019/2/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Pešaci proterani sa Pašinog brda
Povod za ovaj tekst je život na ulicama Pašinog (Lekinog) brda. Četvrt Voždovca koja se naslanja na beogradsku opštinu Vračar je relativno blizu centra grada, Kalenić pijace, izlaska na auto-put kod Dušanovca... U ovom delu grada, u kojem su prevladavale male porodične kuće, neretko u zajedničkom dvorištu, sada dominiraju višeporodični stambeni objekti ne tako velike spratnosti i ne naročite arhitektonske lepote. Struktura i broj stanovnika poprilično su promenjeni za poslednjih nekoliko godina. Cena stanova nije mala, a ljudi koji imaju novac mogu sebi da priušte „luksuz” života na Lekinom brdu. Samo što kupovinom stanova i selidbom oni ne postaju deo tamošnjeg-ondašnjeg sveta.
Dve glavne ulice Pašinog brda su Ulica Todora Dukina i Strumička. Kroz ove dve ulice prolaze linije javnog gradskog saobraćaja broj 25 i 26. Obe su jednosmerne i veoma uske. Linija 26 koristi ove ulice i u noćnom režimu vožnje. Takođe, pomenute ulice vode ka školi i vrtićima.
Proći trotoarom ovim dvema ulicama, a ista je situacija na celom Pašinom brdu, nemoguće je. S obe strane ulica parkirana su vozila. I ne samo to, kako se grade i novi objekti, učestale su table koje mole pešake da pređu na drugu stranu ulice, što je apsurd, jer svuda su parkirana vozila.
Razmišljao sam kakva je svest ljudi koji tako parkiraju svoje automobile. U zgradama u kojima kupuju stanove postoje i podzemne garaže koje im omogućavaju da svoja vozila uklone sa ulice i propisno ih parkiraju. Nisam siguran da nemaju finansijskih mogućnosti da priušte sebi to zadovoljstvo. A ako, pak, nemaju, zar pri kupovini stana nisu razmišljali kuda sa automobilom? Starosedeocima je, sa druge strane, taj način parkiranja prirodan. Ukoliko nemaju dvorište i prostor za automobil, deo ispred njihove kuće pripada njima, po nekim nepisanim zakonima.
Po koju cenu se to radi? Po cenu da stariji ljudi, kao u scenama iz akcionih filmova, moraju da se provlače i promišljeno kreću. Po cenu da je kretanje osoba u kolicima ili prevoz beba u kolicima fizički neizvodljiv. Po cenu da držeći dete za ruku rizikujete da vas prilikom obilaska nekog automobila isti pokosi. I verujući u sposobnost i pribranost vozača koji voze ovim i ovakvim ulicama.
Očigledno da je nadležnima (MUP, JKP Parking servis, Sekretarijat za saobraćaj i dr.) problem da obeleže mesta na kojima je dozvoljeno parkiranje, uvedu zone i slično. Takva pojava i nereagovanje nadležnih službi pokazatelji su da je ovo devijantno stanje za njih normalno. A plašim se da ni društvo nije u boljem stanju i da je logika „Pa gde da parkiram?” jako zastupljena. Dokle i po koju cenu?
Marko Mladenović, dipl. inž. maš,
Beograd

Sporazum ili rđava beskonačnost
Zagovornici zamrznutog konflikta smatraju da samo ta opcija štiti Srbe od progona, a verske i kulturno-istorijske spomenike od uništenja. I čuva nadu da, u povoljnijoj vojno-političkoj konstelaciji sveta, vratimo Kosovo. Dok bi sporazumom Srbi bili proterani, a spomenici uništeni. 
Ovo rezonovanje je krajnje emotivno. Naš najveći problem je što je emotivni deo našeg nacionalnog bića postao sinonim patriotizma, a racionalnost odstranjena iz naše političke optike kao sinonim izdaje!
Pokušajmo da osvetlimo problem trezveno umesto žarom emocije. 
Istorijska nauka je otkrila da se odnosi vlasti direktno prelivaju na odnose među narodima. Setimo se Andrićevih reči iz romana „Na Drini ćuprija” – nakon najmanjeg zahlađenja srpsko-turskih odnosa, dotle bliski susedi Srbi i Muslimani, koji su svakog dana pili kafu i ćaskali poput najbližih rođaka, istog trena bi počeli da se klone jedni drugih i popreko gledaju. A čim se odnosi na vrhu smire, nastavljalo se po starom. 
Istorijska konstanta je i da novi politički entiteti, posebno oni koji nastoje da steknu status države, maksimalno poštuju međunarodne norme jer su na vidiku celog sveta i izuzetno im je važan imidž da bi otvorili vrata za političku, privrednu i svaku drugu saradnju, kao i da bi stvorili što povoljniju atmosferu za priliv investicija. 
Shodno tome, sporazumom bismo dobili bolju zaštitu i srpskog življa i kulturnoistorijskih znamenitosti nego nastavljanjem tenzija! Nepopustljivim stavom tokom protekle dve decenije nismo postigli ništa, a izgubili smo ogromno vreme – već bismo bili u Evropskoj uniji! 
I nada u povratak Kosova nakon buduće preraspodele svetske moći je nerealna, no, uzmimo da se to i dogodi. Reintegracija Kosova u stanju krajnjeg međuetničkog nepoverenja mogla bi da se ostvari samo silom, a to bi bilo najgore rešenje. Za održanje mira – sprečavanje masovnih pobuna i svakodnevne građanske neposlušnosti moralo bi na Kosovu da dežura stotinu hiljada policajaca – to bi bila najpolicijskija država na svetu.
Sporazumom možemo da dobijemo najbolje moguće uslove i međunarodne garancije za srpski živalj i zaštitu kulturnoistorijskih znamenitosti. Tačno je da bi sporazum bio tačka na našu višedecenijsku državnu dezintegraciju, ali bi bio i tačka ubrzanja naše integracije sa Evropskom unijom, zajednicom država sa najboljom zaštitom građanskih, etničkih, verskih i drugih prava. Takav sporazum ne bi bio poraz, već najbolji izbor otkad postojimo. Realno gledano, više i bolje od toga ne možemo dobiti ni za pet ili deset godina, samo bismo bacili unepovrat vreme tokom kojeg bismo mogli da uđemo u EU. 
Ulaskom u EU i ukidanjem granica, etničke i verske zajednice Srbije i Kosova moći će da nesmetano razvijaju sve poželjne odnose. 
Koje posledice bi imao zamrznuti konflikt? Zastoj ili odlaganje rešenja nekog problema ne postoji, to je samo blaži izraz za nazadovanje. Nastavak političkih tenzija pothranjivao bi sukobe, uludo trošio vreme i energiju, kasnili bismo sa integrativnim rokovima... Izgubili bismo poverenje EU, mogućnost korišćenja besplatne pomoći i razvojnih kredita, došlo bi i do prekida stranih investicija. Umesto razvoja imali bismo u krizu, pad standarda, tavorenje na ivici egzistencije... 
No, ne može se poreći: neće biti sve crno ni ako ne sklopimo sporazum. Imaćemo neograničenu mogućnost da sprečavamo ulazak Kosova u međunarodne institucije, čak i da teramo inat sa celim svetom! A inat je naše najveće nacionalno dobro, lek i od istorijskih poraza i od sadašnjih nevolja. Briga o Kosovu bila bi opravdanje za sve – krah privrede, pad standarda, loše zdravstvo i školstvo. Kriza je raj za lovce u mutnom – organizovani kriminal, pranje novca, nezakonito bogaćenje...
Predsednik države je u pravu da za stanje na Kosovu nije kriva ova vlast. Nije mnogo kriva ni prethodna. Integraciju jednog neslovenskog naroda u slovensku državnu zajednicu neprestano su pratile veće ili manje tenzije. To je krajnje delikatan poduhvat – politička nauka je otkrila da proces integracije različitih etničkih zajednica treba da ispuni četiri uslova, a svaki od njih ima po četrnaest varijabli! U tako složenu analizu stoletnog perioda ovde ne možemo ulaziti – možda je najpresudnija razlazna tačka bilo isključivanje Vlasija i Jašarijeve, poslednjih legitimnih (od većine priznatih) kosovskih predstavnika, iz dogovornog procesa, nakon čega su kosovski Albanci homogenizovali pobunu i obrazovali paralelne institucije – začetak državnosti... 
Objektivno viđenje stanja na terenu jasno kazuje: reintegracija u skorije vreme nije moguća. Možemo – a to nije malo! – da etničke sukobe zamenimo mirnodopskim suživotom. To nam je i jedina realna šansa za bržu integraciju sa EU, za dobro i Srba u Srbiji i Srba na Kosovu.
Književnik, Beograd 
 
Srbija i MMF
Misija MMF-a koju je predvodio Džejms Ruf boravila je nedavno u Beogradu u okviru druge revizije programa koji MMF ima sa Srbijom.
Međunarodni monetarni fond je u julu prošle godine odobrio Srbiji novi program saradnje, uz podršku tzv. Instrumenta za koordinaciju politika (PCI), nazvan „čuvarkuća”, koji je savetodavnog karaktera i „namenjen je zemljama koje žele da pokažu posvećenost programu reformi ili da mobilišu i koordiniraju finansiranje od strane drugih zvaničnih kreditora ili privatnih investitora”.
Tokom posete misije MMF-a razmatrano je sprovođenje makroekonomskih i strukturnih reformi, podržane sa PCI, a „imaju za cilj povećanje nivoa investicija, dalji rast zaposlenosti u privatnom sektoru, smanjenje sive ekonomije i ubrzanje reformi”.
Istovremeno, najavljene su teme za redovne konsultacije po članu 4. Statuta MMF-a, koje će biti u maju ove godine. Međutim, po isteku trogodišnjeg stend-baj aranžmana iz predostrožnosti sa MMF-om u februaru 2018, bilo bi bolje da je saradnja sa njim nastavljena samo na osnovu ovih konsultacija, koje se obavljaju sa svim zemljama članicama u okviru nadzorne funkcije MMF-a, ali bez zaključivanja novog PCI programa, što se nije desilo. To pokazuje da Srbija nema kapacitet da samostalno sprovede ekonomski program i nužne reforme.
Interesantna je i izjava Rufa na kraju posete: „Ovo je moja poslednja poseta Srbiji na čelu misije MMF-a”. Dodao je da je tužan što je napušta i da je izuzetno uživao tokom mandata pošto je bio deo priče o uspehu koji je ostvaren. „Srećan sam i što je situacija mnogo bolja nego kada sam počeo. MMF će nastaviti da podržava Srbiju i obezbediće podršku koliko god ona bila potrebna. Dugujem veliku zahvalnost vlastima na gostoprimstvu i tesnoj saradnji tokom protekle tri i po godine i želim da čestitam Srbiji na veoma dobrom napretku koji je ostvarila u oblasti makroekonomske stabilizacije, privrednog rasta i otvaranja novih radnih mesta”, poručio je Ruf.
Ovakva izjava Rufa odslikava i stanje odnosa Srbije i MMF-a, gde su srpski zvaničnici i nadležni državni organi radili uglavnom po diktatu i uputstvima ovog najvažnijeg „svetskog finansijskog policajca”. Zbog velikih kritika širom sveta da je neefikasan u svojim programima koje nudi zaduženim zemljama, MMF je poslednjih godina donekle omekšao svoju „čuvenu” politiku uslovljavanja. Proširio je polje svog delovanja, koje pokrivaju Svetska banka i druge međunarodne razvojne institucije i lansirao razne nove „olakšice” nejasnog značenja i funkcije (kao što je i PCI), koje iskaču iz osnovne delatnosti MMF-a utvrđene članom 1. njegovog Statuta, koja se odnosi na monetarnu sferu. To govori da je potrebna reforma ove bretonvudske institucije, kojoj se protive, pre svega, SAD.
Praktično, MMF je počeo da se meša u sve oblasti privrede, pa i šire, što se videlo i u razgovorima njegove misije. Srpski zvaničnici uglavnom su iznosili pozitivne rezultate koji su postignuti u poslednje vreme, a MMF ih je potvrđivao i, reklo bi se, preterano hvalio. Izneto je i da visoka stopa rasta BDP-a od 4,4 odsto svrstava Srbiju među „najbrže rastuće ekonomije u regionu i Evropi”. Ali činjenica je da je kumulativni rast BDP-a Srbije u poslednjih deset godina iznosio samo oko devet odsto, što je među najnižim stopama rasta u regionu. U gotovo svim razgovorima, iz misije MMF-a pohvalno su se izrazili o svemu što je Srbija ekonomskim programom (pod njegovim patronatom) postigla, a njegova kritika neuspeha nije dovoljno naglašena, pa se izgleda ne može dobiti potpuna slika ekonomskog stanja.
Prema oceni šefa misije MMF-a, moguće je povećanje plata u javnom sektoru i penzija u 2019, ako se ostvari povoljan privredni rast. Ocenjuje se da bi tek na kraju 2019. ta povećanja, navodno, mogla da iznose 5–6 odsto. U 2020. treba očekivati, što predlaže MMF, ponovno uvođenje automatske formule za indeksaciju penzija. Najbolje bi bilo da se njihovo usklađivanje vrši prema cenama (inflaciji) i rastu zarada. Za penzije se godišnje isplaćuje više od četiri milijarde evra, oko 10 odsto BDP-a, pa su one jedna od najvažnijih tema ekonomske politike.
Naveo je činjenicu da ono što je započeto, a nije završeno, jesu upravo strukturne reforme, kako bi poslovno okruženje za investiranje u Srbiji bilo bolje. U slučaju potencijalne ekonomske krize, o kojoj se sve više govori, šef misije MMF-a rekao je da je Srbija sada u boljoj situaciji i da je spremna za takav scenario, ali smatra da se ona u svetu neće dogoditi. Međutim, ova njegova izjava vrlo je diskutabilna. Globalna ekonomska kriza slična onoj iz 2008. je moguća, a veliko je pitanje da li bi je Srbija spremno dočekala i pored nekih dobrih ekonomskih trendova.
Ekonomista, naučni savetnik
    </div>
    <div id="sport">
Mercedes predstavio novi bolid
Ekipa Mercedes predstavila je juče novi bolid V10 za novu sezonu s ciljem da se održi dugogodišnja dominacija u Formuli 1. Neporažen u borbi za titulu otkako je počela nova turbo hibridna era u Formuli 1, Mercedes novu godinu počinje s ciljem da postane prvi tim u istoriji Formule 1 koji je osvojio šest uzastopnih titula u konkurenciji vozača i konstruktora.
Vozač Valteri Botas isprobao je novi bolid na stazi u Silverstonu. Aktuelni svetski šampion Luis Hamilton pokušaće da postane drugi vozač u istoriji Formule 1 sa šest titula.
„Prošla godina je bila sjajna, ali mislim da će 2019. biti još bolja. Želim da ostvarim više, želim da nastavim. Pun sam energije i spreman sam za napad. Osetio sam uzbuđenje otkako sam video kako nastaje ovaj bolid”, rekao je Hamilton, preneli su britanski mediji.
Hamilton i Botas će treću sezonu voziti za Mekleren, a Fincu ističe ugovor na kraju sezone. On želi da bude bolji nego što je bio prošle sezone, u kojoj nije nijednom pobedio.„Idem na sve ove godine. Bilo je kritika u jednom delu prošle godine, ali to je za mene bila pozitivna stvar, pošto me je dodatno motivisala”, rekao je Botas.

Hamilton je prošle godine pobedio u 11 trka.„Moramo da krenemo iz počtka, moramo ponovo da se dokazujemo. Uopšte ne mislimo da imamo pravo da budemo na vrhu. U stvari, uz promenu pravila ove sezone, svaka ekipa može da se bori za titulu i sve njih vidimo kao potencijalne pretnje”, rekao je direktor Mercedesa Toto Volf.
Hamilton, koji je osvojio četiri titule u poslednjih pet sezona, tokom zime pauzirao ;je od Formule 1.„Luis je putovao. Kada smo se sreli posle pauze, bio je svež, izuzetno je 'gladan' i želi ponovo da se trka”, naveo je Volf.
On je podržao i Botasa.„Uspeo je da se resetuje posle sezone koja u pojedinim trenucima za njega nije bila laka. Valteri zna da uživa punu podršku ekipe da uspe i uzbuđen je što se vratio u bolid i pokaže kritičarima šta može. Zaista se radujem jakom takmičenju među njima, da se trkaju jedan protiv drugog i da se žestoko bore protiv naših rivala”, naveo je Volf.
Mercedes je počeo da radi na ovogodišnjem bolidu krajem 2017. godine. Među promenama su novi motor i aerodinamika, zbog novih pravila, za koje je tehnički direktor Džejms Alison rekao da su i „prilika i pretnja”.
„Naporno smo radili na vešanju i aerodinamičkim karakteristikama kako bismo isporučili vozilo koje će biti dobro prema svojim gumama”, naveo je on.
Rezervni vozač Mercedesa ove godine je Esteban Okon. Nova sezona u šampionatu Formule 1 počinje 17. marta u Australiji.

Tipsarević i Troicki eliminisani u Bangkoku
BANGKOK – Srpski teniseri Janko Tipsarević i Viktor Troicki nisu uspeli da se plasiraju u četvrtfinale čelendžera u Bangkoku.
Prvo je Japanac Go Soeda eliminisao Troickog 6:0, 6:4, a potom je Tipsarević posle preokreta poražen od Australijanca Džejmsa Dakvorda 4:6, 6:3, 6:2, javlja Tanjug.
Turnir u Bangkoku igra se za nagradni fond od 50.000 evra.

Jelenić odgovorio HVS: Čekamo stav Lige
Predsednik Vaterpolo saveza Srbije Viktor Jelenić odgovorio je Hrvatskom savezu da dopis o neigranju srpskih klubova u Splitu i okolini manjoj od 200 kilometara nije upućen njima, već nadležnima iz Regionalne lige i da želi da čuje mišljenje sa pravog mesta.
Hrvatski vaterpolo savez (HVS) na čelu sa Pericom Bukićem zahtev VSS opisao je kao „neostariv” i da „ukazuje na prekid saradnje i istupanje iz lige”.
„Nismo mi uputili pismo kolegama iz Hrvatke, već Upravnom odboru Povereništvu takmičenja. U Upravnom odboru su predstavnici svih saveza, klubova učesnika takmičenja. Voleli bismo da čujemo i njihovo mišljenje, ne želim ništa da prejudiciram”, rekao je Jelenić, a prenosi VSS.
Jelenić dodaje da više ne mogu da se tolerišu događaji poput onog u Splitu kada su napadnuti vaterpolisti Crvene zvezde.
„Hrvatski savez reaguje na način na koji reaguje. Meni je daleko važnije da je reagovala LEN iako nema nikakve ingerencije nad ovim takmičenjem. Šta bi bilo da se ovo dogodilo, a da je LEN nadležna. Prelazili smo preko nekih stvari, bilo je odvrtanja šrafova na točkovima autobusa, napadnuta su deca u Zagrebu i samo smo sada tražili da ne igramo u Splitu i okolini. HVS je uzeo pravo da presuđuje, a mi zapravo čekamo stav Upravnog odbora lige. Više ne želimo da tolerišemo takve događaje jer su protiv sporta, ali i što je važnije ugrožavaju bezbednost sportista”, zaključio je Jelenić, a javlja Tanjug.

Partizan lako protiv Pazara za polufinale
NIŠ - Košarkaši Partizana pobedili su Novi Pazar 102:72 (26:20, 25:15, 23:19, 28:18) i plasirali se u polufinale Kupa Radivoja Koraća u Nišu.
Crno-beli su uspešno krenuli u pohod na odbranu trofeja i sigurnom igrom opravdali ulogu favorita protiv trećeplasirane ekipe Košarkaške lige Srbije, prenosi Tanjug.
Najefikasniji na meču bio je Đorđe Gagić sa 27 poena, dok je Marko Pecarski dao 15.
Za finale igraće protiv FMP-a iz Železnika, koji je ranije danas takođe bio ubedljiv protiv ekipe Sveti Đorđe iz Žitišta 112:58.
Sutra su na programu druge dve utakmice četvrtfinala Mega Bemaks - Borac Čačak (17) i Crvena zvezda - Dinamik (19.30).

Niš od danas ponovo centar srpske košarke
Niš – Po 15. put Niš će narednih dana biti domaćin finalnog turnira nacionalnog kupa u košarci. U periodu od 1975. do 1992. godine odigrana su četiri finalna meča Kupa Jugoslavije, potom do 2003. finalni mečevi Kupa Srbije i Crne Gore, a od 2008. godine nadalje nacionalnog Kupa Srbije, koji je u međuvremenu preimenovan u Kup „Radivoja Koraća”. U niškoj dvorani Čair pehar nacionalnog kupa osvajali su Partizan (sedam puta), Crvena zvezda (tri), FMP Železnik (dva), IMT Rakovica i Mega Leks po jedanput.
Danas po podne igraju se prva dva četvrtfinalna meča – od 17 časova sastaju se FMP i klub Sveti Đorđe iz Žitišta, a od 19.30 igraće Partizan NIS i Novi Pazar. Sutra u isti terminima (od 17 i 19.30 časova) igraju se druga dva četvrtfinala u kojim će se sastati Mega Bemaks i čačanski Borac, odnosno Crvena zvezda MTS i Dinamik VIP PEJ. Pobednici ovih susreta odigraće u subotu polufinalne mečeve od 17 i 21 sat, a finalna utakmica je na programu u nedelju od 17 časova.
Ulaznice, odnosno kompleti karata za sva četiri dana finalnog turnira Kupa „Radivoja Koraća” u Nišu, koje su bile u prodaji prethodnih desetak dana, rasprodate su, rekao je za „Politiku” Uroš Parlić, predsednik Organizacionog odbora i Košarkaškog saveza Regiona istočne Srbije. Prema njegovim rečima osim ljubitelja košarke iz Niša, Pirota, Kruševca i drugih gradova u okolini, prethodnih dana je dolazak najavio i rezervisao ulaznice i veliki broj navijača naših najboljih klubova i poklonika ovog trofejnog sporta iz cele Srbije. A to nedvosmisleno znači da će niška sportska dvorana biti ispunjena do poslednjeg mesta i na finalnoj, ali i svim prethodnim utakmicama.
Skoro sve ekipe učesnice finalnog turnira već su stigle u Niš i prema raspoloženju trenera i igrača nagoveštava se neizvesna borba za pehar nacionalnog kupa i „Žućkovu levicu”. Svakako, prognoze su da novog nosioca trofeja treba tražiti u krugu četiri najbolje srpske ekipe Crvene zvezde, Partizana, Mega Bemaksa i FMP-a.
Pred polazak za Niš trener šampiona Srbije Crvene zvezde Milan Tomić odlučio je, budući da je limitiran broj stranih igrača u srpskom kupu, da revidira spisak košarkaša koji će igrati u Čairu. Tomić u Niš ne dovodi Majla Odža, Mohameda Fejala i najnovije pojačanje Kej Si Riversa. A Andrea Trenkijeri, trener Partizana, koji je prošle godine, ali i najviše puta u Nišu osvojio kup, pomalo je i neočekivano ulogu favorita prepustio „crveno-belima”. Rekao je da je Zvezda, koja dominira u ABA ligi, iskusnija u ovakvim takmičenjima i apsolutni favorit za osvajanje „Žućkove levice”.
Sa velikim interesovanjem, međutim, očekuje se i nastup najvećih iznenađenja u dosadašnjem takmičenju Kupa „Radivoja Koraća” – kluba Sveti Đorđe iz Žitišta, inače trećeligaša iz Novog Pazara.
Danas pre početka turnira predviđen je prijem za predstavnike svih klubova i košarkaše ekipa učesnica kod gradonačelnika Niša Darka Bulatovića.

Tripl dabl Jokića i koš za pobedu Denvera protiv Sakramenta
Košarkaši Denvera pobedili su noćas Sakramento sa 120:118 košem srpskog igrača Nikole Jokića u poslednjim trenucima utakmice.
Jokić je utakmicu završio 28. tripl dabl učinkom u karijeri, postigao je 20 poena, uz 18 skokova i 11 asistencija. Pol Milsap postigao je 25 poena uz 13 skokova, a Malik Bizli 21 poen.
Badi Hild bio je najefikasniji u ekipi Sakramenta sa 25 poena, a Herison Barns postigao je 19 poena uz 11 skokova. Srpski košarkaš Bogdan Bogdanović postigao je 16 poena i imao je četiri skoka, a Nemanja Bjelica 13 poena i po tri skoka i asistencije.
Sakramento je izjednačio košem Hilda 15,1 sekundi pre kraja, a posle tajm auta Jokić je prvo promašio šut, a zatim je ispravio grešku i poentirao za pobedu. U poslednjem napadu Hild je promašio „trojku” za pobedu, javlja Beta.
Košarkaši Filadelfije pobedili su Njujork sa 126:11 i naneli mu 18. uzastopni poraz. Filadelfiju su predvodili Džoel Embid s 26 poena i 14 skokova i Tobajas Haris sa 25 poena. Srpski košarkaš Boban Marjanović je za nepunih 14 minuta postigao 10 poena, osam skokova i tri asistencije.
U ekipi iz Njujorka najefikasniji je bio Alonzo Trajer sa 19 poena, dok je Mičel Robinson dodao 14 poena uz 13 skokova. Portland je pobedio Golden Stejt sa 129:107 i prekinuo niz šampiona od pet pobeda. Demjan Lilard predvodio je ekipu do pobede sa 29 poena, Džejk Lejman dodao je 17 poena, a Jusuf Nurkić 11 poena i 11 skokova.
Najbolji u ekipi Golden Stejta bili su Stefon Kari i Kevin Durent sa po 32 poena. U timu nije bilo Demarkusa Kazinsa.
Košarkaši Minesote pobedili su Hjuston sa 121:111. Džef Tig postigao je 27 poena uz 12 asistencija, a Karl Entoni Tauns 25 poena, devet skokova i pet asistencija za Minesotu. U ekipi Hjustona ponovo je najbolji bio Džejms Harden, koji je u 31. uzastopnoj utakmici postigao više od 30 poena, čime se izjednačio na drugom mestu večne liste sa Viltom Čembrlenom. Harden je meč završio sa 42 poena, šest asistencija i pet skokova.
U ostalim utakmicama Bruklin je posle tri produžetka pobedio Klivlend sa 148:139, Majami je bio bolji od Dalasa sa 112:101, a Toronto je pobedio Vašington sa 129:120 i ostvario šesti vezani trijumf. Milvoki je pobedio Indijanu sa 106:97 i ostvario osmu pobedu u poslednjih devet utakmica, Boston je pobedio Detroit sa 118:110, Los Anđeles Klipersi dobili su Feniks sa 134:107, dok je Čikago pobedio Memfis sa 122:110 i naneo mu drugi uzastopni poraz.

VAR i Ramosov karton obeležili duel Ajaksa i Reala
Fudbaleri Totenhema načinili su veliki korak ka plasmanu među osam najboljih evropskih ekipa pošto su u prvoj utakmici osmine finala Lige šampiona savladali Borusiju sa 3:0. Klub iz Dortmunda, koji pre ovog meča nije slavio na tri vezana susreta, je parirao protivniku u prvom poluvremenu, ali je tim iz Londona „dodao gas” u nastavku uspevši da postane prvi engleski klub još od 2011. koji je na domaćem terenu slavio protiv jedne nemačke ekipe.
Engleski klub, koji je igrao bez povređenih Harija Kejna i Dele Alija, do pobede je došao pogocima Sona, Vertongena i Ljorentea.
– Ovo je dobro, pošto su očekivanja ljudi kada gledaju Totenhem ne samo da ekipa pobedi, već da vide igru kakvu je prikazivao drim tim Barselone sa Krojfom ili Milan sa Arigom Sakijem. Ponosan sam kada ljudi od nas to očekuju, ali ponekad nas potcenjuju. Igramo mnogo bolje nego što ljudi ponekad misle, ali ne možete se boriti sa njihovim mišljenjem. Zadovoljan sam igrom s obzirom na okolnosti – rekao je trener Totenhema Maurisio Poketino, a prenosi Beta.
On je dodao da, i pored velike prednosti pred revanš koji će biti odigran 5. marta, još ništa nije gotovo.
– Ovo je samo prvo poluvreme. Naravno da je 3:0 veoma dobar rezultat, ali kada protiv sebe imate ekipu kakva je Borusija iz Dortmunda, uvek morate da je poštujete. Moramo i u revanšu da idemo na pobedu. Zadovoljni smo rezultatom, ali čeka nas još mnogo posla.

(Foto Beta/AP)
Nakon utakmice između Ajaksa i Reala, u kojoj je „kraljevski klub” slavio sa 2:1, više se pričalo o spornim situacijama nego o samoj utakmici. Najpre je sudija Damir Skomina nakon gledanja snimka poništio pogodak Holanđana, pošto je naš Dušan Tadić blokirao Tiba Kurtou, a to je bio prvi put da je primenjen VAR sistem u Ligi šampiona.
– Sramota je da nam je gol poništen. Možda tako nešto ide u korist većih klubova... Ali i posle toga igrali smo dobro i stvarali šanse. Šteta je što nismo ostvarili bolji rezultat. U Španiji moramo da igramo isto kao u Amsterdamu, odvažno i sa samopouzdanjem. Ništa nije rešeno, Real i dalje oseća pritisak, posebno pred svojom publikom – izjavio je Frenki de Jong, a prenosi Tanjug.
Drugi sporni trenutak dogodio se u 89. minutu kada je Serhio Ramos dobio žuti karton zbog kog će propustiti revanš. Španac je najpre izjavom „lagao bih ako bih rekao da nisam iznudio karton” nagovestio da je to uradio da bi „očistio” kartone pred četvrtfinale. Ipak kasnije se oglasio na Tviteru porukom „nisam iznudio karton”.
– Na utakmici ima mnogo napetosti, mnogo nervoze. Morate u sekundi da donosite odluke. Najbolji je bio rezultat, a najgora je stvar što neću moći da budem sa saigračima u revanš meču, naveo je Ramos koji je sinoć odigrao 600. utakmicu za Real.
Prema pravilima Uefe ukoliko se proceni da je fudbaler namerno dobio žuti karton sledi mu suspenzija od dve utakmice što se prošle sezone desilo Ramosovom saigraču Daniju Karvahalu.
Inače, Real je poveo golom Karima Benzeme u 60. minutu, a samo 15 minuta kasnije izjednačio je Hakim Zijeh. Pobednički pogodak za šampiona Evrope postigao je Marko Asensio tri minuta pre kraja.

Gradonačelnica Kruševca primila napadnute fudbalere Napretka
Kruševac – Gradonačelnica Kruševca Jasmina Palurović priredila je juče prijem za dvojicu fudbalera Napretka, Ibrahima Ndiju i Semjuela Bahu, na koje su u nedelju veče u Pionirskom parku nasrnula dvojica huligana. Ona je u ime grada i građana osudila vandalski čin napada na njih, naglašavajući da je Kruševac grad mira i sporta, u kome su svi sportisti, bilo koje državnosti, uvek bili lepo i dobro primljeni i prihvaćeni, da je tako i sada i da će tako biti i ubuduće.
U žiži ovdašnje javnosti i dalje je predistražni postupak koji se vodi protiv jednog huligana (drugi, po nezvaničnim saznanjima, nije učestvovao u napadu) s obzirom na to da su igrači sa afričkog kontinenta bili ljubimci fudbalske publike, posebno Ibrahim Ndija, koji već nekoliko godina oduševljava navijače. Mnogi građani ogorčeni su na podmetanja da je reč o rasističkom napadu, jer se u kruševačkoj čaršiji vrlo dobro zna da je napadač poznati narko-diler, koji je prošao bez policijskog zadržavanja. Protiv njega Policijska uprava u Kruševcu podnela je krivičnu prijavu za lakšu povredu, koja, međutim, predstavlja veliku sramotu za Lazarev grad i njegove građane. Osnovno javno tužilaštvo odgovorilo je na pitanje dopisnika „Politike” koje se odnosi na postupanje policije i tužilaštva.
„U toku je predistražni postupak u cilju preduzimanja mera i radnji na otkrivanju krivičnog dela i učinilaca. Nakon prikupljanja potrebnih obaveštenja o samom događaju, uslediće dalji koraci tužilaštva i više raspoloživih informacija koje ćemo moći da vam pružimo”, navodi se u odgovoru Osnovnog javnog tužilaštva, koje potpisuje glavni tužilac Dragan Jovanović.
Nezvanično saznajemo da je glavni osumnjičeni za napad juče saslušavan.
    </div>
    <div id="gastronomija">
Artičoka – povrće Mediterana
Artičoka je višegodišnja zeljasta biljka poreklom iz Sredozemlja, a danas raste i u drugim toplijim krajevima. Ovo specifično povrće krupnih glavica ima mesnate listove koji su ukusni, ali i lekoviti. Jede se pre nego što procveta i sadrži organske kiseline i etarska ulja. Od davnina se uzgaja i konzumira, kao hrana, ali i kao lek.
Najveći svetski proizvođači artičoke su Italija i Egipat. Vrhunac sezone branja artičoka je proleće. Dugo mogu da se održe posle branja, pa su pod uobičajenim uslovima čuvanja sveže i posle dve nedelje, pa čak i duže.
Artičoke mogu da se kuvaju u vodi ili na pari, uz dodatak soli ili bez nje. Ako se ne poklopi lonac u kome se kuvaju, organske kiseline iz njih mogu da ispare. U poklopljenom loncu artičoke prilikom kuvanja mogu da promene boju u braon, usled uticaja enzima i oksidacije hlorofila. Ali ako se u lonac stavi malo sirćeta ili soka od limuna, boja artičoka tokom kuvanja neće se promeniti.

Kuvana artičoka u 100 g daje 50 kilokalorija, a sastav joj je sledeći: ukupno sadrži 11,39 g ugljenih hidrata – od toga šećera samo jedan gram, vlakana 8,6 g, masti 0,34 g, belančevina 2,89 g. Ovo povrće sadrži vitamine Be kompleksa, vitamine Ce i Ka i nešto malo vitamina E. Od minerala ima gvožđe, kalcijum, magnezijum, mangan, fosfor, kalijum, natrijum i cink.
Pored ovoga, artičoke sadrže mnoštvo fitonutrijenata (kvercetin, rutin, anticijanini, luteolin i cinarin), koji deluju kao antioksidansi, i u tome prednjače među povrćem.
Artičoke potpomažu probavu, poboljšavaju funkciju jetre i žuči, snižavaju loš holesterol, čime smanjuju rizik od arterioskleroze i srčanih bolesti. Kod obolelih od sindroma nadraženog creva, poboljšavaju stanje, kao i uporne bolove u stomaku – dispepsiju.
Ovo povrće može se naći u mnogim jelima, a ako ga niste već probali, sada je vreme.
Jasna Vujičić, nutricionista
    </div>
<div id="vesti">
Milo Đukanović neće podneti ostavku
PODGORICA - Crnogorski predsednik Milo Đukanović, koji se poslednjih sedmica našao na udaru teških optužbi nekada prijatelja, savetnika i saradnika, predsednika Atlas Grupe, Duška Kneževića, poručio je večeras da ne namerava da podnese ostavku, iako bi, kako je rekao, to jedan deo javnosti Crne Gore u ovom trenutku želeo.
U emisiji „Ukrštene riječi” Prve tv Crne Gore, Đukanović je odgovarao na pitanja novinara četiri crnogorska medija, i tom prilikom ocenio da afera Atlas ima dva cilja, od kojih je prvi da se Knežević zaštiti od evidentne krivične odgovornosti.
„Pokušao je da se zaštiti na raznim adresama, pa i kod mene, ali sam mu odgovorio da mu ne mogu pomoći”, rekao je Đukanović.
Drugi, kako kaže, i važniji cilj je pokušaj da se afera stavi u funkciju uznemirenja javnosti i izazivanja uličnih protesta, odnosno smene vlasti na ulici, prenosi Tanjug.
„Knežević je iskorišćen samo kao povod prvih par dana, nakon toga je ona partijska, medijska i NVO mašinerija preuzela stvari i pokušavaju da ostvare svoj cilj - da promene vlast u Crnoj Gori”, rekao je Đukanović.
Crnogorski predsednik je rekao da na optužbe Duška Kneževića nije odmah odgovarao, „čuvajući funkciju predsednika Crne Gore”.
On je kazao da je podneo dve tužbe protiv Duška Kneževića i njegovih banaka, kao i krivičnu prijavu.
„Izmirio sam navodni dug koji sam imao prema Atlas banci i podneo tužbu zbog nezakonitog postupanja u tom slučaju, jer nisam želeo da Duško Knežević izmiruje taj navodni dug”, rekao je Đukanović dodavši da sumnja da je taj dug ikada postojao.
On je ponovio da je kredit kod Pireus banke 2007. godine uzeo i zatim ga vratio prema zakonu.
U emisiji koja je trajala više od dva sata Đukanović je poručio da nema nameru da podnese ostavku, ne zato što je vlastoljubiv, već da se radi o kontinuitetu borbe za vrednosti za koje se bori poslednjih 20 godina.

Migrantska kriza ugrožava privredu u Unsko-sanskom kantonu
SARAJEVO - Udruženje poslodavaca Federacije Bosne i Hercegovine (UPFBiH) i Grupacija poslodavaca Unsko-sanskog kantona (USK) upozorili su na sve složeniju ekonomsku situaciju i smanjenje privrednih aktivnosti na području tog kantona, što je najvećim delom uzrokovano migrantskom krizom, koja je najviše izražena na tom području.
„Smanjenje poslovnih aktivnosti na području Unsko-sanskog kantona dodatno usložnjava migrantska kriza i prisustvo velikog broja migranata. Neadekvatno rešavanje statusa migranata rezultiralo je povećanim stepenom nesigurnosti. Posebno zabrinjava činjenica da je u prošloj godini primećeno značajno povećanje broja mladih obrazovanih ljudi s područja USK koji odlaze u treće zemlje, što je uzrokovano smanjenjem poslovnih aktivnosti i investicija”, ističu iz UPFBiH i Grupacije poslodavaca USK-a, prenosi Tanjug.
Dalje navode da su ovaj kanton, a naročito grad Bihać na čijoj teritoriji se nalazi jedini Nacionalni park u FBiH, Nacionalni park Una, u svojim razvojnim strategijama akcenat stavili na jačanje turističke ponude i turističkih potencijala, čime bi se dodatno razvijale i druge privredne delatnosti.
Postoji opravdana bojazan da će se stalno prisutna migrantska kriza negativno odraziti na dolazak turista u USK i razvoj turizma, čime će direktno i indirektno biti ugrožene i druge privredne grane s područja ovog kantona, prenosi Fena.
Migrantska kriza je i jedan od najvećih razloga zbog kojih u prošloj godini na području USK gotovo da nije bilo značajnijih investicija, kojih je i inače na području ovoga kantona u prethodnom periodu bilo nedovoljno.

Zagreb kopira „Beograd na vodi”
Gradska uprava Zagreba uputila je poziv potencijalnim investitorima za učestvovanje u razvoju i realizaciji projekta „Grad u Gradu”. Cilj preobražaja prostora u „novo inovativno gradsko područje, raznovrsnih dodatnih sadržaja, je unapređenje kvaliteta života stanovnika, kako bi postalo nezaobilazna turistička atrakcija, odnosno središte Novog Zagreba”.
Reč je o možda najatraktivnijoj parceli gradskog građevinskog zemljišta koju trenutačno zauzimaju Zagrebački velesajam, hipodrom i fudbalsko igralište koje koristi NK „Lokomotiva”. Zagrebački gradonačelnik Milan Bandić i njegovi bliski saradnici veruju da će novom izgradnjom Novi Zagreb postati još privlačniji građanima, turistima i poslovnim subjektima.
Ono što je prilično zanimljivo u ovoj Bandićevoj „bombi” jest izuzetno kratak rok za konkurisanje. Naime, svi koji žele da učestvuju moraju hitno reagovati jer je rok do 1. mart, odnosno za manje od 15 dana.
O promeni namene tog prostora govorilo se godinama, ali su svaku investiciju i moguće uklanjanje određenog broja objekata sprečavali konzervatorski propisi. U samom gradu, kako navodi „Jutarnji list”, tokom prošle godine održano je nekoliko sastanaka s investitorima s Bliskog istoka koji su tražili lokacije za veće investicije, a kao jedan od predloga bio je onaj koji se gradi u glavnom gradu Srbije - „Beograd na vodi”. U poseti zagrebačkoj Gradskoj upravi bili su predstavnici firme Igl Hils (Eagle Hills) iz Ujedinjenih Arapskih Emirata.
O beogradskom projektu se razgovaralo u načelu, veći naglasak je bio na temu Zagreba na Savi. Osim arapskih investitora, bilo je i kineskih, koji su tražili projekte veće od 50 miliona evra, kao i nekih evropskih – prenosi „Jutarnji list”.
Sajamske aktivnosti će se zadržati uz gradnju novog kongresnog centra u blizini. Ostali deo bio bi namenjen „novom gradu”.
Taj novi grad trebalo bi da ima stambene i poslovne zgrade, šetalište, parkove, nove saobraćajnice, šoping centre, ugostiteljske objekte, ali i brojne društvene prostore za građane.
Projekat bi se finansirao tako što bi Grad „uložio” zemljište, a investitor gradio grad.
Prema pisanju „Jutarnjeg lista” Grad bi gradnju uslovio izgradnjom: dva vrtića, osnovne i srednje škole, bazena, ambulante... Na kraju bi se dobit delila u zavisnosti od ulaganja.
U samom pozivu stoji da su zone Hipodroma Zagreb i fudbalskog igrališta, određene kao zone sporta i rekreacije, uz mogućnost gradnje.
Hipodrom bi se najverovatnije iselio iz tog dela grada jer ni Konjički savez nije zadovoljan infrastrukturom koju imaju. S druge strane, hipodrom ograničava razvoj tog dela grada jer nije na periferiji grada.
U Gradu navode da Zagrebački sajam već dugo nije modernizovan, najveći broj paviljona stariji je od 50 godina.
Pri tom i Novog Zagreba, sa svojih oko 120.000 stanovnika, nema dovoljno sadržaja.
Uslovi nalažu da na konkurs neće moći svako da se javi.
U obzir dolaze samo firme čija ukupna investiciona vrednost realizovanih projekata sličnih ovom javnom pozivu u proteklih pet godina ne sme biti manja od 500 miliona evra. Takođe, ukupna investicija minimum pet projekata koji se odnose na urbani preobražaj u proteklih pet godina ne sme biti manji od 200 miliona evra. Neophodno je da je ukupna sagrađena ili u gradnji građevinska bruto površina ne manja od milion kvadrata.
Osim toga, potrebno je da firme imaju stručnjake koji su u proteklih pet godina realizirale projekte ukupne investicione vrijednosti veće od 200 miliona evra, od čega se barem dva projekta odnose na urbani preobražaj na području grada.

Hrvatski piloti oslobođeni odgovornosti za sudar „migova”
Dvojica pilota Hrvatskog ratnog vazduhoplovstva čiji su se „migovi” sudarili na vojnoj vežbi kod Plaškog 2010. a krhotine teško povredile jednu ženu na tlu pravosnažno su oslobođeni odgovornosti.
Pilotima Igoru Trošelju i Marijanu Kudliku, koji su se katapultirali, sudilo se za krivično delo izazovanje opšte opasnosti, ali su oslobođeni 2017. pred Opštinskim sudom u Karlovcu, a sada je tu odluku potvrdio i Županijski sud u Varaždinu, gde je predmet delegiran u drugom stepenu.
Advokat Mate Kustura, branitelj pilota Kudlika, izjavio je Hini da, za sada, službeno ima samo informaciju iz upisnika Županijskog suda u Varaždinu da će drugostepena presuda biti dostavljena u ponedeljak, ali da nezvanično može reći „da je potvrđena oslobađajuća presuda prvostepenog suda”. Sudski postupak protiv pilota „migova” vodio se tajno, uz obrazloženje „da se javnosti ne bi otkrile vojne tajne”.
Advokat Kustura smatra da je nedopustivo da se pilotu u najboljim godinama, kome niko ne osporava psihofizičke sposobnosti, onemogućavalo napredovanje u karijeri zbog pogrešnih internih odluka Hrvatskog ratnog vazduhoplovstva, jer Kudlik 2010. godine jednostavno nije bio obučen za letenje u formaciji, što se 23. septembra te godine, oko podneva, od njega tražilo.
Tošelj je prebačen u Zadar i pilotira „kanaderom”, a Kudlik, kao vrhunski pilot, više je puta bio predlagan za napredovanje, ali nije mogao napredovati zbog ovog krivičnog procesa koji je trajao više od osam godina, u vreme njegovih najboljih letačkih godina zbog čega je, ljudski i materijalno, izgubio puno.

Hrvoje Zekanović: Žao mi je što Pupovac nije na traktoru otišao u Beograd
ZAGREB - Hrvoje Zekanović, poslanik HRAST-a u hrvatskom saboru, optužio je poslanika Milorada Pupovca za govor mržnje i dodao da mu je žao što i lider SDS S i predsednik SNV nije 1995. na traktoru izbegao u Beograd.
„Žao mi je što Pupovac nije '95. na traktoru otišao u Beograd”, rekao je Zekanović na konferenciji za novinare u saboru.
Takođe je poručio pripadnicima srpske nacionalne manjine da bi na izborima trebalo da biraju „nekog njegovog kalibra”, a ne SDS S.
Pupovac je, naime, sinoć u parlamentu rekao da „neostvareni Hrvati koji nisu u stanju da shvate da im problem nisu Srbi koji su ostali da žive u Hrvatskoj i koji predstavljaju Srbe”, već da su problem „oni sami”.
Tokom rasprave u Saboru o verodostojnosti potpisa referendumskih inicijativa koja je potrajala do kasno uveče u sredu, da ti neostvareni Hrvati ne znaju ko su, šta su, kuda će i kako sa sobom, preneo je ranije danas Index.hr.
„Zato ovo zaista nije pitanje jesu li ljudi koji su radili ovaj posao koji im je poverila vlada napravili taj posao kako valja. Ovo je priča o onima koji su skupljali potpise i koji su vodili kampanju. Koji su se služili najnedopuštenijim sredstvima da jedva skupe potpise, a onda se jedan profesor ustavnoga prava poziva na volju naroda”, naglasio je Pupovac, misleći na profesora Roberta Podolnjaka.
Kako je rekao, danas se svaka hulja može pozivati na volju naroda.
„I zato nam jeste tako kako nam jeste i biće nam tako sve dotle dok narod ne prozre te hulje”, zaključio je Pupovac.
Zekanović je odgovorio da se ne boji ni Pupovca niti bilo koga i da ne beži, za razliku od, kako je rekao, istomišljenika lidera SDS S koji su 1995. pobegli u Beograd na traktorima on je, kazao je, ostao ovde.
„Mediji se dignu na zadnje noge ako se deca u Zadru potuku ili imamo nadguravanje na splitskoj Rivi”, kazao je Zekanović.
Nakon što su ga novinari više puta pitali za „nadguravanje na splitskoj Rivi” Zekanović je ipak rekao da osuđuje nasilje koje se tamo dogodilo, prenosi Tanjug.

Gačić se branio pištoljem ubijenog policajca
Od našeg dopisnika
Sarajevo – Višestruki ubica i najtraženiji begunac u BiH Edin Gačić ubijen je u utorak u poslepodnevnim časovima u mestu Koščan nadomak Hadžića. Likvidiran je u razmeni vatre sa sarajevskim specijalcima na koje je počeo da puca nakon što je odbio njihov poziv da se preda. U tom okršaju lakše je ranjen jedan specijalac MUP-a Kantona Sarajevo.
Gačić je bio u begu od četvrtog februara, kada je u Podorašcu kod Konjica ubio lokalnog trgovca Suada Sultanića. Samo pet dana kasnije, on je u Suhodolu kod Tarčina ubio i Mahira Begića, pripadnika Federalne uprave policije (FUP), ispred objekta za obuku policijskih kadrova koji je ovaj obezbeđivao.
U obračunu sa policijom, kako je utvrđeno, odbegli ubica je koristio pušku, takozvani šmajser, i službeni pištolj koji je uzeo od ubijenog Begića. Jedan od dokaza da se on pripremao za krvavi pohod jeste i „količina municije i čaura koje su pronađene kod njega nakon što je ubijen”. Mediji navode da je Gačić „imao na sebi vunu kojom se štitio od hladnoće u zemunici u kojoj je boravio”.
Potraga za Gačićem, u kojoj je učestvovalo više od 1.200 policajaca, trajala je osam dana, a za to vreme meštani Suhodola, ali i svih okolnih naselja, živeli su u strahu, retko su izlazili iz zaključanih kuća, strepeli su za svoju decu i nisu ih ni slali u školu. Pojedini su čak i naoružani stražarili. Panika je iz dana u dan sve više rasla i među građanima Sarajeva.
Dok su specijalci u utorak stezali obruč oko ubice, kome su ubrzo i presudili, na groblju Lokve kod Hadžića pripremana je sahrana ubijenog policajca Begića. Ministar unutrašnjih poslova u Vladi FBiH Aljoša Čampara, koji je prisustvovao poslednjem ispraćaju kolege, izjavio je da je ubica likvidiran baš u trenutku kada su Begića spuštali u grob.
„Sudbina je nekako htela da u isto vreme, u nekih pet minuta, dok smo njega spuštali u grob, na drugoj strani se odvija razmena vatre. Epilog je likvidacija ubice koji je pucao na naše specijalce”, izjavio je Čampara.
Prema nekim informacijama, Gačić se sve vreme skrivao u brdovitim delovima između Suhodola i Lepenice, naselja u opštini Kiseljak koje je široj javnosti poznato takođe po zločinu koji je 1985. godine počinio Junuz Kečo Kuduz, iz lepeničkog sela Žeželevo.
Nakon što je ubio suprugu Rasemu Fazlibašić, i on se, kao i Begić, desetak dana skrivao po okolnim šumama. O tom ubistvu, Kečinom skrivanju i hapšenju, prema scenariju Abdulaha Sidrana, reditelj Ademir Kenović snimio je film „Kuduz”.
U istim tim šumama, prema pisanju „Avaza”, krio se 2013. godine i Marko Trogrlić koji je bio osumnjičen za ubistvo Marka Marjanovića i njegovog brata Slavka. Potraga za Trogrlićem trajala je isto koliko i za Gačićem.
Inače, zločinački put Edina Gačića započeo je još u proteklom ratu. U septembru 1995. godine on se priključio zloglasnom odredu „El mudžahid” čiji su pripadnici izvršili najmonstruoznije zločine nad desetinama zarobljenih srpskih vojnika.
Neposredno nakon rata on je ubio saborca iz tog odreda, Ismeta Gunića, i osuđen je na 14 godina zatvora. Dok je još izdržavao kaznu, dobio je slobodan vikend i tada je u Zenici ubio svoju majku, zbog čega mu je izrečena jedinstvena kazna zatvora od 20 godina. Nakon što je odrobijao dve trećine te kazne, prvo u zatvoru u Zenici, a potom u Bihaću, pušten je na slobodu 2017. godine.
Prema procenama veštaka, na koje se pozivaju neki sarajevski mediji, Gačić je bio „verski fanatik”, „izuzetno borben i uporan u zastupanju određenih ideja” i smatrao je „najvećim grehom neizvršenje svojih ideja bez obzira na to koliko one devijantne bile”.

Ovako to rade u Sloveniji - ukrao sendvič pa podneo ostavku
Parlamentarni zastupnik liste slovenačkog premijera Marjana Šarca podneo je ostavku samo nekoliko sati nakon što je kolegama ispričao kako je izveo „društveni eksperiment”, prošavši mimo blagajne u prodavnici blizu slovenskog parlamenta u kojoj je „nabavio” sendvič.
Sve je počelo u sredu kad je zastupnik premijerove stranke Darij Krajčič, tokom rasprave o mehanizmima kontrole prehrambenih proizvoda na matičnom odboru, u želji da razvedri atmosferu, kazao da mehanizmi kontrole dobro deluju ako ih se svi pridržavaju, ali da nadzoru uvek nešto i promakne, pa je to ilustrovao bizarnom anegdotom.
Kazao je da sam sebe javno prijavljuje jer je u obližnjoj prodavnici „otuđio sendvič”, prošavši mimo blagajne.
– Čekao sam da platim, sigurno nekoliko minuta, ali su tamo na pultu razgovarali, a o meni niko nije vodio računa. Zato sam izašao ne plativši. Niko nije dojurio za mnom iako je tamo više kamera za video nadzor”, kazao je Krajčič, inače doktor šumarstva i docent na ljubljanskom sveučilištu koji je pre toga vodio i državni zavod za zaštitu prirode.
Kolege na odboru su se tokom njegovog zanimljivog nastupa smejali, smatrajući da je reč o vicu ili neslanoj šali.
Iako je naknadno novinarima izjavio kako se nije radilo o pravoj nego virtualnoj krađi, odnosno „društvenom eksperimentu”, i da je kasnije sendvič platio i izvinio se blagajnicama u prodavnici , Krajčič je samo nekoliko sati kasnije objavio da daje ostavku. Ostavka je prihvaćena, pa će ga u parlamentu zameniti drugi član stranke koju vodi premijer Marjan Šarec.
Da je ostavka prihvaćena potvrdio je u četvrtak u izjavi za javnost predsednik zastupničkog kluba stranke, Brane Golubovič, ali je porekao da je doneta pod pritiskom premijera koji je već pokazao da ne voli "neprimerenu komunikaciju" članova svoje vladajuće koalicije, zbog čega su do sada već bila zamenjena i dva ministra u njegovoj ekipi
"Ostavku smo prihvatili. Krajčič je dobar stručnjak, čovek, kolega, prijatelj i saradnik, ali je u ovoj prilici napravio nedopustiv čin", kazao je Golubovič.
"Ako u praksi želimo da sprovodimo načela naše stranke, onda za svoje postupke moramo i da prihvatimo odgovornost, a Krajčič je to svojom ostavkom i učinio. Teško nam je zbog toga, ali to je bila njegova autonomna odluka u koju niko od nas nije sumnjao", kazao je Golubovič.

Plenković i na sednici Vlade osudio napad na vaterpoliste
Hrvatski premijer Andrej Plenković ponovo je danas najoštrije osudio huliganski napad na trojicu vaterpolista beogradske Crvene zvezde na splitskoj Rivi, poručivši da su takvi slučajevi krajnje neprihvatljivi i da nikako ne doprinose slici ni grada Splita, niti Hrvatske.
„Radi se o neugodnom i lošem događaju. To najoštrije osuđujemo, krajnje je neprihvatljivo. Policija je delovala i huligani su identifikovani i uhapšeni. Hrvatska Vlada najoštrije osuđuje takva ponašanja i očekujemo da policija, a kasnije i pravosuđe rešavaju ovakve slučajeve koji su nedopustivi i nikako ne pridonose slici niti grada Splita niti Hrvatske onakve kakvu je mi želimo”, rekao je Plenković na sednici Vlade.
On je ocenio da su reakcije iz vaterpolo saveza, kao i splitskog gradonačelnika, bile primerene, prenela je Hina.
Splitska policija privela je juče još jednu, četvrtu, osobu koja se dovodi u vezu sa subotnjim napadom na vaterpoliste beogradske Crvene zvezde.
Hrvatska agencija navodi da je reč o 22-godišnjaku iz Solina, mesta nedaleko od Splita, prenosi Beta.
Iako u policiji kažu kako će tek kriminalistička istraga pokazati je li ta osoba zaista povezana s napadom na sportiste iz Srbije, nezvanično se saznaje da se sumnjiči za ista krivična dela kao i trojica ranije uhapšenih izgrednika.
Reč je o krivičnim delima koja su kvalifikovana kao razbojništvo, nanošenje teških povreda u pokušaju i zločin iz mržnje.
Napad na vaterpoliste se dogodio na Rivi, splitskom šetalištu, u subotu oko 13.30 dok su trojica vaterpolista sedela u jednom kafiću.
Iznenada su ih, navodno iziritirani grbom Crvene zvezde na majici jednog od sportista, napala petorica nepoznatih mladića metalnom šipkom i nožem.
Dvojica vaterpolista uspeli su da pobegnu u hotel, a treći se spasao od napadača skokom u more i lakše je povređen.
Policija je ranije uhapsila trojicu napadača. Dvojici je određen jednomesečni zatvor, a treći je pušten da se brani sa slobode.

Bio sam zlatni donator DPS-a, sad sam zlatni svedok
Od našeg stalnog dopisnika
Podgorica – Vlasnik „Atlas korporacije”, brojnih kompanija, preduzeća, univerziteta, banaka, nekada desna ruka predsednika Crne Gore i lidera vladajuće Demokratske partije socijalista (DPS) Mila Đukanovića, koga se on odrekao i za njim raspisao poternicu – Duško Knežević u intervju za „Politiku” objašnjava uzroke sukoba, kako je uzdrmao Đukanovića i njegovu vlast i kako svakodnevno javnosti predočava dokaze kojima nastoji da smeni vlast u Crnoj Gori.
Upitan da li je „ispucao” sve informacije, odgovara:
„Ni 20 odsto materijala nije ugledalo svetlost dana. Imam arhivu koja sadrži sve najvažnije podatke o tome što se dešavalo od početka devedesetih do dana današnjeg. Još nismo ni otvorili fajlove o događajima za vreme međunarodnih sankcije tokom devedesetih godina.”
Javnost očekuje najavljeni snimak Đukanovića, na kojem će se, navodno, pokazati vaše tvrdnje o njegovoj korumpiranosti. Kada ćete to pokazati?
Na vreme. O tome odlučuje posebna kompanija koja se bavi međunarodnim istragama, kriznim menadžmentom i strategijom, što moram da poštujem. Na svoju ruku ne povlačim poteze koji odstupaju od strategije. Cilj je da kleptokratski sistem na čijem je vrhu „prva familija” bude ogoljen do srži i da se svi pipci te alave i opasne hobotnice prvo razotkriju i onda otkinu. Porobili su celu Crnu Goru, a onda je došao red na mene i „Atlas grupu”. Krenuli su da otmu „Atlas grupi” imovinu i poslove, da hiljadu ljudi ostave bez posla, da naprave veliku štetu mojim poslovnim partnerima i deponentima Atlas i IBM banke. Ja te ljude neću ostaviti na cedilu bez borbe i veoma sam motivisan da uništim ja njih. Mnogi od njih već sada ne mogu da izađu na ulicu, tako da će im zatvor biti spas.
Sve dosadašnje afere, „Telekom”, „Snimak”, „Prva banka”, na misteriozan način su utihnule. Da li će i „Koverat” završiti na isti način?
Ne verujem da će se to desiti. Ovo je višeslojna priča koja dokumentuje korupciju i kriminal u vrhu DPS-a. U međuvremenu je dobila i međunarodnu komponentu, a mislim da će tek da probudi interesovanje naših zapadnih partnera, tako da ne vidim ko ima snage da je stavi pod tepih. Kao što sam rekao, ja sam bio zlatni donator DPS-a, sada sam zlatni svedok o kriminalu pojedinaca iz vrha DPS-a koji su počeli celu Crnu Goru da doživljavaju kao svoj posed.
Najavili ste međunarodnu finansijsku istragu o „Telekomu” i drugim aferama. Kada će se to desiti?
Svi predmeti koje sam najavio pažljivo se obrađuju. Ne želimo niti možemo stići da idemo sa svim u javnost odjednom, nego ćemo iznositi jedan po jedan, zavisno od toga kako se dokumentacija sređuje.
Ocenili ste da niste pobegli, već da ste se sklonili jer, kako ste rekli, ne verujete crnogorskim istražnim i sudskim organima. Da li to znači da biste došli u Crnu Goru da sve posvedočite ako bi došlo do promene vlasti?
Ja sam danas ponudio da svedočim preko video-linka ili preko nadležnih britanskih organa. Kada se steknu uslovi i hobotnica skloni sa vlasti, to jest tužilaštvo i sudstvo ne budu u rukama prve familije, spreman sam da odgovaram za sve svoje postupke. Kao što vidite, ne znaju gde udaraju. Prvo me optužuju za pranje para, pominju milijarde, pa 500 miliona evra i onda me osumnjiče za podstrekavanje na krivično delo nesavesnog poslovanja u privredi i navodnu štetu od 1,9 miliona evra. Izmišljaju slučajeve od pre 10 i više godina, pokušavajući panično da nađu način da me kompromituju.
Na kraju, da li je vaša akcija „Uništavanje hobotnice” uticala na to da se razbeže oni koje ste smatrali prijateljima?
Naprotiv. Prijatelji koji mi se sada ne javljaju duboko su u kriminalu zajedno sa Đukanovićem ili u drugim nemoralnim vezama sa familijom Bordžija. S druge strane, neki koji su oko njega, a u rukovodstvu su DPS-a, stalno mi daju informacije koje su važne za situaciju u kojoj se nalazim. Iznenađen sam velikim brojem poruka i mejlova koje dobijam od naroda, od normalnih ljudi, domaćina, majki sa troje i više dece, koje su izgubile naknade od države, od radnika…
Posebno sam zahvalan univerzitetskim profesorima. Razumem da ne mogu javno da reaguju, ali mi preko digitalnih platformi šalju poruke podrške, pomažu oko definisanja strategije i demontiranja hobotnice.
Preko njih dobijam i dodatne podatke o prvoj familiji. Raduje me što poslednjih dana imam komunikaciju i sa nekolicinom akademika koji su smogli snage da mi se jave.
</div>
<div id="kultura">
Supkultura preuzima svet
21. VEK
Od momenta kada misle da su za to spremni, mladić, devojka, ili dete, mogu da budu TV voditelji na platformi „Periskop“, fotografi na „Instagramu“, filmski, TV ili video stvaraoci na „Jutjubu“, muzički producenti, kompozitori ili izvođači na platformi „Spotifaj“, novinari na „Tviteru“, taksisti na „Uberu“, rentijeri na „Bukingu“…
Ono što se, pre pet godina, činilo nemogućim danas je postalo moguće, a ubrzo će postati i stvarno. Recimo, u Americi reč socijalizam bila je proterana iz javnog života, pogotovo iz politike. Međutim, pre nekoliko dana, u obraćanju naciji, predsednik Tramp kaže ovo: „Uznemireni smo novim apelima da prihvatimo socijalizam u našoj zemlji. Danas, mi ponovo ističemo našu rešenost da Amerika nikada ne bude socijalistička zemlja.“ Nešto subverzivno je ponukalo gospodina Trampa da preskoči goruća pitanja klimatskih promena, ubitačne socijalne nejednakosti, sajber bezbednosti, trgovinskog rata i da u prvi plan istakne opasnost od – socijalizma. Moguće je da je to subverzivno video u istraživanju koje je ustanovilo da samo 19 odsto Amerikanaca, u uzrastu od 18 do 29 godina, sebe vidi kao kapitaliste. To, samo po sebi, govori da je stasala nova generacija koja vidi sistem, kakav jeste, koja odbija da se uklopi u važeće okvire i koja, o svemu tome slobodno, i javno, govori. Taj stav vrlo dobro se odražava u rečima mladog idola iz sveta prave, američke, kantri muzike: „U toj smo fazi da, ako budem živ za 40 godina, želim mirno noću da spavam jer ću znati da sam, u ovom vremenu, uradio pravu stvar – rekao sam ono što mislim.“ To se ne odnosi na to šta misli o muzici, već o stanju u američkom društvu.
Čak, imućne mlade zvezde, iz nekada konzervativnog Nešvila, shvataju da svako zaslužuje dostojanstven život i minimum sredstava da preživi u „najbogatijem društvu u celoj istoriji sveta“. To je spoznaja čije je vreme, za Ameriku, očigledno, sada došlo. A to je i spoznaja koja se suprotstavlja desničarskom, rasističkom, populizmu, spoznaja koja uznemirava moćnike širom Amerike, pa i najmoćnijeg čoveka u državi.
Stanko Crnobrnja
KNjIGE
Na dvoru Nemanjića – kao u Šekspirovim dramama
U knjizi o najznačajnijoj srpskoj srednjovekovnoj dinastiji, njenim precima i potomcima, usponu i padu države kojom su vladali, dr Duško Lopandić priča i o vladarima čije sudbine više podsećaju na pozorišne tragedije nego na ulepšana crkvena žitija   Kralj Milutin, kralj Dragutin i njegova žena Katalina na fresci u crkvi u Arilju, fotografija iz knjige....

Kralj Milutin, kralj Dragutin i njegova supruga Katalina na fresci u crkvi u Arilju
„Nemanjići – vladari i vreme srpskog srednjeg veka“ dr Duška Lopandića (Dereta, 2018) jedna je od onih retkih knjiga koja uspeva da ozbiljnu i opsežno proučenu temu predstavi na nov i zanimljiv način – a da se istovremeno čvrsto drži činjenica, ne dovodeći u zabludu čitaoce i ne izazivajući mrštenje stručnjaka.
Po obrazovanju pravnik (doktorat iz evropskog prava odbranio je u Parizu na Sorboni), a po zanimanju diplomata, Lopandić je autor više od 100 stručnih i naučnih radova i knjiga iz oblasti evropskih integracija, regionalne saradnje, istorije diplomatije, kao i popularne istorije na različite teme. Monografija o Nemanjićima je dobrim delom nastavak njegovih ranijih dela („Letopis velikih župana“, „Bitke za Balkan“ i „Likovi i priče iz srpskog srednjeg veka“), ali je obeležavanje osam vekova od osnivanja Kraljevine Srbije i dobijanja crkvene autokefalnosti za njega bio dodatan podstrek.
Činjenice i mitovi
Kao i svaka nacionalna istorija, i srpska istorija je neretko opterećena stereotipnim slikama ili raznim legendama, pri čemu nisu u pitanju istorijski izvori nego njihovo shvatanje i tumačenje, objašnjava Lopandić. Prirodno je, dodaje, da u svakoj generaciji dođe do preispitivanja i reinterpretacije prošlosti, „kolektivnog sećanja“ kao načina potvrde zajedničkog identiteta i pripadnosti jednoj kulturnoj i političkoj zajednici čiju sudbinu ali i budućnost, hteli – ne hteli, delimo. U slučaju Nemanjića, očigledna je opasnost preterivanja, ulepšavanja ili jednostranosti zbog, na primer, zaboravljanja ili nepoznavanja istorijskog ili geografskog konteksta.
Aleksandra Mijalković
URBANIZAM
Nemanja za pod kulu
Ako je car Dušan pred Palatom pravde s razlogom i u povodom njegovog Zakonika, nije jasno kakva je veza nekadašnje stanice sa Nemanjom, ili njega s njom, pošto je sigurno da rodonačelnik loze nije u Beograd dolazio vozom, čak kao ni lik iz kritikovane TV serije

Budući izgled Savskog trga sa spomenikom Stefanu Nemanji
Dok događaji svih ovih subota realno slave ulicu kao javni prostor, zvaničnici Beograda se satrše od nagoveštaja rekonstrukcije trgova na kojima ljudi treba da se susreću, pa i komuniciraju. Gradočelnici ne staju u realizaciji projekata koji ulaze u petu godinu prkošenja javnosti i struci.
Godinama, neslužbeno anketiranje sugrađana o tome znaju li da li Beograd ima i gde (mu) je ulica Kralja Dragutina, Nemanjinog praunuka, daje rezultat apsolutne nule. Niko ne zna, jer je to malecki i kratki, više prolaz no ulica paralelna Cvijićevoj, a upravna, od ulice Vatroslava Lisinskog – koja je tačno četiri puta duža od Dragutinove – do, gle slučajnosti, Bulevara despota Stefana. Dragutin (Nemanjić) je prvi srpski vladar, kralj koji je dobio Beograd na upravu, baš kao i, kasnije, despot Stefan (Lazarević), od ugarske kraljevske tazbine. Ali naša službena memorija, u skladu sa pošašću neodmerenosti, prvo ćuti, potom ne zaklapa. Kao što je primer dva Pekića na samo 150 metara Njegoševe. U pitanju je faza logoreje programsko-prostornih autogolova koji više nisu samo tehničko-urbanistička već postaju notorna kulturološka drama urbanog.
Najnovija iritacija zove se konkurs za uređenje Savskog trga, za koji ozbiljnim profesionalcima nije uopšte jasno šta je tačno bila tema. Konkursa nam svakako treba, ali konkursa koji jesu konkursi, a nisu procedure koje pojedu supstancu, smisao konkursnog okupljanja i konfrontiranja ideja i pretvore se u farse. Nikako da budu sa prvom nagradom, koja je, nezapamćeno, skoro tri i po puta veća od druge nagrade, nikako sa neumesno izabranom (dakako, nije kompetentnost sporna) dominantnom ličnošću žirija u smislu njegove oficijelne pozicije u Ljubljani. I nikako sa javnosti dostupnim radovima u trajanju od ukupno 90 minuta samo na dan prezentacije rezultata, u dvorcu koji, eto, zovemo dvor. Dezeniranje poda budućeg trga poprimilo je razmeru međunarodnog konkursa (a nije ga bilo kad je moralo, za celinu prostora uz Savu), uz bojkot beogradskih arhitekata od renomea, a o strukturi nagrađenih radova neumesno je komentarisati.
Bojan Kovačević
INTERVJU
Samo sam dva puta otkazala predstavu
Većina ljudi koji dolaze u operu očekuju da čuju već poznatu melodiju i čekaju nas uvek na onom poslednjem tonu (najviši ton). Ti možeš da otpevaš sve brilijantno i pri tome da glumiš u ritmu, ne smeš da napraviš pauzu, ali ako taj jedan ton, najviši ton ne pogodiš, cela tvoja uloga, pa i predstava pada u vodu, kaže Breda Kalef

(Foto Ivan Milutinović)
Breda Kalef je mecosopran, proslavljena jugoslovenska operska pevačica i primadona opere u Beogradu. Početak kalendarske godine na beogradskoj operskoj sceni biće zapamćen po izuzetnom događaju – dodeli nagrade za najbolju mecosopransku ulogu Nataši Jović Trivić.
U prepunoj sali Narodnog pozorišta, pre izvođenja Bala pod maskama, nagradu je dodelila Breda Kalef – primadona beogradske opere i osnivač istoimene fondacije.
Kako i zašto ste došli na ideju da kreirate ovakvu instituciju, fondaciju „Breda Kalef“?
Postoji jako mnogo nagrada, za književnost, za glumu i različite oblike umetnosti, ali za opersko pevanje nema nijedne nagrade; mnogima će ovo zvučati čudno, ali opersko pevanje se smatra jednom od najtežih profesija na svetu. Fondacija je osnovana je u maju 2015. a prva nagrada je uručena  2016. godine.
Zašto baš u tom trenutku?
Fondacije se obično otvaraju posthumno, dakle nakon smrti zaslužnih umetnika ili doprinosilaca nekoj stručnoj ili umetničkoj oblasti.
Ja sam, međutim, htela da u svoje ime, za svog života kreiram fondaciju i dam joj smisao kakav smatram da je potreban. S obzirom na moje godine, rešila sam da u tom trenutku otpočnem i završim ceo proces pripreme i administracije kako bi ona što pre zaživela u javnosti.
Leana Vučković
U OGLEDALU
Mak i Vili
Kao što u slučaju Vilhelma Rajha  možemo samo da nagađamo da li bi on u laboratoriji Orgonona nešto interesantno pronašao, da nije tako surovo sprečen da dalje radi, možemo da nagađamo i kakve bi filmove snimio Makavejev, samo da nije ometen u svom stvaralačkom uzletu

Kad se dohvatio Rajhovih ideja, Makavejev je bio u kreativnom usponu neviđenom u kinematografiji na ovim prostorima: plakat za film „Misterije organizma”
Dve su knjige danas malo u opticaju, a vrlo su aktuelne mnogo decenija nakon što su napisane. Prva je Anatomija ljudske destruktivnosti Eriha Froma, a druga Masovna psihologija fašizma Vilhelma Rajha. From je prvo izvanredno definisao nekrofilski karakter i onda ukazao kako takav mentalni sklop pospešuje razvoj autoritarnih društava, a Rajh je ukazivao da je iracionalnost u društvenim odnosima rezultat potiskivanja primarnih bioloških potreba.
From je onima iz moje generacije bio poznat kao autor izvanredne knjige Bekstvo od slobode, a za Vilhelma Rajha, koga su svi zvali Vili, prvi put smo čuli preko Dušana Makavejeva, koga su svi zvali Mak. Kad se dohvatio Rajhovih ideja, Mak je bio u kreativnom usponu neviđenom u kinematografiji na ovim prostorima. Posle Ljubavnog slučaja i Nevinosti bez zaštite, Misterije orga(ni)zma su očekivane sa radoznalošću i nestrpljenjem. Ali vrlo dugo su samo retki imali prilike da film i vide. Znamo šta se dogodilo, film je završio u „bunkeru“, a Mak je dugo morao da van zemlje radi kao povremeni predavač i retko snima, često okružen ljudima koji ga nisu razumevali.
Vozikajući se bez cilja po američkom severu, u državi Mejn, blizu granice sa Kanadom, video sam putokaz prema Orgononu i muzeju Vilhelma Rajha.
Na jednom bregu dočekala me je velika kamena kuća, a sa livade ispred nje pružao se izvanredan pogled na talasasta brda prema Nju Hempširu, zaista idealno odabrano mesto za kontemplaciju, šetnje i razgovore. Ironija je da su odatle Vilija, kada je najzad našao koliko toliko mira i stabilnosti, odveli u zatvor u Pensilvaniji, gde je ubrzo i umro.
Branko Dimitrijević
OPŠIRNIJE U ŠTAMPANOM I DIGITALNOM IZDANjU
</div>
<div id="kultura">
Bezvremeni hitovi „Đavola”
Albume „Đavola” spretno su „listali” pevač i gitarista Neno Belan i „Fiumens” u Domu omladine.
– To je poseban koncert koji posvećujem opusu moje nekadašnje splitske rok grupe. Taj format zovemo „double retro show” jer nas vraća u slatki zvuk šezdesetih – kazao je Neno.
„Đavoli” su bili prepoznatljivi po mešavini ranog rokenrola i tvista uz specifičan mediteranski „začin”. Publika ih pamti po bezvremenim hitovima  „Pričaj mi o ljubavi”, „Stojim na kantunu”, „Bambina”…


Izložba Anamarije Vartabedijan


Povodom ovog koncerta u holu je priređena izložba ilustracija i originalnih crteža za animacije „Pod zvezdanim nebom – Đavoli” autorke Anamarije Vartabedijan.

U potrazi za dušom flamenka
U čemu je tajna flamenka? Kako je ovaj ples sa juga Španije uspeo da osvoji svet i upiše se na Uneskovu listu nematerijalne kulturne baštine? Da li je važnija emocija ili tehnika izvođenja, muzika ili pevanje, ili možda pokret koji sve to zaokružuje? Odgovore na ova pitanja posetioci mogu da dobiju u Institutu „Servantes” na izložbi „Cante, baile, toque: flamenko, svetska kulturna baština” španskog fotografa Dijega Galjarda Lopesa.
Daleko od konvencionalnih prikaza flamenka, Lopes se otisnuo u potragu za dušom flamenka, obilazeći  velike koncerte i male klubove, okupljanja i takmičenja širom Španije i sveta. Svojim ličnim stilom, Galjardo je čvrsto rešio da baš flamenko  umetnost učini još poznatijom.
– Ne marim za poteškoće koje nastaju hvatanjem trenutka, iako ga uglavnom prate velike prepreke. Cilj je da se ovekoveči momenat baš onakav kakav jeste. Ne služim se trikovima i naknadnim prepravkama koje mogu dovesti do gubljenja suštine – uverava fotograf.
Postavka ima tri serije fotografija. Prva je „Ženski glasovi flamenka”. To je omaž ženskom flamenko pevanju. Reč je o realnim portretima srednjeg formata, koji su nastajali u toku izvođenja i nisu retuširani. U pitanju je smeo prikaz znamenitih žena izvođača kao što su Remedios Amaja, Karmen Linares, Aurora Vargas, La Arhentina, Monse Kortes ili La Makanita… Upotrebom grafike i digitalne umetnosti predstavljena  je i serija „Unlimited/Flamenco.Crom”, savremenija vizija flamenko umetnosti koja krasi izloge „Servantesa”.  Serija fotografija koja je obeležila stvaralaštvo ovog autora jeste „Flamencuras”, crno-beli doživljaj nekih od najvećih imena iz sveta španskog flamenka kao što su Pako de Lusija, Kristina Ojos, Rafael Amargo, Tomatito...
Ovaj pregled omogućava spoj tri varijante umetničkog izraza nastalog stapanjem vokalne muzike, plesne umetnosti i muzičke pratnje, poznatih još kao cante, baile i toque, što su upravo termini kojima je Institut „Servantes” želeo da nazove ovu retrospektivnu izložbu.
Dijego Galjardo poseduje kolekciju koja broji više od 36.000 fotografija o aktuelnom svetu flamenka. Prema njegovim rečima, flamenko je osvojio svet jer izražava čitav niz osećanja i raspoloženja.
Izložba će biti otvorena do kraja marta.
</div>
<div id="vesti">
Hočevar organizovao prijem provodom Dana državnosti
Beogradski nadbiskup Stanislav Hočevar organizovao je prijem povodom Dana državnosti Srbije, uz poruku da pravu sreću čini rad na izgradnji mira i pomirenja.
„Svi možemo biti srećni ako gradimo mir i poverenje... Svima nam na srcu leži jedna želja, a to je da radimo za opšte dobro zajednice”, poručio je Hočevar na prijemu u Nadbiskupiji zahvalivši domaćim i stranim gostima, od kako je rekao, „Amerike do Hrvatske”.
Nadbiskup je podsetio da u zdravoj atmosferi sve dobro raste, cveta i napreduje, te da je iz tog razloga veoma važno razvijati i produbljivati prijateljstvo, razumevanje i nadu, kao i voditi brigu o manjinama, prenosi Tanjug.
Hočevar je pred prijem i ovog puta predvodio misu u crkvi Krista kralja.
Tradicionalnom prijemu prisustvovali su ministar Zoran Đorđević i potpredsednik parlamenta Vladimir Marinković, ambasadori SAD Kajl Skot i Velike Britanije Denis Kif, predstavnici Vojske Srbije, SPC i verskih zajednica.

Ni vozači ni pešaci nisu bezbedni u Ulici vojvode Stepe
Nedavna žalba dela žitelja Ulice vojvode Stepe kako duže od mesec i po dana ne rade semafori na uglu sa Vitanovačkom i kako je ugrožena bezbednost učesnika u saobraćaju bila je samo inicijalno negodovanje na račun signalizacije na ovoj saobraćajnici. Ubrzo su se oglasili stanovnici i drugih delova Vojvode Stepe. Oni su ukazali da od ugla sa Trgom oslobođenja pa sve do Save Maškovića, na više tačaka, već duže postoje veliki problemi sa saobraćajnom signalizacijom, pre svega sa semaforima.
Da bismo proverili kakva je zaista situacija, juče smo obišli ovu prometnu prestoničku saobraćajnicu. Jednočasovna šetnja na potezu od Trošarine do Trga oslobođenja pokazala je da su tvrdnje žitelja ovog dela grada na mestu i da oni i te kako imaju razloga za brigu.
Na četiri prometne raskrsnice u Vojvode Stepe semafori uopšte ne rade, kako se od Voždovčana moglo čuti, i to već duže.
Jedan od prvih takvih bezbednosnih problema za pešake, vozače četvorotočkaša i vozila javnog prevoza uočava se nedaleko od ugla sa Ulicom kapetana Zavišića. Na ovoj tački, ni u jednom smeru, ne rade ni semafori za vozače ni za pešake. Umesto crvenog, žutog i zelenog signala semafori su u mraku. Kako vozači i pešaci ne mogu da se oslone na signalizaciju, sve zavisi isključivo od iskustva, obazrivosti, strpljenja vozača i pažnje pešaka. Na sreću, kako se čini, većina njih i te kako vodi računa. Vozači, kada u blizini zebre iz daljine uoče pešake, zaustavljaju se dok oni ne prođu. Manji problemi nastaju jedino ako neki pešak u poslednjem trenutku potrči preko zebre da bi stigao na prevoz, ali tada brzi refleksi vozača dolaze do izražaja.
Naredna tačka na kojoj i jedni i drugi i te kako moraju da budu obazrivi jeste vrlo prometni ugao sa Vitanovačkom. Na ovom uglu pažnja svih učesnika u saobraćaju je naročito važna jer, osim što semafori ne rade, postoji i ne tako pregledno skretanje. Mnogi vozači koji idu iz pravca Autokomande u ovom delu Vojvode Stepe skreću ulevo nizbrdo, a iz suprotnog smera uzbrdo se na Vojvode Stepe uključuju drugi vlasnici četvorotočkaša. A ta uzbrdica, odnosno nizbrdica, nije baš pregledna.
Nešto drugačija situacija, ali samo neznatno, jeste na uglu Vojvode Stepe i Kralja Vladimira. Na toj raskrsnici ne može se reći da semafori ne rade, ali gotovo da je tako. Jer tu na signalizaciji usmerenoj ka vozačima sve vreme trepće žuto svetlo, dok svetla za pešake uopšte ne rade. To u praksi znači da i ovde sve isključivo zavisi od pažnje i smirenosti svih učesnika u saobraćaju. Ali, kao i na drugim raskrsnicama, i ovde ima pešaka i vozača koji su nestrpljivi i ne daju prednost drugima.
Slična slika je nešto niže, na raskrsnici Vojvode Stepe i Triše Kaclerovića. I ovaj ugao zbog neispravnih semafora zahteva veliki oprez.
I jedan pokvaren semafor u nekoj prometnoj prestoničkoj ulici može da dovede do saobraćajnog cirkusa i poremećaja, a kada, kao u ovoj ulici, signalizacija ne valja na četiri raskrsnice, jasno je da je to poziv nadležnima da što pre reaguju i reše problem. Ali, iako je ovo veliki bezbednosni problem za sve učesnike u saobraćaju, do sada niko nije reagovao na prijave žitelja Vojvode Stepe, koji tvrde da su minulih sedmica više puta nadležne zvali i prijavljivali im neispravne semafore.
Gradske službe odgovorne za saobraćaj nisu reagovale ni posle dva naša upita u vezi sa lošom signalizacijom u Vojvode Stepe. A njihova što hitnija reakcija je neophodna jer se u ovoj ulici i njenoj neposrednoj blizini nalaze mnogi vrtići, škole i visokoškolske ustanove, odnosno na nju je upućeno nekoliko hiljada predškolaca, đaka i visokoškolaca.

Raspust produžen i u beogradskim školama
U beogradskim osnovnim i srednjim školama produžava se zimski raspust i sledeće nedelje što znači da se nastava neće održavati od 18. do 24. februara, izjavio je gradski sekretar za obrazovanje i dečju zaštitu Slavko Gak.
Kako je precizirao, prvi nastavni dan u školama biće ponedeljak, 25. februar.
„Ovu odluku smo doneli na osnovu preporuke Vlade Srbije da se zbog smanjenja rizika od širenja virusa gripa raspust ipak produži. Najvažnije nam je da zaštitimo decu koliko god možemo, u ovakvim situacijama bezbednost i zdravlje su najvažniji, časovi će se nadoknaditi”, rekao je Gak, saopštio je Beoinfo.
On je istakao da je Grad Beograd usvojio preporuku Vlade Srbije iz predostrožnosti, budući da su lekari upozorili na mogućnost većeg širenja virusa gripa po povratku đaka u škole, prenosi Tanjug.
Gak je rekao da je odluka o organizaciji nadoknade izgubljenih časova na školama, uz odobrenje Ministarstva prosvete, nauke i tehnološkog razvoja.

Jezik cveća
Još u najstarija vremena ljudi su se sporazumevali na najlepši način, darujući jedni drugima cveće. Iz toga je nastao takozvani „ jezik cveća” koji se i danas upotrebljava u Kini i Japanu.
Cvećem se ispoljavaju, objašnjava Dragana Tucović-Baranac, pejzažni arhitekta, ljubav, pažnja, poštovanje, želja, zahvalnost, pa i tuga. Kada se nešto proslavlja ili čestita, osnovno pravilo je da se nosi neparan broj cvetova, čime se iskazuje želja da bude još takvih proslava.
Simbolika: 
Ruža – ljubav
Kamelija – suptilna osećanja
Zumbul – ljubomora
Frezija – postojana ljubav
Orhideja – obožavanje
Ljubičica – skrivena osećanja
Poljsko cveće – iskrena osećanja
Ljiljan – beskrajna lepota, sreća, besmrtnost, čistota
Gerber – usamljenost, melanholija, strasna ljubav

Masaža za dvoje, šišanje za nju i njega, onlajn čestitke…
Ulice i prodavnice juče nisu ni gužvom ni jurnjavom najavljivale dva veoma popularna praznika: slavu vinogradara Sveti Trifun i Dan zaljubljenih, zapadno od Srbije zvani Sveti Valentin.
Više u tišini o poklonima su razmišljali zaljubljeni srednjoškolci, studenti, mladi… Pa i nešto stariji koji su hteli da čestitkom ili poklonom skrenu pažnju nekom dragom i simpatičnom s kim bi moglo da se prošeta, popriča, popije kafica, udvoje.
Oni koji idu na slave kod rođaka, kumova prijatelja smišljaju čime bi mogli da zamene kesicu kafe i vino, da pokažu malo originalnosti. A veoma glasno i na sve načine, prigodne poklone reklamiraju trgovci.
Jedna Jelena je za poklon od dečka naručila „adidas” papuče.
– On je hteo da idemo u na večeru, ali ja sam odlučila da ostanemo kod kuće. Napraviću večeru i njegov omiljeni kolač. Od mene dosta – zaključila je Jeca.
Jovana će lakonski „Uopšte nisam u tom fazonu. Zaboravila sam na Dan zaljubljenih i zakazala masažu!”
Romantična tinejdžerka Ana Marija kaže da njeno društvo kao „kul” poklon prihvata razne sitnice koje mogu da zatrebaju voljenoj osobi, a nisu skupe. Lazar je supruzi Jeleni kupio pedikir masažer, a ona njemu knjigu! I to ne običnu, pa ni jeftinu, otkriva Lazar i objašnjava da se radi o stručnom delu koje već dugo priželjkuje.
Najinteresantniji odgovor na pitanje šta srednjoškolci poklanjaju jedni drugima na praznik zaljubljenih dobili smo od gimnazijalke Anđelije: „Ne bih znala! Niko nema dečka ni devojku oko mene. A ni ja momka neću imati do tridesete, kako sam krenula… S tom sam temom baš na vi…”
Cvećari su bili spremni i vredno pripremali bukete i skupoceno cveće za pripadnice lepšeg pola. Zapravo, više za džentlmene na koje, kažu, još može da se računa, premda su došla druga, teža vremena. Najčešće se u cvećari pazari po cvet, i to ruža.
Ili ljubičica u saksiji za stotinak dinara, a ređe prelepa ciklama od 500 dinara. Ima i porudžbina kao što su „stotinu ruža za jednu damu”, ali su veoma retke, otkrivaju prodavci.
Mladi parovi koji su prevalili tridesete, bračni i svi drugi, uglavnom izaberu neko lepo mesto za večeru. Pogotovo oni zaposleni.
Na Instagramu i Fejsbuku od juče učestalo „iskaču” reklame tipa masaža za dvoje, šišanje za nju i njega… Bilo je i nekih primeraka „patriota” koji su se na portalima žustro prepucavali je li ovo „srpski praznik, Sveti Trifun” ili „neki tamo američki Sveti Valentin”.
Armiji fejsovaca Dan zaljubljenih nije mogao da promakne. Oni su se priklonili onlajn čestitkama. Uz sijaset prigodnih stikera koje su dakako lansirali biznismeni s Vajbera. Ništa lakše, zar ne?

Radnik povređen na gradilištu u Čačku
ČAČAK - Muškarac star 32 godine zadobio je teške telesne povrede na gradilištu nemačke kompanije „Forverk” kada je pao sa visine od 17 metara.
Portparolka čačanske Opšte bolnice Biljana Kočović izjavila je da je muškarac u tu zdravstvenu ustanovu primljen sa teškim povredama.
„Nakon hirurške intervencije on je i dalje vitalno nestabilan i nalazi se na odeljenju intenzivne nege. Povrede su opasne po život”, navela je Kočović, preneo je RTS.
U julu prošle godine položen je kamen temeljac za izgradnju kompanije „Forverk” u Preljini, kod Čačka.
Ta kompanija će napraviti pogon na šest hektara i zaposliti radnike na proizvodnji rezervnih delova za automobilsku industriju, prenosi Tanjug.

Svečano otvorena Ulica Sv. Trifuna u Kosovskoj Mitrovici
KOSOVSKA MITROVICA - Povodom verskog praznika Svetog Trifuna je prvi put organizovana proslava kod spomenika Knezu Lazaru u Kosovskoj Mitrovici, a svečano je otvorena i ulica koja nosi ime tog sveca, zaštitnika vinogradara.
Brankica Savić ispred Kancelarije za Kosovo i Metohiju iz sektora za očuvanje kulturne baštine i saradnje sa SPC je svečano otvorila Ulicu Sv. Trifuna uz želju da se srpski narod, svake godine, okuplja na današnji praznik, na istom mestu i u što većem broju, javio je Radio Kosovska Mitrovica.
„Danas prvi put na otvorenom proslavljamo Sv. Trifuna, zaštitnika vinogradara, gostioničara i ljubavi. Želja nam je da vam priuštimo nešto nesvakidašnje, nešto što će vas uvek asocirati na jedinstvo i zajedništvo. Danas su postavljeni štandovi na kojima svoje proizvode izlažu naši vinogradari, pčelari i udruženja domaće radinosti”, kazala je Savić.
Na štandovima su izloženi domaći proizvodi, vina, rakije, proizvodi od meda i ručno rađena garderoba od prirodnih materijala.
Predsednik Privremenog organa opštine Kosovska Mitrovica Aleksandar Spirić je tom prilikom kazao da ovog dana, Kosovska Mitrovica još jednom potvrđuje da je grad ljubavi i otvorenog srca, prenosi Tanjug.
„Kosovska Mitrovica još jednom potvrđuje da je grad ljubavi i otvorenog srca imajući u vidu da danas obeležavamo velikog svetitelja i zaštitnika vinogradara a svakako i zaštitnika ljubavi. Za Kosovsku Mitrovicu ova manifestacija ima višestruko značenje, a to je promovisanje naših proizvođača na prostoru Kosova i Metohije gde pre svega proizvode domaća vina, ali i za sve one koji u ovom teškom i turbulentnom periodu nastoje da poboljšaju život ovdašnjih ljudi, rekao je Spirić.
On je dodao da će Kosovska Mitrovica, Kancelarija za Kosovo i Metohiju i Privremeni organ nastojati da svakog pojedinca i svakog privrednika osnaže i pomognu u cilju zapošljavanja mladih ljudi.
„Kroz lokalni akcioni plan, Kosovska Mitrovica je u ovoj godini predvidela veću podršku malim i srednjim preduzećima što će nas dodatno ojačati za trajni opstanak na prostoru našeg grada i Kosova i Metohije” rekao je Spirić.
Milija Milić, koji se bavi ugostiteljstvom od 1969. godine, a trenutno seoskim turizmom, kaže da mu je mnogo drago zbog današnje organizacije jer ljudi sa Kosova i Metohije danas imaju priliku da pokažu domaću hranu i proizvode.
„Zdrave hrane imamo u izobilju jer se nalazimo na planini Rogozni, Kopaoniku i Mokroj Gori. Na tim planinama ima mnogo lekovitog bilja i životinja i sve se koristi za ishranu ljudi. Zvečan ima itekako velike potencijale za seoski turizam”, kaže Milić.
U večernjim časovima održava se koncert mlade estradne umetnice Milice Pavlović.
</div>
<div id="ekonomija">
Mišarci traže izmeštanje „Kemisa”
Požar u pogonu firme „Kemis” u Mišaru, koji služi kao transferna stanica za prikupljanje i mlevenje plastičnog otpada, neočekivano je doveo u pitanje njen opstanak u šabačkom kraju. Strahujući za bezbednost, meštani Mišara uporni su u zahtevu da se firma zatvori i iseli iz njihovog sela, u čemu ih je podržao i Šabački ekološki pokret.
Sa druge strane, u slovenačkom preduzeću, čije je sedište u Valjevu, a koje je u stopostotnom vlasništvu kompanije „Gorenje sirovina” iz Maribora, kažu da je požar bio izolovani akcident, i da ono posluje po najvišim evropskim standardima, sa svim neophodnim dozvolama.
Požar u „Kemisu” izbio je u noći između 4. i 5. februara, o čemu je naš list izvestio, a tom prilikom izgoreo je veći deo hale od 6.000 kvadrata u kojem je bila uskladištena plastična ambalaža. Brzom intervencijom vatrogasne jedinice iz Šapca, kojoj su u pomoć stigle i ekipe iz Bogatića, Vladimiraca i Loznice (ukupno deset vozila), požar je uspešno lokalizovan.
Međutim, zbog specifičnosti materijala, plastika je nastavila da sagoreva i narednih dana, a dim i neprijatan miris posebno su smetali stanovnicima susednih kuća, koje od preduzeća deli samo kolovoz.
U poslednjih sedam dana meštani Mišara tri puta su se okupljali ispred kruga „Kemisa”, noseći transparente sa natpisima „Selite se u Beč, ostavite čisto”, „Za zdraviji Mišar”, „Bez Kemisa”, „Dalje neće moći”...


Pro­test me­šta­na Mi­ša­ra


Član saveta mesne zajednice Darko Nikolić pročitao je zahteve sa hitne, vanredne sednice ovog tela, održane povodom požara, od kojih je prvi zatvaranje pogona u njihovom selu. Od ovog zahteva, kako je naglašeno, meštani neće odustati. Savet mesne zajednice, takođe, tražio je da se građanima Mišara dostavi na uvid izveštaj o stepenu zagađenosti do kojeg je došlo posle požara, ali i sva zakonom propisana dokumentacija i dozvole za rad slovenačkog preduzeća.
Saopštenjem se oglasio i Šabački ekološki pokret (ŠEP), čiji je predsednik Trifun Drobnjak i ličnim prisustvom podržao meštane na protestima ispred „Kemisa”.
U „Kemisu” ističu da je pre njih na istoj lokaciji u šabačkoj industrijskoj zoni poslovala kompanija CSS, kojoj su postojeće dozvole za skladištenje i tretman opasnog otpada od strane nadležnih institucija izdate još 2011. godine, i koja je upravljala otpadom uz sporazum sa mesnom zajednicom Mišar. Preduzeće „Kemis” je 2012. kupilo šabačku firmu „Jela” u stečaju (čija je bila lokacija) i firmu CSS sa svim postojećim dozvolama i nastavilo da se bavi istom delatnošću kao i CSS.
„U međuvremenu, dobili smo i dozvolu za skladištenje i tretman neopasnog otpada, koju je izdala gradska uprava grada Šapca. Od početka rada poštujemo najviše evropske standarde za odlaganje i tretman otpada i posedujemo sve neophodne dozvole za rad, koje podrazumevaju najstrože uslove za obavljanje ove delatnosti, uključujući i redovnu i vanrednu kontrolu nadležnih republičkih i lokalnih inspekcija”, kaže direktor „Kemisa” Zoran Milovanović.
U ovom preduzeću još čekaju da nadležne službe završe uviđaj i izdaju zvanični izveštaj zbog čega je došlo do požara.
Ukoliko bi došlo do zatvaranja pogona u Mišaru, trideset radnika sa teritorije grada Šapca ostalo bi bez posla, a i materijalna šteta koju bi pretrpelo preduzeće bi bila velika, navode u „Kemisu”.  Međutim, najozbiljnija posledica zatvaranja pogona bila bi ta što bi Srbija ostala bez jednog od retkih postrojenja koje se bavi  upravljanjem otpadom.

Bugarska privremeno obustavlja izgradnju gasne veze sa Srbijom
Bugarska privremeno obustavlja postupak izgradnje gasne veze sa Srbijom, objavili su danas bugarski mediji.
Bugarski operator prenosnog sistema gasa Bulgartransgas je na svom sajtu objavio da je obustavio tender nabavke neophodnih materijala i opreme i investicionog dizajna u fazi projektovanja, izgradnje i puštanja u rad gasovoda, od Nove Provadije do granice sa Srbijom, jer je kompanija Atomenergoremont uložila žalbu na osnovu Zakona o javnim nabavkama i tražila izricanje privremene mere kojom se postupak obustavlja.
Konačnu odluku o toj žalbi treba da donese bugarska Komisija za zaštitu konkurencije, prenosi Beta.
Bugarska vlada je donela odluku da gradi gasovod, koji bi bio nastavak gasovoda Turski tok kojim će se gas iz Rusije dopremi do Turske. Taj gasovod bi kroz Bugarsku bio dužine 484 kilometra i išao bi od kompresorske stanice Nova Provadija, oko 50 kilometara od Varne, go granice sa Srbijom.
Procenjena vrednost tog projekta je 1,2 milijarde evra, a plan je bio da gasovod bude izgrađen do kraja ove godine.
Bugarski operator prenosnog sistema gasa Bulgartransgas je početkom februara ove godine saopštio da je za zakup kapaciteta na Turskom toku prikupio obavezujuće ponude od tri kompanije, među kojima je i ruski Gazprom.
Ponude su prikupljene na tenderu jer pravila evropske Energetske zajednice predviđaju konkurenciju u zakupu kapaciteta gasovoda, kako bi se izbegao monopol.
Vlada Srbije je takođe počela projekat izgradnje magistralnog gasovoda koji bi na granici sa Bugarskom bio povezan na Turski tok i dužinom od 403 kilometra bi išao do granice sa Mađarskom.
Investitor tog projekta, u vrednosti 1,4 milijarde evra, treba da bude firma Gastrans u vlasništvu ruskog Gasproma i Srbijagasa. Gastrans je od Agencije za energetiku Srbije za budući gasovod tražio izuzeće od pravila Energetske zajednice koja se odnose na obezbeđivanje konkurencije u tranzitu gasa.
Sekretarijat Energetske zajednice je za to izuzeće postavio određene uslove, o kojima Agencija za energetiku treba da se izjasni.

Modeli Fiskalnog saveta povećavaju penzije za oko šest odsto
Fiskalni savet (FS) ponudio je prošle sedmice pet modela za usklađivanje penzija i za sve njih se može reći da su izdašni u pogledu povećanja primanja najstarijih. Ukoliko se uzme u obzir koliko su u poslednjih 11 godina iznosili inflacija, rast zarada, kao i povećanje BDP-a, penzionerima bi, da je primenjen neki od pet ponuđenih modela, u tom periodu sledovalo povećanje od 5,9 do 6,6 odsto godišnje.
Podsećanja radi, FS je predložio da se penzije ubuduće mogu usklađivati sa inflacijom i delom rasta bruto domaćeg proizvoda (BDP) većim od dva odsto, zatim po 50 odsto sa inflacijom i rastom BDP-a, kao i po 50 odsto sa inflacijom i rastom prosečnih zarada. Alternativa je da se penzije usklađuju 40 odsto sa inflacijom i 60 odsto sa rastom prosečnih zarada, kao i 30 odsto sa inflacijom i 70 odsto sa rastom ukupne mase zarada.
U FS-u kažu da bi različite formule dale slične rezultate usklađivanja penzija.
– Analize bazirane na makroekonomskim kretanjima u prethodnoj deceniji, kao i na očekivanim kretanjima u narednoj deceniji, sugerišu da bi svih pet formula za usklađivanje penzija moglo da bude ekonomski održivo u narednim godinama. Formule usklađivanja sa inflacijom i rastom BDP-a hipotetički bi dale najviše procente usklađivanja penzija u prethodnoj deceniji. Ukoliko društveni akteri „više vole” formulu baziranu na kretanju zarada, kako bi se naglasila veza između standarda penzionera i standarda zaposlenih, moguće je ponovo uspostaviti švajcarsku formulu – usklađivanje 50 odsto sa inflacijom i 50 odsto sa rastom zarada. Moguća je i izdašnija varijanta ove formule, koja bi, po ugledu na Sloveniju, podrazumevala 40 odsto usklađivanje sa inflacijom i 60 odsto sa rastom zarada. Moguće je primeniti i širu definiciju švajcarske formule, koja bi se zasnivala na registrovanoj masi zarada, odnosno naplaćenih penzijskih doprinosa, kako bi usklađivanje penzija direktno uzimalo u obzir i stopu zaposlenosti na tržištu rada, odnosno uspešnost borbe protiv neprijavljenih radnika u sivoj zoni – navode iz Fiskalnog saveta.
Umesto za prosečnu zaradu, moguće je usklađivanje penzija vezati za registrovanu masu zarada i ukupno naplaćene penzijske doprinose. Na ovaj način bi se proširila veza između standarda penzionera i standarda radnika, tako da pored prosečne zarade obuhvata i šire trendove na tržištu rada, poput stope zaposlenosti i borbe protiv sive ekonomije i neprijavljenih radnika. Sa društvenog stanovišta, moguće je da bi ovakva veza pojačala stepen međugeneracijske solidarnosti, koji je važan za uspešno funkcionisanje javnih penzijskih sistema. Sa ekonomskog stanovišta, prednost ove formule je što bi direktno uzimajući u obzir broj registrovanih radnika mogla biti dugoročno stabilnija u uslovima demografskog starenja i smanjenja broja radno sposobnih građana u narednoj deceniji. Sa negativne strane, u kratkom roku ovaj pristup bi mogao biti „osetljiviji” u odnosu na standardnu švajcarsku formulu, jer se zaposlenost menja tokom privrednog ciklusa.
S obzirom na to da ekonomske, demografske i društvene promene nije moguće precizno projektovati na buduće decenije, ni za jednu penzijsku formulu se ne može unapred sa sigurnošću tvrditi da će biti ekonomski i društveno održiva. Može se desiti da usled negativnih ekonomskih tendencija ukupni penzijski rashodi u budućnosti postanu ekonomski neodrživi, odnosno da imaju previše visoko učešće u BDP-u. Ili da postanu društveno neodrživi ukoliko vrednost penzija bude neprimereno zaostajala za prosečnim zaradama, odnosno imala izuzetno nisko učešće u BDP-u. Otuda sve veći broj evropskih zemalja uvodi u svoje sisteme takozvane automatske stabilizatore, koji treba da obezbede fiskalnu održivost penzijskih sistema. Trenutne odredbe Zakona o budžetskom sistemu, koje propisuju 11 odsto BDP-a kao gornju granicu za ukupnu masu isplaćenih penzija, predstavljaju jedan oblik makroekonomskog automatskog stabilizatora koji je, iako početni, primeren trenutnim društveno-ekonomskim prilikama u Srbiji. Otuda je potrebno zadržati ovaj sistem i pojačati njegovu vezu sa novom formulom za usklađivanje penzija.
U FS-u smatraju da treba zakonski ograničiti da se ukupni rashodi za penzije kreću od 9,5 do 10,5 odsto BDP-a i osigurati da vrednost penzija ne zaostaje za privrednim rastom u dugom roku. Na primer, moguće je propisati da se u situacijama kad penzijski rashodi pređu 10,5 odsto BDP-a dozvoljava usklađivanje penzija samo sa inflacijom, dok bi se zahtevalo automatsko zamrzavanje penzija u slučajevima kada rashodi pređu 11 odsto BDP-a. S druge strane, ukoliko bi ukupni rashodi za penzije pali na manje od 9,5 odsto BDP-a, bilo bi omogućeno vanredno povećanje svih penzija, tako da se ukupni rashodi vrate na nivo od 10 odsto BDP-a.
</div>
<div id="vesti">
Uhapšen zbog posedovanja 20 kg skanka
NOVI PAZAR - Pripadnici Ministarstva unutrašnjih poslova u Novom Pazaru, Odeljenja za borbu protiv droga, uhapsili su Lj.Dž. (58) iz Novog Pazara, zbog postojanja osnova sumnje da je izvršio krivično delo neovlašćena proizvodnja i stavljanje u promet opojnih droga, javlja indeksonline.rs.
Policija je prilikom pretresa automobila u Novom Pazaru, kojim je osumnjičeni upravljao, pronašla preko 20 kilograma opojne droge skank.
Operativnim radom na terenu, pripadnici MUP-a, Odeljenja za borbu protiv droga, kod osumnjičenog su, u specijalno prerađenim šupljinama u vozilu marke „be-em-ve” pronašli drogu, prenosi Tanjug.
Po nalogu tužilaštva, osumnjičenom je određeno zadržavanje do 48 sati nakon čega će, uz krivičnu prijavu, biti priveden nadležnom javnom tužilaštvu u Novom Pazaru.

Vesković: Prete mi, nisam svedok saradnik
Nemanja Ivanov i Darko Vesković su u Višem sudu u Beogradu, na početku suđenja za ubistvo Blaža Đurovića 10. marta 2018. godine, negirali da su učestvovali u ovoj likvidaciji, odnosno da su iz „be-em-vea” ispalili 29 hitaca.
Obojica okrivljenih tvrde da nisu krivi, ali i da ne žele da iznose odbranu, niti da odgovaraju na pitanja dok ne budu izvedeni svi dokazi. Dok je Ivanov svoje izlaganje završio za manje od dva minuta, Vesković je bio nešto opširniji.
– Nisam kriv, niti se tako osećam. Pod stalnim sam pritiskom jer me pominju kao potencijalnog svedoka saradnika. Govore da sam visokopozicionirani član terorističko-kriminalne grupe koja stoji iza više krivičnih dela. Time mi se narušava pretpostavka nevinosti. Upućuju mi se pretnje od grupe Blaža Đurovića. MUP je članove moje porodice obavestio da im je život ugrožen. Zato neću da iznosim odbranu – kazao je Vesković pred petočlanim većem sudije Olivere Đurić.
Suđenje jedinoj dvojici pripadnika crnogorskog „škaljarskog klana” koji se terete za ubistvo, iz bezbednosnih razloga održano je u sudnici Okružnog zatvora. Iako je pretres bio javan, u publici nije bilo ni prijatelja, ni rodbine okrivljenih. Jedini „posmatrači” suđenja bili su novinari.
Nakon što su Ivanov i Vesković obavestili sud da ne žele da iznose odbranu, njihovi branioci počeli su sa uvodnim izlaganjem. Sve troje branilaca (Ivanova zastupa jedan, Veskovića dva) kazalo je da se postupak vodi protiv pogrešnih ljudi, tvrdeći da su navodi optužnice netačni.
– Ne znam da li je greška policije ili tužilaštva što se sudi pogrešnim ljudima. Nejasno je i na osnovu čega tužilac tvrdi da je Ivanov ispalio hice. I brat pokojnog Đurovića je rekao da Ivanov nikada nije bio u sukobu sa Blažom – kratak je bio branilac Ivanova Dejan Lazarević.
Najopširnija je bila Zora Dobričanin Nikodinović koja sa Nevenom Protić zastupa Veskovića. Ona je kazala da osporava i činjenično stanje i kvalifikaciju dela koje je tužilac naveo u optužnici.
– Na različitim snimcima, vremena ubistva idu od 16.52, 17.11, 17.32 časova... Istraga je vođena pod sumnjom da je Ivanov pucao u Đurovića, a u optužnici se to pripisuje Veskoviću. DNK analize su posebna priča. One su aktuelne u našim suđenjima od „Sablje”. Međutim, ono što sam videla u ovom predmetu je atipično. Biološki fakultet je tragove primio 12. marta prošle godine, a naredba o njihovoj analizi datira od 13. marta. Zato predlažem da DNK analize kao dokaz, treba izdvojiti iz spisa predmeta. Takođe, sporan je i izveštaj o forenzičkom pregledu „be-em-vea” iz kog su, prema optužnici, okrivljeni pucali. Ako se događaj odigrao 10. marta, zašto je pregled automobila obavljen dan kasnije – kazala je Dobričanin Nikodinović.
Ona je predložila da se kao svedoci saslušaju forenzičarka Jelena Pavlović, navodeći da se njen izveštaj iz Tekerške ulice, u kojoj je pronađen automobil iz kog je prema optužnici pucano, razlikuje od nekih drugih. Predložila je i saslušanje policijskih inspektora Miloša Đorđevića i Vladimira Mrakovića. Prvog, kako je objasnila, jer se jedino u njegovom izveštaju navodi da je u Đurovića ispaljeno 27 projektila, a ne 29 kako stoji u drugim izveštajima, a drugog u vezi sa pronalaskom „be-em-vea”.
– Molim i da se Veskoviću omogući da mirno boravi u pritvoru. Da se ne spekuliše da ga je u njemu, na njegov zahtev, posetila policija i zamenik specijalnog tužioca. Insistiram da se dostave dokazi koji potvrđuju ovakve navode – zaključila je Dobričanin Nikodinović.
Nastavak suđenja zakazan je za 28. mart kada bi trebalo da bude saslušan Aleksandar Đurović, brat pokojnog Blaža, koji u četvrtak nije došao na suđenje iz zdravstvenih razloga.

Inspektori za katedrama Kriminalističko-policijskog univerziteta
Potpredsednik vlade i ministar unutrašnjih poslova Nebojša Stefanović izjavio je, na obeležavanju Dana Kriminalističko-policijskog univerziteta, da u ovoj visokoškolskoj ustanovi treba razviti sistem koji će obezbediti da diplomirani oficiri policije, kada izađu sa fakulteta, budu u potpunosti spremni za posao, saopšteno je uz MUP-a Srbije.
„Hoću da sistem bude drugačiji, da možda školujemo manje ljudi, ali da ovaj univerzitet bude više i dublje vezan za Ministarstvo unutrašnjih poslova. Da bude sistem koji će garantovati da će svaki student dobiti radno mesto u Ministarstvu u činu u kome je završio KPU“, rekao je Stefanović.
Prema njegovim rečima, Ministarstvo je odlučno da reši problem koji datira  već 30 godina i hoće da uspostavi sistem u kome se na KPU gradi izuzetan oficir policije.
„Hoćemo da uspostavimo sistem koji gradi izuzetnog oficira policije, koji ima veliko znanje, koji je imao priliku da jedan deo školovanja uči i od drugih kolega iz inostranstva, koji je prošao specijalističke obuke i koji poznaje najsavremeniju tehniku i tehnologiju“, rekao je Stefanović.

Ministar je poručio da od oficira policije očekuje da steknu znanja za rešavanje najsloženijih zadataka, ali i da umeju da razgovaraju sa decom i uče ih bezbednom ponašanju, da adekvatno reaguju u različitim situacijama, talačkim krizama, situacijama u kojim ljudi žele sebi da naude, da umeju da razgovaraju sa njima i ubede ih da postupe drugačije.
Kao novinu u radu KPU, ministar Stefanović je predložio uključenje profesionalnih  policajaca u nastavu, koji bi studentima preneli praktično znanje i iskustvo. On je istakao da je u poslednjih godinu i po dana posao u Ministarstvu unutrašnjih poslova dobilo 420 diplomiranih studenata Kriminalističko-policijskog univerziteta.
Rektor Kriminalističko-policijskog univerziteta Dane Subošić istakao je da je ova visokoškolska institucija krajem prošle godine uspela da se  akredituje kao univerzitet. Povodom Dana KPU, najboljim diplomiranim studentima ove visokoškolske ustanove uručene su srebrne značke ovog Univerziteta.
U ime nagrađenih studenata Igor Čukić se zahvalio profesorima na prenesenom znanju i pravim vrednostima koje treba da neguju u budućem radu. U sklopu obeležavanja Dana Kriminalističko policijskog univerziteta otvoren je i kabinet informatike koji nosi ime dr Igora Uroša, prvog profesora na predmetu Osnovi informatike ove visokoškolske ustanove, koji je preminuo 2008. godine.

Ponovo iskliznuće cisterni kod Niša
Rano jutros, u 1.45, između železničkih stanica Knjaževac i Podvis, na pruzi Niš-Zaječar, iskliznulo je pet cisterni tovarenih amonijakom, koje je prevozio prevoznik NCL, saopštile su „Infrastrukture železnice Srbije”.
Kako se navodi, iskliznule cisterne nisu se prevrnule, nisu oštećene i nema nikakvih curenja, i da nema nikakvih opasnosti po ljude i životnu sredinu.
Železnička komisija je odmah izašla na lice mesta, kako bi utvrdila uzroke ovog iskliznuća, dodaje se u saopštenju, prenosi Tanjug.
Ministarstvo građevinarstva, saobraćaja i infrastrukture Srbije saopštilo je jutros da je naložilo da se obustavi železnički saobraćaj na pruzi Niš-Zaječar do završetka rekonstrukcije te pruge.
Kako se kaže u saopštenju Ministarstva, odluka je doneta zbog bezbednosti stanovnika svih naselja u čijoj blizini prolazi teretni železnički saobraćaj, imajući u vidu da su se za kratko vreme dogodila tri iskliznuća vagona na deonicama ove pruge.

Zaplenjeno osam kilograma droge, petoro uhapšenih
Policija u Beogradu zaplenila je osam kilograma droge i uhapsila petoro ljudi, saopštilo je danas Ministarstvo unutrašnjih poslova.Uhapšen je M.N. (26) kod koga je pronađeno oko četiri kilograma marihuane, a u stanu Đ.J. (24) i M.K.(28) pronađeno je 100 grama heroina, prenosi Beta.
Zbog više od tri kilograma kanabisa i manje količine amfetamina uhapšen je N.V. (24), a kod M.L.(24) pronađeno je oko kilogram tableta ekstazija (MDMA).

Druženje roditelja i dece je lekovito
Roditeljsko gunđanje zbog ocena i prigovaranje tipa „da li si naučio ono, jesi li završio ovo”, treba zameniti izražavanjem očekivanja „tražim od tebe da imaš takve ocene i očekujem to”. Majke i očevi trebalo bi da iznose zahteve, a sa druge strane ne smeju nikako da prestanu da neguju bliskost sa svojim detetom i zaborave na obavezne zajedničke dnevne aktivnosti, kao što je, na primer, šetnja. Čak je i zajedničko gledanje „groznih” serija bolje nego ne družiti se, smatra Branka Tišma, psiholog u beogradskoj OŠ „Lazar Savatić”, i naglašava da je „svako druženje roditelja i dece lekovito”.
Ovo je savet koji ona upućuje roditeljima posle najnovijeg slučaja samoubistva đaka zbog loših ocena u školi. Reč je o nesreći koja se u ponedeljak dogodila u okolini Medveđe, kada je dvanaestogodišnji N. M. prekratio život pucnjem u glavu iz očevog pištolja, a mediji navode da je u oproštajnom pismu istakao da „ne može više da izdrži kritike zbog loših ocena u školi”.
U ovom slučaju očigledno je velika usamljenost presudno uticala na dečakovu odluku da povuče oroz, smatra Tišma. Ona veruje da je taj osećaj prevagnuo u trenutku, ali da to ne znači da je mališan bio usamljen dugo, u nekom prethodnom periodu. Tišma upozorava roditelje da reaguju na svaku vidljivu promenu kod dece u pubertetu, bilo da se ona odnosi na izgled, ponašanje ili navike i da oni moraju da se menjaju u kontaktu sa decom.
– Nije bitno da li će uspeti da izvuku iz mališana informaciju šta ih muči, već je osnovno da im stave do znanja da su uvek tu za njih, da su im siguran oslonac i da, kada požele, imaju kome da se obrate. Roditelj je jedna od osoba koje su uvek uz dete, koliko god da ga kritikuje i koliko god da ono izneveri očekivanja. Bitno je deci usaditi to saznanje u svest. Ponekad se ljutimo na decu i kažemo im svašta, što u stvari ne mislimo. Oni to ozbiljno prihvataju – ističe Tišma i dodaje da je ključno da se ne izgubi bliskost sa decom koja se neguje kroz zajedničke aktivnosti.
Đacima koji popuste u školi ona savetuje da se obrate razrednom starešini, sa kojim su mnogi bliski, ili školskom pedagogu i psihologu.
– Đaci nas pitaju šta mislimo i često se ne slažu sa onim što čuju, ali je bitno da posle razmišljaju o tome. Ja nemam unapred pripremljen odgovor za svakog đaka, niti rešenje njegovog problema. Ali sam tu za njega da zajedno otkrijemo gde koči u učenju. Mi psiholozi znamo principe na osnovu kojih se uči i nastojimo da otkrijemo koji su oblici učenja za koje dete najbolji. Bitno je da im odmah naglasim da sam sigurna da mogu da ovladaju gradivom i da ćemo naći način kako – ističe Tišma princip kojim bi trebalo da se rukovode i roditelji đaka koji popuste u školi.
– Sa decom treba biti strpljiv, razvijati im radne navike i pre polaska u školu i usaditi im ideju da se ne uči za ocene, već za život – ističe Ivana Stašević Karličić, v. d. direktora Klinike za psihijatrijske bolesti „Dr Laza Lazarević”. Samoubistvo dečaka nikako ne može biti model za tumačenje problema povezanih sa učenjem – naglašava ona. – Učenje i uspeh u školi mogu da budu indikatori mentalnog zdravlja dece, pokazatelj nivoa pažnje, inteligencije i rasuđivanja. Jasna poruka stručnjaka je da rešenje nije složeno, da izlaz postoji i da je život najveća dragocenost koju jedan čovek može da ima.
Klinika za psihijatrijske bolesti „Dr Laza Lazarević”, pod pokroviteljstvom Ministarstva zdravlja, u januaru je pokrenula prvu Nacionalnu SOS liniju za prevenciju samoubistva, čiji je broj telefona 011/77-77-000.
Pogrešno je da roditelj uči sa đakom ili umesto njega
Problem današnjih đaka je u pogrešnoj organizaciji vremena i načinu na koji uče. Vreme im je rasplinuto između gledanja u mobilne telefone, serija, prijatelja, društvenih mreža, igrica, a domaći zadatak odlažu otkako dođu iz škole do posle večere.
– Onda ga ostave za sutradan, nekad ga urade, nekad ne. Takve ružne navike moraju se iskoreniti da ne bi odvele u probleme. Velika je roditeljska greška kada uče sa detetom ili čak umesto njega. Treba ga pustiti da samo nauči lekciju, a onda sačekati da prođe oko dva sata, zatvoriti udžbenik i ispitivati ga. To što čita, a ne razmišlja o gradivu i reprodukuje ga neposredno posle takvih iščitavanja, ne pomaže – naglašava Branka Tišma.
Crni primeri iz prethodnih godina
– april 2018: M. P. (14) iz sela Stance kod Vranja pokušao da izvrši samoubistvo vešanjem zbog slabih ocena u školi
– april 2016: zbog loših ocena u školi M. B., učenica sedmog razreda iz Negotina, skočila sa silosa
– mart 2014: dve učenice sedmog razreda OŠ „Jožef Atila” u Novom Sadu pokušale da se ubiju u školskom toaletu dok je trajao roditeljski sastanak. Jedna je pokušala da preseče vene na ruci, a druga, kad je ugledala krv, odustala od toga
– novembar 2012: D. B. (15), skočila sa terase trećeg sprata zgrade u u Beogradu, policija sumnja da se ubila zbog loše ocene iz engleskog
– novembar 2010: obesio se dvanaestogodišnjak iz sela Vionica kod Čitluka, policija sumnja da su motiv slabe ocene
– „crni” septembar 2007: zbog jedinice iz matematike M. S., učenica druge godine Srednje hemijske škole iz Leskovca, pokušala da se ubije popivši veću količinu lekova. Zbog slabe ocene iz matematike J. G., učenica Pete beogradske gimnazije, digla ruku na sebe. Hicem iz pištolja u porodičnom stanu u Beogradu, iz nepoznatih razloga, ubila se S. B. (17)

U Institutu „Vinča” se već govori o nasledniku dosadašnje direktorke
Posle hapšenja Slavka Karića, njegova supruga, direktorka Instituta „Vinča” Milica Marčeta Kaninski pre dva dana je podnela ostavku. Uz Karića je uhapšen i Branko Spajić, direktor vinčanskog Centra za motore i vozila, obojica zbog sumnje da su tražili mito od 4.000 evra kako bi kolegu spasili premeštanja na drugo, manje profitabilno radno mesto.
Mediji su juče objavili i da će se o ostavci direktorke raspravljati na sastanku Upravnog odbora, zakazanom za 22. februar. Potvrdu direktorke da je dala ostavku i odgovor na pitanje da li će kao naučnik ostati u institutu kojim je rukovodila juče nismo dobili. Iako vinčanska i beogradska čaršija uveliko raspravljaju o ostavci direktorke Marčete Kaninski, njen pomoćnik za odnose sa javnošću Bojan Radak nije mogao ni da nam potvrdi ni da demantuje ovu vest.
– Poslednja dva dana nisam bio tu, stvarno ne mogu da vam pomognem – kazao je Radak za „Politiku” u kratkom telefonskom razgovoru.
Podsetimo, ime direktorke „Vinče” dospelo je u žižu javnosti upravo zbog njenog emotivnog partnera, njegove velike plate i različitih nepravilnosti i afera. Milica Marčeta Kaninski nije odbijala da za medije objasni svoje, u najmanju ruku nesvakidašnje poslovne poteze. Uvećanje plate Slavka Karića dodatno je objasnila i navodnom činjenicom da on nije njen suprug, „jer su se venčali samo u crkvi”, da tendere za nabavku vozila nije pisala ona, a za različite medije dala je različite odgovore na pitanja jesu li ili nisu „porasle” plate i rođacima njenog partnera.
Situacija u „Vinči” toliko se naelektrisala da je početkom godine Laboratorija za atomsku fiziku (LAF) zatražila izdvajanje iz instituta. O tome je trebalo da raspravlja upravni odbor, ali, kako saznajemo, to se još nije desilo.
Da li će se, s obzirom na nove okolnosti, u LAF-u desiti fisija ili fuzija?
– Ukoliko na čelo dođe stručan čovek, a ne neko ko je podržavao odlazeću direktorku ili sa njom blisko sarađivao, mi nećemo zahtevati da se odvojimo od „Vinče – kazao je za „Politiku” direktor LAF-a Zlatko Rakočević.
U krugu instituta već se pominju imena ljudi koji bi mogli da dođu na čelo ove vodeće naučne institucije u zemlji. Dok jedni strahuju da će to biti neko od igrača iz tima odlazeće direktorke, drugi su ubeđeni da se to neće desiti.
– Zbog toga što je reč o ozbiljnoj naučnoj ustanovi nadamo se da će na njeno čelo ipak doći neko kome je dobrobit „Vinče” ispred lične koristi – kaže jedan od naučnika, koji je želeo da ostane anoniman.

Obustava saobraćaja vozova na pruzi Niš - Zaječar
„Srbija Voz” a.d. saopštilo je da je od danas obustavljen saobraćaj vozova za prevoz putnika na pruzi Niš-Zaječar zbog rekonstrukcije pruge.
Putnici koji poseduju mesečnu kartu, mogu se javiti najbližoj putničkoj blagajni, kako bi izvršili povraćaj novca za neiskorišćeni period.
„Srbija Voz” a.d će blagovremeno obavestiti putnike o ponovnom uspostavljanju saobraćaja vozova na ovoj relaciji, navodi se u saopštenju, prenosi Tanjug.

Ljubav na drugi i treći pogled
Zabrinuti zbog emotivnog statusa svoje kćerke, lepe i uspešne četrdesetogodišnje lekarke koja nakon okončanja duge veze godinama živi sama, njeni roditelji obratili su se najstarijoj agenciji za bračno posredovanje „Fortuna” sa molbom da im proslede biografije uspešnih, bogatih i obrazovanih „mladoženja” kako bi mogli da izaberu idealnog zeta. Slične želje imao je i šezdesetogodišnji neženja koji je od savetnika ove agencije tražio da mu pronađu nevestu – ne stariju od 35 godina. Svoju bolju polovinu tražila je i uspešna tridesetogodišnja mlada dama koja je tragala za nekim ko je u životu postigao isto koliko i ona. Ukratko, da bude mlad, lep, obrazovan i bogat.
Da li su ovo neki od razloga zbog kojih Srbija dočekuje Dan zaljubljenih sa statistikom da skoro dva miliona naših sugrađana nisu u braku, odnosno da svaki treći muškarac i svaka četvrta žena ne nose burmu?
Bračna savetnica i socijalna radnica Ljiljana Lepšanović Živanović kaže da sve osobe koje pređu prag ove agencije kažu da žele „samo” normalnu osobu. A pod „normalnom” osobom uglavnom podrazumevaju osobe slične sebi – traže partnera istog nivoa obrazovanja, istog ili višeg socijalnog statusa, istog porekla i istih želja u pogledu budućnosti.
„Gotovo sve žene koje nam se javljaju za pomoć su fakultetski obrazovane, profesionalno uspešne i žele istog takvog muškarca. U stvari, nekoga ko je samo malo više uradio u životu od njih – ko je malčice obrazovaniji, imućniji i profesionalno uspešniji. Muškarci žele partnerku koja je između pet i deset godina mlađa od njih. Njima je manje bitno da li je žena fakultetski obrazovana ili ne, ali je važno da lepo izgleda. Oni su mnogo spremniji da prave kompromise i snižavaju očekivanja, naročito kada žele porodicu. Žene su mnogo izbirljivije – većina fakultetski obrazovanih dama ne želi ni da razmišlja o mogućnosti da se upozna sa osobom koja je završila srednju školu, niti da se preseli iz grada u selo. Nedavno smo bukvalno s vrata vratili mladića koji živi na selu i koji je poželeo da oženi devojku iz grada, jer znamo da nijedna od 500 devojaka čija imena imamo u kompjuteru ne bi pristala da asfalt zameni za kaldrmu, ističe naša sagovornica.
Pomoć u pronalaženju partnera uglavnom traže osobe između 35. i 45. godine koje su zaposlene, stambeno situirane, rade od jutra do sutra i jednostavno nemaju vremena za upoznavanje novih ljudi. Kada shvate da su njihovi prijatelji odavno uplovili u bračne luke i više nemaju vremena za druženje i kada se razočaraju činjenicom da iza lažnih profila na „Fejsbuku” najčešće stoje osobe sa burmom na prstu, traže pomoć bračnih posrednika. U drugu, manju grupu spadaju nezaposlene ili osobe niskih primanja, koje jednostavno nemaju novca za izlaske.
„Mislim da je ova kriza mnogo više pogodila muškarce, jer je veliki broj njih ostao bez posla zbog gašenja velikih firmi. Malo je situiranih i obrazovanih muškaraca koji su zadovoljni sobom. Nekada su inženjeri odmah po završetku fakulteta dobijali posao, a nakon nekoliko godina i stan od firme, a danas većina njih ima prosečnu platu. Zbog toga pokušavamo da objasnimo ženama da fakultetska diploma nije stavka na kojoj treba insistirati – bolje je živeti sa ostvarenim i zadovoljnim muškarcem, makar on bio i zanatlija, jer on neće imati kompleks niže vrednosti u odnosu na ženu. Međutim, naše višedecenijsko iskustvo u radu na sparivanju ljudi govori da su visokoobrazovane žene najmanje spremne da prave kompromise, kaže Ljiljana Lepšanović Živanović.
Naša sagovornica primećuje da jedno od najčešćih pitanja koja stižu na adresu bračnih posrednika glasi – koliko brzo mogu da pronađu srodnu dušu, i u šali kaže da je to insistiranje na brzini kolateralna posledica kompjuterizacije života u kome pritiskom na „miša” uplaćujemo letovanje, zakazujemo pregled kod lekara i kupujemo garderobu preko interneta.
„Mi insistiramo da se ljudi spajaju iz emotivnih razloga, a ne da bi rešili egzistencijalne ili stambene probleme. Nedavno nam se javila tridesetogodišnja devojka koja je želela da upozna dobro situiranog muškarca od 60 godina, kako bi uživala u životu na visokoj nozi. Taj predlog smo odbili i objasnili da takvu vrstu ’posredovanja’ obavljaju neke druge agencije.” Nekada smo radili na prostoru cele bivše Jugoslavije i momku iz Splita nije bio problem da vikendom sedne na avion i dođe u Beograd da upozna potencijalnu srodnu dušu. Ni devojci iz Beograda nije bio problem da se odseli u Sarajevo, jer je znala da i tamo može naći posao. Danas devojke iz grada ne pomišljaju ni na odlazak u predgrađe, a kamoli u selo”, zaključuje naša sagovornica.

Počela izgradnja postrojenja za odsumporavanje u termoelektrani u Obrenovcu
U termoelektrani „Nikola Tesla A” u Obrenovcu počela je izgradnja postrojenja za odsumporavanje dimnih gasova, vrednog više od 167 miliona evra. Postavljanju kamena temeljca prisustvovali su Aleksandar Antić, ministar rudarstva i energetike, Đunići Marujama, ambasador Japana u Srbiji, Milorad Grčić, v. d. direktora „Elektroprivrede Srbije”, Takema Sakamoto, direktor Japanske agencije za međunarodnu saradnju za Evropu i Bliski istok i Takanori Nakamoto, potpredsednik kompanije „Micubiši Hitači pauer sistem”, objavljeno je na satu EPS-a.
- Ovo je značajan dan za budućnost „Elektroprivrede Srbije”, kao i TENT, koji sa svojih 1.750 megavata, bez sumnje predstavlja stub energetskog sistema zemlje – rekao je ministar rudarstva i energetike i dodao.
- Posebnu pažnju pružamo održavanju. Elektrane je izgrađena još sedamdesetih godina i danas mora da se prilagođava standardima EU, posebno u oblasti životne sredine. U TENT-u su urađena tri ključna segmenta važna za zaštitu životne sredine, a to su izgradnja elektro filtera na svim blokovima TENT-a, kao i smanjenje azotnih oksida, koje je sprovedeno na blokovima A3 i A5, a do kraja februara biće završeno i na bloku A4. Najveći segment koji sledi je odsumporavanje dimnih gasova, čija izgradnja kreće danas i to zahvaljujući Vladi Japana i JICA, koji su nam dali povoljan zajam.
Prema Antićevim rečima, posebno je važno što će „Micubiši Hitači pauer sistem”, koja predvodi radove na izgradnji postrojenja, doneti novu tehnologiju u našu zemlju i što će pružiti primer i domaćim kompanijama kako da ubuduće realizuju takve projekte. Čak 60 odsto posla u izgradnji obaviće domaće kompanije.
Milorad Grčić v. d. direktor EPS-a rekao je da će se sistem za odsumporavanje dimnih gasova graditi za četiri bloka TENT-a A - A3, A4, A5 i A6, snage po 350 megavata. Ovo postrojenje omogućiće nastavak rada termoelektrane za najmanje 20 godina.
- Projekat je bio u riziku da propadne, ali zahvaljujući Vladi Srbije oživeli smo ga i danas započinjemo njegovu realizaciju - rekao je Grčić. - Ove godine počeće obnova blokova A1 i A2 u TENT-u, koji su najstariji i čija će revitalizacija trajati nekoliko godina. Rok za izgradnju postrojenja za odsumporavnje je 42 meseca, posle kojeg sledi garantni period i probni rad postrojenja od 12 meseci.
- Japan se nekada suočavao sa problemom zagađenja vazduha, ali je uspeo da ga reši. Bilo bi mi zadovoljstvo da srpski narod iskoristi naše znanje i tehnologiju koje smo stekli iz tih iskustava – rekao je Đunići Marujama, ambasador Japana u Srbiji. - Siguran sam da naša podrška ovom projektu može da pomogne naporima Srbije da sprovede društvene reforme neophodne za pristupanje EU.
Projekat se realizuje u okviru sporazuma vlada Srbije i Japana, na osnovu kojeg je 2011. godine potpisan sporazum o zajmu za njegovo finansiranje između JP EPS JICA. Ugovor o izgradnji postrojenja između EPS-a i konzorcijuma firmi koji predvodi kompanija MHPS potpisan je 8. septembra 2017. godine.

I zvanično - rok za zamenu oružnih listova 5. mart 2020.
Rok za zamenu starih oružnih listova za nove biometrijske isprave produžen je do 5.marta 2020. godine, predviđeno je izmenama i dopunama Zakona o oružju i municiji koje je danas usvojila Skupština Srbije. Na taj način rok je produžen za još godinu dana. Navedeni rok se procenjuje kao dovoljan za sve učesnike u postupku zamene isprava da ispune svoje zakonske obaveze.
Fizička lica koja su posedovala oružne listove i dozvole za nošenje oružja za ličnu bezbednost, kao i pravna lica i preduzetnici koji su posedovali odobrenja za držanje oružja, dužni su da do do tog roka podnesu zahtev za izdavanje isprave, zajedno sa uverenjem o zdravstevnoj sposobnosti za držanje i nošenje oružja.
Ministar unutrašnjih poslova Nebojša Stefanović apelovao je nedavno na građane da iskoriste novi rok, jer, kako je rekao, ne želi da ljudi budu drakonski kažnjeni zbog administraitvnih rokova. Stefanović je tada rekao i da novih rokova neće biti, prenosi Tanjug.

Počasna paljba povodom Dana državnosti Srbije (FOTO)
Povodom obeležavanja 15. februara, Dana državnosti Srbije, na Savskoj terasi na Kalemegdanu, Garda Vojske Srbije izvršila počasnu paljbu sa deset plotuna iz šest artiljerijskih oruđa u skladu sa naređenjem koje je tim povodom dao predsednik Srbije i vrhovni komandant VS Aleksandar Vučić, saopštilo je Ministarstvo odbrane.

 
Paljbi, koju je izveo Gardijski bataljon Vojske Srbije, prisustvovali su ministar odbrane Aleksandar Vulin i načelnik Generalštaba Vojske Srbije general-potpukovnik Milan Mojsilović, kao i brojni građani.



Počasnoj paljbi prethodio je defile Reprezentativnog orkestra Garde od Trga Republike Knez Mihailovom ulicom do Kalemegdana. Srbija proslavlja Dan državnosti na veliki hrišćanski praznik Sretenje, obeležavajući godišnjicu Prvog srpskog ustanka pod vođstvom vožda Karađorđa.

Na isti dan, 1835. godine donet je i prvi Ustav srpske kneževine, poznat i kao Sretenjski ustav, koji je Srbiju definisao kao nezavisnu kneževinu podeljenu na okruge, srezove i opštine.

Vučić čestitao Sretenje: Imamo šta da proslavimo
KOCELjEVA  - Predsednik Srbije Aleksandar Vučić čestitao je građanima Srbije praznik Sretenje.
„To je veliki dan u istoriji srpskog naroda, ne samo vezan za Prvi srpski ustanak, već i za donošenje jednog od najmodernijih Ustava prve polovine 19. veka. Imamo šta da proslavimo, mislim da smo prošle godine napravili velike i značajne rezultate”, rekao je Vučić.
Kaže da zna da građani nikada neće biti zadovoljni.
„Video sam mnogo ljudi koji teško žive, ali i oni vide pomake i znaju da stvari idu ka boljem. Nadam se da ćemo sledeće Sretenje dočekati u još boljem raspoloženju”, rekao je Vučić, koji je danas u okviru kampanje Budućnost Srbije posetio Mačvanski okrug.

Zbog gripa produžen zimski raspust za nedelju dana
Vlada Srbije odlučila je danas da produži zimski raspust za osnovce i srednjoškolce još nedelju dana, kako bi se smanjila mogućnost prenošenja virusa gripa. Raspust je produžen na predlog Ministarstva zdravlja, jer se očekuje da će produžetak raspusta značajno uticati na smanjenje obolevanja od gripa, imajući u vidu aktuelnu epidemiološku situaciju i rastući trend oboljenja sličnih gripu.
Prema podacima Instituta Batut, do sada je u Srbiji od gripa obolelo 104.687 pacijenata, a umrlo je 29 osoba pacijenata čija se smrt može dovesti u vezu sa gripom.
U Ministarstvu zdravlja kažu da se nalazimo na vrhuncu epidemijskog perioda u ovoj sezoni, a da deca u uzrastu do 15 godina najčešće obolevaju od bolesti sličnih gripu, prenosi Tanjug.
Đaci u Vojvodini ponovo na „raspustu”
Novi Sad – I đaci u Vojvodini neće sledeće nedelje iću u školu zbog epidemije gripe, odlučeno je u pokrajinskoj administraciji.
„Saglasno odluci vlade Republike Srbije i preporuci Ministarstva zdravlja, zbog epidemije gripe, nastave u Vojvodini neće biti od 18. do 24. februara. Deca se vraćaju 25. februara u školske klupe“, rečeno je za „Politiku“ u pokrajinskom sekretarijatu za obrazovanje.
Školski kalendar za pokrajinu je drugačiji i učenici tu trenutno nisu na raspustu. Zimski raspust je u Vojvodini počeo 21. decembra a završio se 15. januara, tako da se nastava od tada redovno odvija.
Prema saopštenju Instituta za javno zdravlje Srbije, grip je široko geografski rasprostranjen, a potvrđeni su slučajevi i u okruzima u Vojvodini.  (S. K.)

Od gripa preminulo 29 osoba, više od 104.000 obolelih
U Srbiji je 20 osoba preminulo od gripa, a prijavljeno je 104.687 slučaja obolelih u poslednjih šest nedelja, saopštio je Institut za javno zdravlje ''Dr Milan Jovanović Batut'', prenosi Tanjug.
Kako se navodi, najviše obolelih je među decom uzrasta do četiri godine, a epidemiološka situacija je u skladu s kretanjem oboljenja za ovaj period godine.
''Zaključno sa šestom izveštajnom nedeljom, prijavljeno je ukupno 104.687 obolelih od oboljenja sličnih gripu i 29 smrtnih ishoda koji se mogu dovesti u vezu sa gripom kod kojih je laboratoriski potvrđen ovaj virus'', saopštio je „Batut”.
U toku šeste izveštajne nedelje zabeleženo je 19.718 slučaja obolelih od gripa.
Radi se o virusima gripa tipa A (H1N1) i A (H3N2) koji su u cirkulaciji ove sezone kod nas, kao i u zemljama u regionu i u većini zemalja Evrope.
Epidemije gripa su prijavljene na teritoriji Pirotskog, Zlatiborskog, Moravičkog okruga i na teritoriji Niša.

Ne saobraćaju vozovi između Novog Sada i Zrenjanina, manjak vozova i putnika
Putnički vozovi koji su saobraćali između Novog Sada i Zrenjanina, ne saobraćaju od 1. februara ove godine, a razlog za to je, kažu u preduzeću „Infrastrukture železnice Srbije”, nedostatak dizel-motornih garnitura i mali broj putnika.
Broj dizel-motornih garnitura u radnom parku „Srbija voza” isti je počev od 2016. godine i tada su sve bile angažovane za prevoz putnika, kažu u ovom preduzeću.
Objašnjavaju da su u toku 2017. i 2018. godine remontovane pruge koje do tada više godina nisu radile.
„Iako je remont navedenih pruga bio, pre svega, zbog potreba teretnog saobraćaja, 'Srbija voz' je zbog građana organizovao saobraćaj sa rezervnim garniturama iz tadašnjeg reda vožnje”.
„Srbija voz” je, dodaju, angažovao još tri garniture koje su bile u rezervi, i to je maksimalno što je moglo da se uvede u saobraćaj, kažu u ovom preduzeću.
„Analiza tokova putnika, pokazuje da je procenat iskorišćenja kapaciteta garnitura bio zanemarljiv, bilo je pet do deset putnika u proseku po vozu, odnosno, garniture su saobraćale takoreći prazne”, kažu u ovom preduzeću za Tanjug.

Raspust za sada nije produžen
Za sada se ne govori o produženju raspusta zbog gripa, kažu za „Politiku” u Ministarstvu prosvete i dodaju da ministar Mladen Šarčević ima zakonsku mogućnost da produži đački odmor ukoliko bude procenjeno da su zbog gripa ugroženi bezbednost i zdravlje đaka i nastavnika.
Pitanje da li će se učenici vratiti u školske klupe u javnosti je pokrenuto posle nepotvrđene prekjučerašnje vesti da je grip za jedan dan odneo četiri žrtve, a da je najnoviji talas ove bolesti do sada bio koban za više od dvadeset osoba.
– Odlaganje početka polugodišta nije isključeno, ali će odluka o tome biti doneta u skladu s preporukama Ministarstva zdravlja, odnosno Instituta za javno zdravlje Srbije „Dr Milan Jovanović Batut” – dodaju u Ministarstvu prosvete.
Posle dvoiponedeljne pauze, đaci bi u školske klupe trebalo da se vrate 18. februara. Član 28. Zakona o osnovama sistema obrazovanja i vaspitanja propisuje da se „vreme, trajanje i organizacija obrazovno-vaspitnog rada i školskog raspusta utvrđuje školskim kalendarom, kao i da školski kalendar može da se menja: u izuzetnim slučajevima po odluci ministra, potom na zahtev škole uz saglasnost ministra i na zahtev jedinice lokalne samouprave uz saglasnost ministra”.
Član 105. istog zakona propisuje da će „obrazovno-vaspitni rad biti prekinut u slučaju više sile i drugim slučajevima u kojima su ugroženi bezbednost i zdravlje dece, učenika i zaposlenih”.
Odluku o prekidu obrazovno-vaspitnog rada uglavnom donose nadležni u lokalnoj samoupravi, a ako je oni ne donesu u propisanom roku, o tome odlučuje ministar prosvete. Nakon toga škola nadoknađuje časove, na način koji sama odredi, po odobrenju ministra.
D. J. S.
</div>
<div id="politika">
Cela Srbija je moja kuća
ŠABAC - Srbija ima budućnost, ali se za nju mora boriti radom, posvećenošću i marljivošću, poručio je predsednik Aleksandar Vučić u obraćanju velikom broju ljudi koji su ga dočekali u Šapcu, „opozicionom gradu”, uveren da se i tu vidi ko se i kako se bori za zemlju i narod.
Podsetio je Šapčane na to ko je devastirao privredu tog grada i napravio poređenje budžeta bivšeg predsednika Borisa Tadića i sadašnjeg budžeta celog Predsedništva, navodeći da je sada još malo pa upola manji - 2011. godine 2,5 miliona evra, a sada 1,6 miliona evra.
„Za razliku od njih nemam firmu, preduzeće koje donosi 500 miliona evra i ne radim i ne živim zbog 500 miliona evra, već da u istoriji ostane zapisano da smo Srbiju podigli na noge, zemlju reindustrijalizovali, da smo seljaka podigli na noge. Da Srbija ponovo radi i da se u njoj ponovo gradi. Da smo sačuvali mir i stabilnost i ponos Srbije. To je ono zbog čega radimo i za šta živimo, i to neki ne mogu da razumeju”, rekao je Vučić.
Zapitao je i ko je uništio šabačku privredu, odnosno ugasio hemijsku industriju Zorku, Šapčanku, Jelu, transportno preduzeće Sedmi jul, apotekarsku ustanovu...
„Ja ili neko drugi? Ko je u ovom gradu lagao narod da dolazi italijanska čeličana Danijeli da zaposli 2.000 ljudi i potpisali ugovor 2012?”, zapitao je i dodao „obmanjivali su narod”.
Naveo je da je pre četiri godine u Šapcu na izborima pobedila SNS, osim u Desiću i Drenovcu.
„Tamo su pobedili drugi. I tada je bio naslov u njihovim novinama i na njihovim televizijama - to je početak kraja Aleksandra Vučića. Četiri godine kasnije, a pre tri dana, bilo je 7:0 i 9:0 za SNS. Tako je krenuo 'naš pad', a njihov veliki rast”, kaže Vučić i dodaje da sve to ne govori da bi seirio.
„Već da bih pokazao da četiri godine nije mnogo, ali se vidi rad, a ljudi cene rad, marljivost, posvećenost, a ne viku , dreku... Možete da pogrešite, ali ljudi vide kako se borite za svoju zemlju i svoj narod”, ističe on.
Sadašnja vlast je dovela u Šabac veliku kompaniju Jazaki i to iako su neki drugi na vlasti u tom gradu, jer je interesuje bolji život svih građana, kazao je predsednik, prenosi Tanjug.
„Vlada je tada, kada sam bio premijer, platila za tu investiciju 10,1 milion evra da bi 1. 500 Šapčana bilo zaposleno i da bi Šabac imao veće prihode i da bi komunalne probleme bolje rešavao”.
Kako je rekao, njegova je želja da bude u svakoj opštini u Srbiji tokom mandata, jer je za predsednika Srbije „cela Srbija kuća”, a ne dvorac u centru Beograda i ne velika soba sa velikim i udobnim foteljama
Srbija, uveren je, ima dobru budućnost, ali je bas zato važno da se očuvaju stabilnost i mir.
„Da čuvamo zemlju i da se na ozbiljan i odgovoran način borimo za njenu budućnost. Slušao sam pretnje iz Šapca - 'dajte, da ih dočekamo'... Vi, koji ne možete da skupite ni desetinu ovog naroda ovde, vi ćete da pretite”, pita Vučić.
Podsetio je da su 2008. govorili da je ekonomska kriza naša velika šansa i onda kada su zatvorili sva preduzeća pokušali su sve iz privatnog sektora, 200.000 ljudi, da prevedu u javni sektor i doveli zemlju do ivice bankrotstva.
„Znam ja koliko vam nije lako i koliko ljudi teško živi. Znam da ne živimo u svili i kadifi”, rekao je Vučić i naglasio da je, ipak, nezaposlenost bila 26 odsto a javni dug 78 ili 79 odsto, dok je danas nezaposlenost 11 odsto, a javni dug 50 odsto.
Istakao je da svi sada imaju veće plate i penzije i da će biti sve veće, zahvaljujući teškim reformama i zato što su ta uvećanja na zdravim ekonomskim osnovama.
Kaže da će se nastaviti obnova javnih objekata - škola, bolnica, zdravstvenih centar, vrtića i drugih, jer imamo dovoljno novca za to.
Pre kraja godine počeće izgradnja brzih saobraćajnica Ruma - Šabac i Šabac - Loznica, što će povezati i Beograd i Novi Sad sa zapadnom Srbijom, ali i Republikom Srpskom i BiH.
Podsetio je da su uspeli u Loznicu da dovedu investitore Mint i Adijent.
Kako kaže, Adijent je tek zaposlio 330 ljudi, a Mint još nikoga, ali će da zaposli.
Primetio je da u celom Podrinju nema ni 130.000 ljudi i da će, pored ostalog, biti pojačane subvencije za poljoprivrednike.
Imamo, ističe, samo jedan problem, koji traje vekovima, ne decenijama, a to je odnos Srba i Albanaca, odnosno sa prištinskom vlašću, rekao je Vučić i dodao da imamo posla tamo sa neodgovornim ljudima od kojih ne znamo šta sve možemo da očekujemo.
„Ali neću da kukam, naš posao je da obezbedimo mir srpskom narodu, da žive pristojno i da mogu da dobijaju robu iz centralne Srbije”, rekao je Vučić.
On je dodao da nemamo više ljudi koje možemo da ostavimo na cedilu, navodeći da je Srbija preživeli sa teškim ranama i Oluju i Bljesak.
Srbija, kako kaže, ne sme više da ćuti i da bude gluvonema na muku svog naroda.
Hoćemo mir i stabilnost, ponovio je predsednik i ponovio da molba upućena Prištini nije zato što je Srbija slaba, naprotiv, podsetio je da je pre nekoliko godina imala samo jedan avion koji može da uzleti, a danas imamo 14 najsavremenijih MiG-ova 29.
„Pozivam ih na mir i stabilnost, nemamo dece za bacanje. Ne treba nam rat i zato molimo Albance da se umire. Dajte da pokušamo da nađemo kompromis. Ako nećete, hajde da živimo u miru, pa će možda doći neke pametnije generacije koje će to da reše”, dodao je Vučić.
Njegova deca su, dodaje, ovde, nisu u Londonu i imaće sudbinu kao i sva druga deca.
„Svoj deci Srbije želim mir, da rade u fabrikama, da zarađuju mnogo više, a sve druge koji žele lake aplauze hoću da pitam da li bi svoju decu tako lako poslali... Ja neću da šaljem vašu decu nigde, ali onima koji žele da unište Srbiju, kažem da niko neće da uništi Srbiju”, poručio je Vučić.
Vučić je rekao će se graditi novi autoput pored Šapca i da želi da dovede investitore u Šabac, kao i da ima novca da se različitim subvencijama to pomogne.
„Prepuni smo planova, gradićemo stadione po standardima UEFA-e. Stvari nam dobro idu, kasa nam je puna. Nemojte da krivite Anu (Brnabić) nego mene što ne da mnogo više novca, jer ja molim Anu i ministre da budu dobri domaćini. Ne sme državna kasa da bude prazna”, rekao je Vučić.
Kako kaže, neće da laže narod da se živi bolje nego što je stvarno stanje stvari.
Vučić ističe da je pored reformi, koje su sprovedene i koje se sprovode, ponosan i na još jednu stvar - na to što je Srbija nezavisna, suverena i slobodna zemlja.
„Na putu je ka EU, ali svima u Briselu i Vašingtonu da kaže da Rusiji neće uvoditi sankcije, da ima prijateljstvo sa Vladimirom Putinom, da će graditi gasovod preko svoje teritorije i da se toga ne stidi nego ponosi.
Podseća i na prijateljstvo s Kinom i onima koji kritikuju vlast poručuje da je danas železara u Smederevu najvažnija i najveća fabrika u Srbiji.
„Ona koju su zatvorili, zabravili. Pretekla je Fijat”, kaže Vučić i podseća da je i u Bor doveden kineski investitor i to posle decenija propadanja.
On se, na početku obraćanja, zahvalio na podršci žiteljima tog grada koji su ispunili glavni gradski trg, dodajući da on „koji nije nizak, ne vidi kraj skupa”.
Naveo je da ga je u Vladimircima, mestu koje je posetio pre Šapca, dočekalo 2.500 ljudi, jer, kako je rekao, kada vide da je zemlja ugrožena, neodgovornim ponašanjem Prištine, nedovoljno odgovornim i ozbiljnim ponašanjem pojedinih faktora spolja i mnogim drugim stvarima, ljudi svim odbrambenim mehanizmima reaguju i hoće da pomognu Srbiji.
Ukazao je da u Mačvanskom okrugu danas nije posetio samo Mali Zvornik, ali je poručio da i za njegove žitelje ima dobre vesti - ta opština će posle 42 godine imati prvu fabriku - turskog investitora koji će zaposliti 400 ljudi.
Čestitao je građanima Sretenje i zahvalio za ogromnu podršku.
„Živeo Šabac, Mačva, Srbija”, poručio je Vučić.

Naš posao je da radimo u interesu građana Srbije
ŠABAC - Premijerka Ana Brnabić poručila je građanima u Šapcu, u okviru kampanje „Budućnost Srbije”, a u sklopu posete Mačvanskom okrugu, da predsednik Srbije Aleksandar Vučić i ona svoj posao rade samo i isključivo u interesu građana Srbije i za bolju budućnost svih.
Brnabić je navela da su svesni i da ih nije sramota da priznaju da ne znaju sve najbolje, te da iz tog razloga svakoga dana uče i to od najboljih.
„Gradimo i gradićemo i dalje svakoga dana. Naš posao je da radimo, da učimo i da radimo isključivo u vašem interesu”, istakla je Brnabić.
Prema njenim rečima, cela Srbija i Mačvanski okrug imaju veliki potencijal - mineral jadarit koji je otkriven u Srbiji u rudniku u toj oblasti.
Kako je istakla, potrebno je biti pametan i zaštiti i prirodna bogatstva Srbije, koja će građanima omogućiti bolju ekonomsku budućnost.
Zahvaljujući se građanima što su se okupili u velikom broju, Brnabić je istakla da joj je drago što tokom kampanje može da svakoga dana kaže šta je to što su juče uradili i podsetila da je juče akreditovana laboratorija za mleko, koja je važna za sve nas, jer ćemo, kaže, svi imati dobar kvalitet mleka, što će se desiti i sa mesom, voćem i povrćem od leta ove godine, prenosi Tanjug.
„Mi smo to uradili, a na tome se u Srbiji radi od 2003. godine. Do 2008. i išlo je nekako, ali tada je zaustavljeno do 2012. godine, a zaustavio je tadašnji ministar poljoprivrede Dušan Petrović”, kazala je Brnabić.
Navela je da je laboratorija za mleko važna jer obezbeđuje i fer i kvalitetniju konkurenciju za poljoprivrednike na tržištu, te zato što se za to koriste sredstva iz EU IPARD fondova, sa kojima bi, da je pre 10 godina uzet taj novac, danas poljoprivreda izgledala mnogo bolje.
„Da je Petrović tada završio posao poljoprivreda bi danas u Srbiji bila u mnogo boljem stanju. Ali nema veze, sve što oni nisu uradili, mi ćemo uraditi i nastavićemo da gradimo”, istakla je premijerka.
Podsetila je i da je juče na upravljanje francuskoj kompaniji VANSI predat aerodrom u Beogradu i da je za tu investiciju zaslužan predsednik Vučić, kao i za Etihad.
„U narednih 25 godina VANSI će uložiti milijardu i 500 miliona u beogradski aerodrom”, rekla je Brnabić i istakla da ne treba verovati onima koji pričaju da je aerodrom prodat.
„Aerodrom ostaje naš, nismo prodali, ovo je koncesija, nemojte da verujete onima koji pričaju drugačije, to je za upravljanje u narednih 25 godina. Aerodrom ostaje u vlasništvu Republike Srbije”, istakla je premijerka.
Brnabić je navela da sadašnja vlast podržava velike investitore, ali i male porodične firme, preduzetnike, koji će otvoriti posao za sebe i još dvoje ili troje ljudi.
Kako je navela, podrška malim preduzećima pružena je kroz državni program u okviru kojeg su od 1. oktobra prošle godine uvedene posebne poreski podsticaji za mlade, a koji podrazumeva da u prvih godinu dana nakon pokretanja biznisa država ne uzima od njih porez.
„To je odgovorna država, to je ono kakva je Srbija danas”, istakla je predsednica vlade i dodala da joj je posebno drago što su ulagali u Mačvanski okrug u otvaranje fabrika, ali i u sisteme za navodnjavanje, koji su konačno počeli da se grade.
Iznela je podatak da je 2012. godine od ukupnog poljoprivrednog zemljišta u Srbiji samo tri odsto bilo pokriveno sistemima za navodnjavanje.
„Mi smo sada pokrenuli 14 novih projekata, a jedan od njih je regionalni sistem za navodnjavanje u Mačvi, u koji je uloženo više od četiri miliona evra za 10.900 hektara i nastavićemo dalje”, kazala je Brnabić i dodala da je Petrović kao ministar najavljivao sisteme za navodnjavanje, ali da od toga nije bilo ništa.
Premijerka je naglasila i da joj je predsednik Vučić nebrojeno puta rekao da brine o Mačvi i građanima tog okruga, kako bi ostali na svojim ognjištima i dodala da su mnogo uradili i za Mačvu, Krupanj, Loznicu, Mali Zvornik...
„Znate i vi i ja šta će nam reći i večeras. Reći će nam - uradili smo mnogo za Mačvu, ali nismo uradili dovoljno, moramo više, brže, jače”, zaključila je Brnabić.

Srbi iz Amerike pisali Trampu i Kongresu zbog Kosmeta
Američki Srbi zatražili su od predsednika SAD Donalda Trampa i Kongresa, uz 37.000 potpisa, da povuku svaku ekonomsku pomoć i podršku „Tačijevom kriminalnom režimu na Kosovu, u spoljnoj i domaćoj politici”, te da spreči progon pripadnika neislamskih religija i uništavanje manastira i drugih tragova evropske kulture.
Peticiju i Rezoluciju su ugledni članovi Organizacionog komiteta srpsko-američke zajednice pre nekoliko dana uručili predsedniku Trampu, ministru spoljnih poslova Majku Pompeu, kao i Predsednicima Komiteta za spoljne poslove u Donjem Domu i Senatu, navodi se u saopštenju tog Komiteta, dostavljenom Tanjugu.
U dokumentima koji su uručeni najvišim američkim zvaničnicima, kako se navodi u saopštenju, „traži se da Amerika najodlučnije osudi neprestani progon hrišćana i drugih neislamskih religija na Kosovu i spreči dalje uništavanje manastira i drugih vekovnih istorijskih tragova evropske kulture”.
Traži se i da „Amerika odmah povuče svaku ekonomsku pomoć i podršku Tačijevom kriminalnom režimu Kosova u spoljnoj i domaćoj politici”.
U dokumentima Peticije i Rezolucije, priloženim uz saopštenje, između ostalog se navodi da je Tačijeva vlast odgovorna za vođenje kampanje tihog genocida protiv nealbanaca, prvenstveno pravoslavnih Srba, da je ta kampanja rezultirala sa preko 150 oskrnavljenih i uništenih srpskih pravoslavnih crkava, manastira i drugih kulturnih i verskih objekata, kao i da je dve trećine srpskog stanovništva proterano iz svojih domova na Kosovu i Metohiji, uključujući 40.000 ljudi samo iz grada Prištine, prenosi Tanjug.
Iznose se činjenice da su Kosovo i Metohija kolevka srpske civilizacije i od velikog značaja za identitet srpskog naroda, kao i da Tači stvara albansku vojsku uprkos protivljenju UN, EU i NATO, čime doprinosi destabilizaciji na Balkanu i ugrožava regionalnu sigurnost.
Iznosi se i podatak da su kosovski Albanci, muslimani, radikalizovani do te mere da imaju jednu od najviših stopa učešća u ISIS-u na Balkanu, kao što su to dokumentovali „Njujork Tajms” i drugi mediji, kao i da su odgovorni za brojna teroristička dela u Evropi i protiv SAD.
„Samog Tačija Savet Evrope identifikovao je kao šefa albanskog kriminalnog kartela sličnog mafiji koji se bavi trgovinom heroinom, oružjem i ljudskim organima”, navodi se u ovim dokumentima i zbog toga se američki Kongres i američka vlada „pozivaju da odmah povuku podršku ilegalnoj vojsci Hašima Tačija koja je formirana u suprotnosti sa Rezolucijom 1244 Saveta bezbednosti Ujedinjenih nacija.
Traži se i da se donese rezolucija kojom se osuđuje Tačijev progon srpskih hrišćana, Jevreja, Roma i drugih manjina slično HR 390 , „Zakonu o pomoći i odgovornosti za genocid u Iraku i Siriji”, kojim se odobrava pomoć hrišćanima progonjenim u Iraku i Siriji, a koji je nedavno potpisao predsednik Tramp”.
U rezoluciji se na kraju poziva i na „održavanje kongresne rasprave o uticaju i troškovima američke spoljne politike u Srbiji i na Kosovu koja destabilizuje region"
„Akcija prikupljanja potpisa i dalje traje, kako bi se nastavio pritisak na američku administraciju”, navodi se na kraju saopštenja.

Usvojeni „prosvetni zakoni”
Skupština Srbije usvojila je juče paket „prosvetnih zakona”, kojima se, između ostalog, vraća brojčano ocenjivanje drugog stranog jezika, daje pravo svim studentima osnovnih studija na kreditiranje i pojačava fond za stipendiranje master i specijalističkih studija.
Poslanici su usvojili izmene četiri „prosvetna zakona” i to o predškolskom vaspitanju i obrazovanju, o osnovnom obrazovanju i vaspitanju, o osnovama sistema i obrazovanja i o učeničkom i studentskom standardu. Prema novim zakonskim rešenjima, između ostalog, Defektološki fakultet će se ubuduće zvati Fakultet za specijalnu edukaciju i rehabilitaciju sa novim predmetom – metodika nastave za nastavnike koji rade u školama sa decom sa posebnim potrebama.
Usvojeno je i da beogradska Matematička gimnazija i novosadska gimnazija „Zmaj Jova Jovanović” dobiju status institucija od posebnog značaja. Poslanici su izglasali i po kome se „za studente drugog nivoa studija, master i specijalističkih studija, pojačava fond za dodeljivanje stipendija”, pa će tako oni koji su ostvarili bolji prosek na ovaj način imati pravo da tokom daljeg školovanja ostvare stipendiju.
Usvojeno je i rešenje kojim je predviđeno da se deficitarna zanimanja pojave kao nešto što bi valjalo stipendirati i u te svrhe postojaće lista koja se godišnje može ustanoviti prema potrebama privrede, koja može da donese novu kategoriju kreditiranja i stipendiranja učenika.
Skupština je usvojila i izmene Zakona o Srpskoj književnoj zadruzi, kojima je omogućeno da se ova najstarija izdavačka kuća može budžetski finansirati. Poslanici su izabrali 156 sudija koji se prvi put biraju na tu funkciju i ratifikovali više međunarodnih sporazuma među kojima je i Ugovor između Srbije i SAD o izručenju.
Izabrano šest članova Nacionalnog saveta za kulturu
Skupština je juče od 29 kandidata za članove Nacionalnog saveta za kulturu, koje su kandidovale razne institucije, izabrala njih šest i to četiri na predlog vlade i dva na predlog Srpske akademije nauka i umetnosti.
Na predlog vlade izabrani su: akademik Dušan Kovačević (139 glasova), Nikola Šuica (138), Đorđe Đurić (140) i Svetislav Božić (140). Na predlog SANU izabrani su: akademik Tibor Varadi (136) i dopisni član SANU Miodrag Marković (137).

Vlada pojačava borbu protiv diskriminacije
Vlada Srbije usvojila je na današnjoj sednici Predlog zakona o izmenama i dopunama Zakona o zabrani diskriminacije, kojim se pojačava borba protiv diskriminacije i radi na njenom sprečavanju, u skladu sa tekovinama i zakonodavstvom Evropske unije.
Na izmenama i dopunama ovog predloga zakona zajednički su sarađivali Ministarstvo za rad, zapošljavanje, boračka i socijalna pitanja, Ministarstvo pravde, Poverenik za zaštitu ravnopravnosti, kao i istaknuti profesori, sudije, stručnjaci u ovoj oblasti i predstavnici organizacija civilnog društva.
Na sednici Vlade usvojena je Uredba o utvrđivanju godišnjih programa mera za sprovođenje odgajivačkog programa za 2019. godinu, čiji je cilj unapređenje stočarske proizvodnje i genetskog kvaliteta u stočarstvu.
Efekat će biti ostvaren kroz povećanje kvaliteta stočnog fonda, a indirektno i povećanjem proizvoda u mesnoj prerađivačkoj industriji. Od ukupnog iznosa od 250 miliona dinara, koji je opredeljen za posebne podsticaje, 145 miliona dinara obezbeđeno je za postizanje odgajivačkih ciljeva u stočarstvu.
Vlada je usvojila Uredbu o utvrđivanju Programa korišćenja sredstava za rešavanje stambenih potreba i druge programe integracije izbeglica u 2019. godini.
Cilj uredbe je da se sprovedu mere neophodne za rešavanje stambenih potreba izbeglica u procesu njihove integracije, prenosi Tanjug.
Regionalni stambeni program ima za cilj da obezbedi trajna stambena rešenja za 27.000 najugroženijih izbegličkih porodica u regionu, od kojih je 16.780 porodica u Srbiji, saopštila je vladina Kancelarija za saradnju sa medijima.

Si čestitao Vučiću Dan državnosti Srbije
Predsednik Srbije Aleksandar Vučić primio je ambasadorku Kine Čen Bo, koja mu je uručila čestitku predsednika Sija Đinpinga povodom Dana državnosti Srbije, a u kojoj kineski lider izražava spremnost da zajedno s predsednikom Vučićem dalje produbljuje strateško partnerstvo dve zemlje.
Uz čestitke i lepe želje, kineski predsednik konstatuje da se zajedničkim naporima odnosi Kine i Srbije poslednjih godina snažno razvijaju, međusobno političko poverenje neprekidno produbljuje, saradnja u svim oblastima nastavlja da se razvija, a sve to u istinsku korist naroda naših dveju zemalja.
„Pridajem veliku pažnju razvoju odnosa Kine i Srbije i spreman sam da sa Vama ulažem napore, da zajedno podstičemo sveobuhvatno strateško partnerstvo Kine i Srbije ka stalnom napretku, kako bi još više doprineli blagostanju naših dveju zemalja i dvaju naroda”, poručio je kineski predsednik.
On je Vučiću poželeo dobrodošlicu kao učesniku Drugog foruma međunarodne saradnje „Pojas i put” u aprilu ove godine, kada će se dvojica lidera i susresti, dok je Srbiji poželeo prosperitet, a narodu sreću i blagostanje.

Predsednik Vučić je zahvalio na čestitki i rekao da u Srbiji izuzetno cenimo kinesku državu i kineski narod. On je istakao da se raduje i divi uspesima Kine, koje, uz odgovornu politiku i snažno liderstvo predsednika Sija, postiže na unutrašnjem i međunarodnom planu.
Predsednik Vučić je takođe rekao da ima veliko poverenje u predsednika Sija, jer u razvoju bilateralnih odnosa naših dveju zemalja iskreno poštuje nezavisnost Srbije.
Ambasadorka Čen je rekla da će predsednik Vučić tokom Drugog foruma međunarodne saradnje „Pojas i put”, ponovo imati priliku da sa predsednikom Sijem razgovara i o novim, konkretnim projektima bilateralne saradnje.
Ona je prenela da Kina veoma ceni spoljnu politiku Srbije i njenu podršku, istakavši još jednom postulate kineske spoljne politike o poštovanju ravnopravnosti svih zemalja, bez obzira na njihovu veličinu, i pravu svake zemlje da izabere svoj razvojni put, prenosi Tanjug.

Stoltenberg: KBS da poštuje dogovor iz 2013. godine
Brisel - Generalni sekretar NATO Jens Stoltenberg kaže da će tokom proleća biti doneta odluka o daljim koracima u angažmanu Alijanse sa Kosovskim bezbednosnim snagama. Stoltenberg je poručio da su 2013. razjašnjene obaveze KBS kada je reč o severu Kosova i da NATO očekuje od Prištine poštovanje tog, ali i drugih svih dogovora.
„Mi očekujemo da sa nastavi ono što je dogovoreno i razjašnjeno 2013. godine. To je samo jadan od razloga zbog koga samo uputili jasnu poruku vlastima u Prištini da bi trebalo da poštuju dogovore koje smo sa njima postigli”, poručio je Stoltenberg.
Generalni sekretar NATO je na kraju ministarskog sastanka u Briselu naveo da se među članicama Alijanse nastavlja diskusija o nivou anganžamana sa Kosovskim bezbednosnim snagama.
Jens Stoltenberg je naglasio da je prispitivanje angažamana zasnovano prvenstveno na tranziciji KBS u vojsku Kosova, za koju NATO smatra da je došla u pogrešno vreme, ali i da uticaj ima odluka prištinskih vlasti da uvedu takse na robu iz Srbije i BiH uproks protivljenju članica Alijanse.
„Diskusija je u toku i očekujemo da tokom proleća donesemo odluku o daljim koracima”, izjavio je Stoltenberg. Generalni sekretar NATO kaže da Alijansa snažno veruje da je potrebno političko rešenje i podrška dijalogu Beograda i Prištine. On je ponovio i čvrstu posvećenost NATO održanju stabilnosti na Zapadnom Balkanu i najavio da misija Kfor ostaje na Kosovu u nepromenjenom madatu zasnovanom na na Rezoluciji 1244 UN SB.
„Tu samo da obezbednimo sigurno okruženje za sve ljude na Kosovu i to činimo”, zaključio je Stoltenberg, prenosi Tanjug.

Albanci neće odustati sve dok ih SAD konkretno ne kazni
VAŠINGTON - Sve dok SAD i EU ne budu spremne da konkretno kazne kosovske Albance, na primer ukidanjem finansijske pomoći, oni neće odustati od sadašnjeg ponašanja, uveren je bivši američki ambasador u Srbiji Vilijam Montgomeri.
„Ono što ja tražim nisu - reč ili demarši, već konkretni koraci, kao što je ukidanje finansijske pomoći. Sve dok SAD i EU ne budu spremne da ih konkretno kazne kosovski Albanci neće odustati”, kaže Montgomeri za Tanjug.
On je tako odgovorio na pitanja kako i koliko ozbiljno treba shvatiti američke zahteve prema Prištini i šta bi mogao da bude odgovor Amerike na to što je Priština ignoriše kao partnera.
On, međutim, upozorava na opasnosti po Srbiju:
„Kosovski Albanci će učiniti sve, izvesti bilo kakvu provokaciju, kako bi naveli Srbiju da reaguje na način koji bi odvukao pažnju sveta sa kosovskih Albanca i ponovo je usmerio na Srbiju. Ne padajte na to!”, upozorava Montgomeri.
On je naglasio da iznosi lične stavove i procene, budući da nema kontakt sa aktuelnom američkom administracijom, te da nije upoznat sa tim da li se odnos prema pitanju Kosova menja.
SAD su, u poslednjih 15 godina, imale daleko najveći uticaj na Kosovo i, ujedno, bile najjači podržavalac albanskog stava, podseća bivši američki ambasador.
„Ta apsolutna podrška izgleda da je počela, bar u nekim stvarima, da se krnji”, kaže Montgomeri, ističući da taj zaključak donosi „isključivo na osnovu pisanja medija”.
Bivši američki ambasador smatra da tačku preokreta predstavlja Briselski sporazum, koji kosovski Albanci mrze, jer je njihova namera da spreče formiranje Zajednice srpskih opština.
„Srpska strana je, ispunjavajući svoje obaveze, odigrala odlično. Strategija Albanaca bila je prvo odlaganje i potom - da odlažu i dalje”, rekao je on.
Kosovski Albanci su, zatim, kaže Montgomeri, počeli sa izazivanjem provokacija i kao primer za to navodi odnos prema Marku Đuriću, takse od 100 odsto, formiranje kosovske vojske, čemu se, kako ističe, SAD od samog početka oštro protive i što je čak zapisano u ustavu kosovskih Albanaca.
„Glavna svrha svih ovih poteza bila je da se odvuče pažnja od potrebe da ispune svoje obaveze predviđene Briselskim sporazumom”, naveo je Montgomeri.
Bivši američki ambasador u Srbiji pretpostavlja da su sve te akcije stavile na probu američko strpljenje i da čak izgleda, kako kaže - čitajući između redova, da su SAD postale otvorenije prema ideji korekcije granica.
Čini se, dodaje on, da je prava prepreka korekciji granica - Nemačka.
Ipak, navodi Montgomeri, sve to bazira na izveštajima medija, javlja Tanjug.

Vučić: Znam kolika je snaga Srbije...
BOGATIĆ – Predsednik Srbije Aleksandar Vučić poručio je danas iz Bogatića da će Srbija biti sve jača, ali i da je na nama da nikome ne pretimo, ni sa kim ne ulazimo u sukobe, već da jačamo zemlju, ekonomski i na svaki drugi način.
On je, obraćajući se građanima Bogatića, gde boravi u sklopu kampanje „Budućnost Srbije”, istakao da je Srbija ekonomski ojačala a da je jedini problem pitanje političke stabilnosti.
„Trudim se da ćutim, da ne odgovaram na ono što se dešava u Prištini, ali i širom sveta, šta nam različiti centri moći čine – kad su od pomoći, a kad se ponašaju suprotno od toga, ali vas molim da to razumete kao našu borbu da čuvamo stabilnost, širimo partnerstva i prijateljstva i da ni sa kim ne ulazimo u sukobe”, rekao je Vučić.
Kako je rekao, poruka onima koji svakodnevno prete, iz Prištine, srpskom narodu na KiM i celoj Srbiji je da to što ćutimo znači da smo pristojni, ali ne znači da smo slabi i nikad nećemo dozvoliti da se iživljavate nad narodom na KiM i nad Srbijom.
Dodaje, da to govori kao neko ko je svestan posledica svojih reči i neko ko zna kolika je snaga Srbije.
„Možete da vidite kako neki u okruženju žele da sruše unutrašnju stabilnost Srbije i raduju se svemu što bi dovelo do sklanjanja 'tog Vučića'. A to što se oni raduju najbolje govori našem narodu ko radi najbolje. Ako zdušno navijaju protiv mene, jasno vam je da li radim u interesu naroda na KiM ili ne”, kaže Vučić.
To što će Srbija biti sve jača ne znači da će svi drugi više da je vole ili da će biti oduševljeni time.
„Naše je da druge umirujemo, da ne pretimo nikome, već mirno i u tišini da jačamo svoju zemlju, ekonomski i na svaki drugi način”, ističe on.
Vučić kaže da Srbija u razvoju svoje ekonomije grabi krupnim koracima napred. „Ma koliko je naša pozicija bila užasna pre nekoliko godina, pošto smo bili na ivici, nad ambisom, bankrotstva,sada je mnogo bolja situacija u državnoj kasi i imamo veće plate i penzije”, rekao je Vučić i najavio da će i ove godine biti povećane plate i penzije.
On je rekao da će biti još većih ulaganja i da očekuje još više energije za razvoj u budućnosti.
Zahvalio je penzionerima što su izneli teret reformi na svojim plećima i doprineli da se ekonomija postavi na zdrave noge.
Vučić je istakao da to zavisi sve od našeg rada i zamolio mlade da ne budu zavedeni lakim i lepim obećanjima, jer uspeh i bolji život dolazi samo od našeg sopstvenog rada.
Podsetio je da naša zemlja sada pravi dobre rezultate, smanjuje javni dug, povećava zaposlenost, investicije i drugo i istakao da je to zato što smo prestali da lažemo sebe i počeli radom da guramo zemlju napred.
Vučić je istakao da je u Mačvi u različite infrastrukturne projetke uloženo tri milijarde dinara, odnosno oko 25 miliona evra i poručio da će se nastaviti sa ulaganjima, jer se stari, ruinirani objketi, u koje niko nije ulagao, moraju obnoviti i ostaviti za budućnost našoj deci.
Podsetio je da je 2015. godine, kada se krenulo u obnovu, trpeo kiritke što govori o školskim toaletima, da su mu se smejali i govorili da je „ve-ce premijer”, a o tome je govorio, jer ne želi da dozvoli da deca koriste neuređene i prljave tolalete.
„Kada sam govorio o teškim reformama, pre 4-5 godina govorili su da nikada stvari neće doći na svoje. Sada kada svi imaju veće penzije i plate nešto su imali, i znaju da će biti novih povećanja, čini mi se da su ljudi počeli da veruju da zahvaljujući reformama, možemo da guramo napred”, poručio je Vučić.
Podsetio je da će u narednim danima biti uvedene subvencije za gorivo, što je, takođe, omogućeno zahvaljujući uređenim javnim finansijama.
„Danas imamo novca. Seljaci će dobiti subvencionisano gorivo i širićemo subvencije, jer hoćemo da sačuvamo seljaka na svom ognjištu, da doprinosi srpskoj privredi više nego do sada”, podvukao je Vučić.
Kako je rekao, nekada su tamo tržali tribine na kojima su govorili – glasajte za mene i biće sve bolje, i primetio da je to prošlo vreme, jer bolje može da bude samo uz vredan i marljiv rad, ako tražimo prijatelje po svetu i ako smo u stanju da onima koji ugrožavaju Srbiju, kažemo da to neće moći, da ćemo čuvati Srbije, jer ništa važnije od Srbije nemamo.
Istakao je da samo dve opštine u Mačvi nema nijednog stranog ili velikog domaćeg investitora, u Bogatiću i Vladimircima i poručio da će dati sve od sebe da u te opštine dovedemo veliku inevsticiju, da mogu ljudi da se zaposle.
Vučić obišao bolnicu u Loznici

Vučić u Loznici (Foto Predsedništvo Srbije)
LOZNICA – Predsednik Srbije Aleksandar Vučić obišao je danas, u okviru kampanje „Budućnost Srbije”, Opštu bolnicu u Loznici, gde je u toku rekonstrukcija internog i grudnog odeljenja, kao i odeljenja psihijatrije.
Predsednika Vučića je ispred bolnice dočekao veliki broj građana, mnogi su hteli da se pozdrave s njim, a on je primetio: „Rekli su mi da obilazim bolnicu”.
Sa Vučićem su u obilasku Loznice, odnosno gradske bolnice, ministar zdravlja Zlatibor Lončar, gradonačelnik Loznice Vidoje Petrović i v.d. direktora Opšte bolnice Milan Todorović, a razvijen je i transparent „Budućnost Srbije Loznica”.
Radovi u tri odeljenja predstavljaju prvu fazu ulaganja u tu bolnicu i koštaće 415 miliona dinara, a sredstva je obezbedila Vlada Srbije preko Kancelarije za upravljanje javnim ulaganjima, dok je lokalna samouprava platila projektnu dokumentaciju.
Na internom odeljenu, koje je predsednik Vučić danas obišao, u toku je rekonstrukcija prvog sprata, a u planu je da se dozida još jedan, proširi prizemlje i izgradi lift.
To znači da će biti renovirano 1.300 kvadrata, dok će biti nadograđeno još 760 kvadrata.
Druga faza podrazumeva izgradnju hirurškog ginekološkog bloka, za koji se uskoro očekuje raspisivanje tendera, i kotlarnice na biomasu.
Ukupna vrednost svih radova u Opštoj bolnici u Loznici iznosiće dve milijarde dinara.
Planirani rok završetka radova u tri odeljenja je 4. decembar ove godine, a izgradnje hirurškog bloka i kotlarnice tokom sledeće godine.
Ovo je zajednički projekat lokalne samouprave i Vlade Srbije.
Predsednik je prethodno obišao Osnovnu školu „Mika Mitrović” u Bogatiću, a tokom posete Mačvanskom okrugu posetuće i Ljuboviju, Krupanj, Koceljevu, Vladimirce i Šabac.
 
Vučić: Ko udari na Srbe videće koliko je srpski orah tvrd
LOZNICA - Predsednik Srbije Aleksandar Vučić istakao je danas u Loznici da će svi oni, koji misle da Srbiju mogu lako da pobede, ponize, da njen narod proteruju sa njihovih vekovnih ognjišta, videti koliko je „srpski orah” tvrd i kako je to čudnovata voćka.
Vučić je, u obraćanju građanima ispred Opšte bolnice, rekao da ne strahuje da će Srbija ostvariti ubrzani napredak i prosperitet, ako sačuva mir.
„Za nas je jedina muka što bi neki želeli da nas uvuku u sukobe, da nas vrate unazad. Daćemo sve od sebe da sačuvamo mir. Nikada nikome nećemo dozvoliti da proteruje, unižava, napada srpski narod na KiM ili bilo gde drugo gde naš narod živi”, poručio je on, prenosi Tanjug.
 
Loznica dobija modernu bolnicu, stadion, dve kompanije...
LOZNICA - Uložili smo mnogo i još ćemo da ulažemo u Loznicu i Podrinje, jer želimo da sačuvamo narod ovde i da pomognemo koliko možemo, poručio je danas predsednik Aleksandar Vučić.
„A, možemo da pomognemo zahvaljujući reformama, ali i podršci ljudi, koji su verovali u te teške reforme. Na tome sam beskrajno zahvalan”, rekao je Vučić novinarima u Loznici, nakon obilaska Opšte bolnice u tom gradu, u okviru posete Mačvanskom okrugu.
Kako je rekao, presrećan je zbog broja ljudi koji su ga dočekali i u Bogatiću i u Loznici, zbog energije ljudi i pažnje sa kojom su slušali njegovo obraćanje.
„Mislim da nije preterano reći da kroz istoriju nije bilo toliko ulaganja u Loznicu”, primetio je Vučić, a na to se nadovezao gradonačelnik Vidoje Petrović, koji je potvrdio njegove reči i dodao da Loznica postaje jedan od gradova budućnosti.
Kako je rekao, kompletna ulaganja u lozničku Opštu bolnicu biće tri milijarde.
„Hirurški blok je iz 1987. godine, tada je počeo da se gradi i stoji nezavršen. Tek danas se vraćamo na poziciju iz 1987 godine, ali imamo dovoljno novca za ulaganje”, rekao je Vučić.
Napomenuo je da će se graditi autoput, gradski stadion, kao i da dve kompanije dolaze u Loznicu, američka i kineska, Adient i Mint.
Kompanija Adient je, kaže, već došla, i zaposlila 300 ljudi do sada, a biće ih 1.500, dok će Mint zaposliti oko 1.000 ljudi.
„To je velika stvar i pomoć našim ljudima na zapadu, u Podrinju”, rekao je Vučić i podsetio da je uređen Kur salon u Banji Koviljači, uz ulaganja u Tršić i druge projekte, prenosi Tanjug.
 
Vučić: Nikada se nisam tajno sastajao sa Tačijem
LOZNICA - Predsednik Srbije Aleksandar Vučić izjavio je danas da nikada nije bio ni na jednoj tajnoj večeri sa Hašimom Tačijem, kao što to tvrde političari iz opozicionog Saveza za Srbiju.
Na pitanje da prokomentariše da li se tajno sastajao sa Tačijem kao što to kažu iz SzS, iako je sam Tači to demantovao, Vučić je rekao da ne zna šta bi tu još mogao da doda, osim da je zabrinut zbog loših odnosa i da bi voleo da se pohvali da ima bolje odnose sa njim, pa makar ih postizao tajno.
„Nažalost, nisam. Preskočio je Tači neka mesta od ranije, ali ni ona nisu nikakva tajna. Bili smo u Beču kod Sebastijana Kurca. Ne pravimo mi događaj od toga, ali Sebastijan te slike pokaže. Mogerini je za nas pravila prijeme u Njujorku. Šta treba, da ga udarim?”, upitao je Vučić.
On je dodao da je njihov posao da pregovaraju, razgovaraju i sačuvaju mir.
„Nikada nisam bio ni na jednoj tajnoj večeri sa Tačijem, sve su lagali, ja se sa njim ne slažem, i meni nije lepo sa njim, kao što njemu nije lepo sa mnom. Njemu je kaže odvratno sa mnom i nije mene pohvalio nego (Vuka) Jeremića, čak kaže da im je doneo nezavisnost preko presude Međunarodnog suda pravde”, istakao je Vučić.
Kada je reč o ličnim emocijama kada ga pozovu iz Brisela na razgovore, pošto ga ne zovu ni na šta lepo, ima „Pavlovljev refleks"
„Imam mučninu u stomaku, bukvalno, boli me glava, ali moj posao je da se borim za Srbiju”, rekao je on,
Kaže da je njegov posao da otvara fabrike i da se bori za očuvanje mira, te da ne može neozbiljno da govori o KIM, kao što iz Saveza za Srbiju neozbiljno „lupetaju gluposti o najvažnijim temama”.
„Ništa ih ne razumem, ali je valjda ta vlast toliko slatka, naročito kad im je tamo neki Vučić obezbedio da ima para u budžetu, pa da mogu da kradu”, rekao je Vučić i prokomentarisao da su oni ranije sve fabrike opljačkali i novac zgrnuli u svoje džepove.
Ne razume ih, kaže, šta to rade oko Kosova i zašto to rade, kada se vidi da se pregovora i razgovara, i to je sve što može da se uradi, prenosi Tanjug.
  
U Prištini usijane glave, nisam optimista
LOZNICA - U Prištini su usijane glave, rekao je predsednik Aleksandar Vučić danas u Loznici, povodom izjave Haradinaja, i posle novog zahteva SAD, da takse neće biti ukinute, te upozorenja šefici evropske diplomatije Federiki Mogerini da neće biti dijaloga ako to pitanje umeša.
Nisam optimista po pitanju daljeg razvoja situacije, primetio je Vučić i dodao:
 
 
Projekat Jadar biće pravi bum za celo Podrinje
LOZNICA - Predsednik Srbije Aleksandar Vučić je izjavio danas da će realizacija projekta Jadar biti pravi bum za razvoj Srbije i celog Podrinja, s obzirom da tu imamo 10 odsto svetskih nalazišta litijuma.
„To je jedna od najvećih nada za Srbiju, reč je o mineralu jadarit i sad je pitanje kako da se izvuče litijum koji je neophodan za baterije za električna vozila”, rekao je Vučić odgovarajući  na pitanja novinara.
Vučić ističe da se kod Loznice nalazi 10 odsto svetskih rezervi litijuma, što je fantastično bogatstvo za našu zemlju.
„Nažalost, neki su pre 15 godina dali istraživačka prava budzašto, ali da ne ulazim u sve to i da se nisu dogovorili da moraju da prave ovde finalnu fabriku na teritoriji Srbije ili teritoriji Podrinja, ali da to ostavimo po strani”, napomenuo je Vučić.
Kaže da razgovaramo o svemu tome sa kompanijom Rio Tinto, koja realizuju projekat Jadar, a ta da kompanija već vodi razgovore sa Kinezima, pošto tu ima 26 sastojaka iz kojih treba izvući litijum, što je tehnološki komplikovan proces.
„Molimo ih da taj proces saznavanja kako se izdvaja litijum iz jadarita ubrzaju, a mi ćemo pronaći investitora da taj litijum najvećim delom sačuvamo ovde u Srbiji i da onda napravimo fabriku električnih vozila, onda bi to bio strašan bum koji bi mnogo značio za Podrinje, ne samo sa naše strane već i za Republiku Srpsku i dobar deo BiH”.
To je od ogromnog značaja, dodao je Vučić.
Kaže da se i po pitanju onoga što je najavljivano za Banju Koviljaču dobar deo uradio i da su investitori stigli i da je potrebno sada vreme da se počne realizacija projekata.
„Verujem da ljudi u ovom delu Srbije mogu da osete izvestan boljitak”, dodao je Vučić, prenosi Tanjug.
 
U drugoj polovini leta počinju radovi na brzoj saobraćajnici
LOZNICA - U drugoj polovini leta počeće radovi na izgradnji brze saobraćajnice Šabac - Loznica koja će imati četiri trake, najavio je danas predsednik Srbije Aleksandar Vučić.
Vučić je rekao da će se raditi nova eksproprijacija zemljišta te da ova saobraćajnica neće ići kroz naseljena mesta, nego će ići oko sela od Loznice do Šapca.
Predsednik je rekao da će se nakon završetka brze saobraćajnice, od Loznice do Šapca stizati za 20 minuta.
V.d. direktora Puteva Srbije Zoran Drobnjak rekao je da kada je reč o deonici Ruma - Šabac, gradiće se autoput sa mostom na reci Sava, a za deonicu Šabac-Loznica projekat će biti gotov za mesec dana, prenosi Tanjug.

Završena vanredna sednica Skupštine Srbije
Skupština Srbije završila je danas vanrednu sednicu usvajanjem izmena i dopuna više zakona, među kojima iz oblasti obrazovanja i kulture, kao i međunarodnih sporazuma uključujući i Ugovor između Srbije i Sjedinjenih Američkih Država o izručenju. Poslanici su vanrednu sednicu počeli u ponedeljak kada je obavljena objedinjena načelna rasprava o svim tačkama, a u sredu je obavljena i rasprava o amandmanima, prenosi Beta.
I jedna i druga rasprava kao i današnje glasanje protekli su bez dela poslanika opozicije koji bojkotuju rad parlamenta u znak solidarnosti sa građanima koji širom Srbije protestuju.
Iz stranaka opozicije koje bojkotuju rad parlamenta navode da se u Skupštini Srbije ne poštuju demokratski principi i procedure.
Oni su tokom sednice održavali konferencije za novinare u skupštinskom holu, a na jednoj od njih zatražili su i smenu predsednice Skupštine Maje Gojković jer je sednica sazvana na zahtev poslanika vladajuće koalicije, a među potpisanima je bilo i petoro poslanika koji više ne obavlja tu funkciju.
Skupština je danas usvojila izmene i dopune Zakona o predškolskom i o osnovnom vaspitanju i obrazovanju, Zakona o osnovama sistema obrazovanja i vaspitanja, Zakona o učeničkom i studentskom standardu, kao i o Srpskoj književnoj zadruzi.
Usvojili su i izmene Zakona o oružju i municiji kojim se produžava rok za podnošenje zahteva za izdavanje biometrijskog oružanog lista do 5. marta 2020. godine.
Zatim o radijacionoj i nuklearnoj sigurnosti i bezbednosti, kao i o potvrđivanju Konvencije o osnivanju Evropske organizacije za nuklearna istraživanja, izboru člana Saveta guvernera Narodne banke Srbije i prestanku funkcije predsednika Komisije za hartije od vrednosti, kao članove Nacionalnog saveta za kulturu.
Usvojen je i nizu sporazuma među kojima je sporazum o Transportnoj zajednici, kao i Ugovor Srbije i SAD o izručivanju koji predviđa predviđa ekstradiciju državljana koji se terete za krivična dela za koja je zaprećena kazna zatvora duža od godinu dana.

Odgovorni za trgovinu ljudskim organima na Kosovu da budu kažnjeni
MOSKVA – Moskva je danas kritikovala međunarodne organizacije koje ništa nisu učinile povodom trgovine ljudskim organima na Kosovu.
„Nijedna optužnica nije podignuta”, kazala je portparolka Ministarstva spoljnih poslova Rusije Marija Zaharova na redovnoj nedeljnoj konferenciji za novinare, prenosi Beta.
Ona je podsetila da je „impuls” za istragu dat u Savetu Evrope, ukazujući da se „ne vide nikakvi rezultati”.
„Uvereni smo da je prećutkivanje zločina, užasnih zločina na Kosovu nedopustivo”, rekla je Zaharova, navodeći da trgovina ljudskim organima na Kosovu mora da bude predmet pažnje međunarodne zajednice kako bi sva umešana lica bila „surovo kažnjenja, nezavisno od toga na kojim su sada funkcijama”.
Zaharova je navela da se ispostavilo da je bivši sudija Međunarodnog suda za ratne zločine Džefri Najs angažovan za zaštitu građana Kosova u specijalnom sudu. ;"Kako sve to izgleda sa etičke tačke gledišta?”, zapitala se Zaharova.

Potrebne radikalnije mere međunarodne zajednice
KOSOVSKA MITROVICA  Potpredsednik Srpske liste Igor Simić ocenio je danas da oglušavanje Prištine na zahteve iz sveta da ukine takse na robu iz centralne Srbije govori da se „otrglo kontroli ono sto je Zapad stvorio” (Kosovo) i da međunarodna zajednica mora da primeni radikalnije mere ako hoće da se dijalog nastavi i dođe do kompromisnog rešenja, prenosi Tanjug.
On je za TV Pink rekao da je situacija na političkoj sceni na KiM, pre svega u Prištini, vrlo haotična kada su u pitanju medijski nastupi Kadrija Veseljija, Ramuša Haradinaja i Hašima Tačija, ali da su sinhronizovani u akciji kada je u pitanju donošenje odluka koje su na štetu srpskog naroda.
„Došli smo u tu situaciju koju niko nije mogao da zamisli ni među Srbima, ni među Albancima da kosovska politička elita u jednom danu ponizi EU i Federiku Mogerini, generalnog sekretara NATO-a Jansa Stoltenberga, a indirektno i SAD oglušujući se o njihove zahteve za ukidanje taksi”, rekao je Simić.
To govori, kako je naglasio, da je ono što je Zapad stvorio 1999. godine, odnosno 2008. godine (Kosovo), otrglo se kontroli do te mere da međunarodna zajednica mora da primeni radikalnije mere ukoliko hoće da se se dijalog nastavi i dođe do kompromisnog rešenja.
Nametnute takse na robu iz Srbije, ističe, otežavaju svakodnevni život na KiM, ali Srbi ne razmisljaju o odlasku.
Podseća da Priština posle poteze vezanih za rudarski kombinat „Trepča” i osnivanje vojske, danas najavljuju donošenje akta kojim će se granice između Kosova i Albanije proglasiti unutrasnjom administrativnom linijom na kojoj neće važiti nikakva kontrola.

Drecun: Epilog - ukidanje taksi
Predsednik Odbora Skupštine Srbije za Kosovo i Metohiju Milovan Drecun izjavio je danas da očekuje da epilog situacije na KiM bude taj da se ukinu takse Prištine na robu iz centralne Srbije, da se nastavi dijalog i da se dođe do kompromisnog rešenja, prenosi Tanjug.
„Vašington ima najsnažniji uticaj na KiM, da može da pokrene i zaustavi određene procese”, rekao je na RTS-u Drecun komentarišući pismo Vašingtona kosovskim liderima.
Kako je naveo, pismo SAD jasno pokazuje da su Albanci postali problem, da su oni prepreka za nastavak razgovora i da SAD nikome neće dozvoliti da se neko poigrava s njihovom moći, interesima i planovima.
Nedvoslmisleno su poslali poruku da slede sankcije ako se ne povinuju zahtevima iz Vašingtona i da ukinu takse, rekao je Drecun.
Kada su videli da kosovski premijer Ramuš Haradinaj istrajava, onda su „odigrali kartu na (kosovskog predsednika) Hašima Tačija”, zaključio je Drecun.
</div>
<div id="vesti">
Parlament protiv strategije Mej u pregovorima za Bregzit
LONDON - Poslanici britanskog parlamenta porazili su danas premijerku Terezu Mej na simboličnom glasanju o njenoj pregovaračkoj strategiji u vezi razgovora sa Evropskom unijom u kojima bi osigurala promene za postignuti dogovor oko Bregzita.
Poslanici su glasali sa 303 za i 258 protiv predloga vlade, prenosi Rojters.
Iako ovo glasanje ne prisiljava vladu da promeni svoj stav, ono može uticati na poverenje lidera EU u sposobnost premijerke da dobije podršku parlamenta za revidirani sporazum.
Britanska premijerka Tereza Mej poručila je ranije da veruje da može da postigne dogovor o Bregzitu koji će podržati i britanski parlament.
„Pregovori su u ključnom periodu i sada moramo da budemo strpljivi kako bismo obezbedili promene dogovora koje parlament traži i obavili Bregzit na vreme”, navela je tom prilikom Mej, prenosi Tanjug.

Senat potvrdio Vilijema Bara za državnog tužioca SAD
VAŠINGTON - Američki Senat potvrdio je danas izbor Vilijema Bara za državnog tužioca koji će ujedno biti i na čelu ministarstva pravde Sjedinjenih Američkih Država.
Bar je u Senatu dobio podršku 54 senatora, dok je 45 glasalo protiv njegovog imenovanja. Do kraja nedelje on bi mogao da položi zakletvu, prenosi Rojters.
Bar će, shodno funkciji, biti zadužen za nadgledanje istrage specijalnog savetnika Roberta Mjulera o dosluhu američkog predsednika Donalda Trampa sa Rusijom tokom kampanje 2016. godine, prenosi Tanjug.

Pompeo: Amerika će učiniti „sve” za energetsku bezbednost Evrope
Uoči konačne odluke Brisela o režimu poslovanja budućeg ruskog gasovoda „Severni tok 2” na tlu Evrope, odlazeća uprava EU i zvanični Vašington pojačavaju ovih dana pritisak na zainteresovane učesnike energetskog projekta teškog oko 11 milijardi evra.
Evropski parlament (EP) i Evropska komisija (EK) postigli su juče neformalni dogovor o promeni gasne regulative po kojoj bi i deo „Severnog toka 2” u teritorijalnim vodama Nemačke bio podvrgnut pravilima EU za tarifiranje.
„Takvi uslovi poslovanja za ’Severni tok 2’ pružili bi Ukrajini informaciju kojom bi mogla konkurentnije da formira cenu za tranzit ruskog gasa”, ističe „SandP Global plats”, konsultantska firma za informacije iz oblasti energetike sa sedištem u Londonu.
„Nova pravila obezbeđuju da... svi koji su zainteresovani za prodaju gasa Evropi moraju poštovati evropske energetske zakone”, navodi se u saopštenju Migela Arijasa Kaneta, evropskog komesara za energetiku.
Neformalna saglasnost EP i EK oko budućeg pravilnika za tarifiranje „Severnog toka 2”, kao i gasovoda prema severnoj Africi i Velikoj Britaniji kada ona izađe iz EU, treba da dobije formalnu saglasnost EP i Evropskog saveta, „što obično traje nekoliko meseci”, ukazuje „SandP Global plats”. Tekući sastav Evropskog parlamenta raspušta se sredinom aprila zbog izbora.
U vremenskom tesnacu do odluke Brisela, zvanični Vašington pojačava pritisak na Evropljane povodom „Severnog toka 2” i utire put biznisu američkim izvoznicima tečnog gasa na Stari kontinent.
„Predsednik Donald Tramp bio je jasan: Amerika će učiniti sve što je u njenoj moći da bezbednost Evrope bude najvažnija kada je reč o energetskim odlukama. ’Severni tok 2’ Rusima donosi novac na način koji podriva nacionalnu bezbednost Evrope.” Tim rečima američki šef diplomatije Majk Pompeo je u utorak u Varšavi potvrdio spremnost Vašingtona da se – u američko-ruskoj bici za evropsko tržište energenata – svim silama angažuje protiv „Severnog toka 2”.
Upitan da li Amerika planira da sankcijama zaustavi „Severni tok 2”, Pompeo je na konferenciji za štampu sa poljskim šefom diplomatije Jacekom Čaputovičem odgovorio indirektno.
„Svakako postoji komercijalni aspekt te transakcije, ali uz nju ide i ogroman bezbedonosni rizik”, ocenio je Pompeo pohvalivši „impresivne napore Poljske da proširi i diverzifikuje svoje energetske oslonce.”
Pompeo je posebno istakao odluku Varšave da finansira izgradnju terminala za prihvat američkog tečnog gasa (LNG) na severozapadu Poljske.
„’Severni tok 2’ ne služi evropskoj energetskoj bezbednosti. Za nas to je promašeni projekat, čak štetan za energetsku bezbednost kontinenta”, istakao je Čaputovič.
Peter Altmajer i Den Brojlet, zamenik američkog ministra energetike, razgovarali su istog dana o istoj temi kao Pompeo i Čaputovič Czaputowicz.
„Nemačka i Amerika upravo razmatraju ’poslovni model’ kojim bi američki LNG pomogao da diverzifikujemo izvore snabdevanja. Konkurentne cene gasa preduslov su za bilo kakav uvozni biznis”, izjavio je Altmajer.
Visoki izaslanik Vašingtona saopštio je deo vizije novog  „poslovnog modela”.
„Energetska bezbednost zahteva raznovrsnost – kako snabdevača tako i ruta snabdevanja. Amerika podržava napore Nemačke da diverzifikuje izvore energije i izgradi terminale za prihvat LNG – kao izglednu destinaciju za američki LNG”, rekao je Brojlet.
Da bi izašlo u susret američkom predlogu o nemačkoj izgradnji terminala i gasovoda za prihvat energenta iz SAD, Ministarstvo ekonomije u Berlinu najavljuje da će menjati tekuću regulativu o gasnoj infrastrukturi.

Evropski parlament za zabranu policijskih šok granata na mirnim protestima
STRAZBUR - Predlog rezolucije o pravu na mirne proteste i umerenu upotrebu sile kojom se prvenstveno traži zabrana sredstava za suzbijanje nereda koja mogu da prouzrokuju teške povrede, poput raznih šok granata, prošao je prvo čitanje u Evropskom parlamentu.
Za predlog rezolucije na zahtev Konfederalnog saveza Ujedinjene evropske levice i Nordijske levice glasalo je 438 poslanika EP, 78 je bilo protiv, uz 87 uzdržanih, prenosi Hina.
Poslanici su u ponedeljak o tome održali raspravu na kojoj su mahom odlučno osudili postupanje policije na protestima „žutih prsluka” u Francuskoj, ali i slična ponašanja vlasti u Italiji, Rumuniji, Mađarskoj i Poljskoj.
Prema rečima francuske poslanice Mari Kristin Vergiat, poslanici smatraju da je krajnje je vreme da se zabrani korišćenje „nesmrtonosnog smrtonosnog oružja”, odnosno šok granata koje stvaraju topovski udar, ali i granata koje proizvode snažan bljesak i zaslepljuju demonstrante, granata koje puštaju neugodan miris i suzavce, prenosi Tanjug.
Ona je rekla da je „brutalni napad” policije na pripadnike „žutih prsluka” rezultirao brojem od 3.200 povređenih, 175 povreda glave, 17 povreda oko i četiri teško povređene šake i podlaktice.
Predstavnik Evropske komisije Karmenu Velja izjavio je da kada se protest pretvori u nasilje i kada se koristi govor mržnje, treba reagovati kako bi se zaštitile slobode i prava drugih.

Čapo osuđen, ali droga i dalje ulazi u SAD
Nije bilo emocija na licu najozloglašenijeg narko-bosa na svetu kad je čuo da je osuđen po svih deset tačaka optužnice za trgovinu drogom. Prekjučerašnja presuda suda u Njujorku stavila je tačku na slobodu Hoakina Guzmana, ali ne i na šverc narkotika iz Meksika u Ameriku, koji se nesmetano nastavlja bez obzira na pad svirepog Čapa.
Prema presudi saveznog suda u Bruklinu, vođa narko-kartela Sinaloa iz istoimene meksičke države kriv je za unos tona heroina, kokaina, metamfetamina i marihuane u SAD, prenose svetski mediji.
Rođen je u krajnjoj bedi, došao na čelo najmoćnijeg svetskog narko-kartela i dospeo na listu najbogatijih ljudi na planeti, a njegov put se najverovatnije završava na doživotnoj robiji.
Tužioci očekuju da mu u junu bude izrečena ovakva kazna i da će je služiti u zatvoru sa najvećim merama obezbeđenja, odakle neće moći da pobegne, kao što je dvaput bežao iz meksičkih zatvora.
Isporučen je Americi 2017. pošto je u domovini uhapšen godinu dana ranije. Čapo ili „kratki”, kako je prozvan zbog niskog rasta, predvodio je posao koji mu je, prema magazinu „Forbs”, doneo milijardu dolara, a prema američkim vlastima – 14 milijardi dolara.
Preuzeo je kontrolu nad švercom na pacifičkoj obali Meksika i 20 godina gospodario trgovinom kokaina i heroina u SAD. U ratu Sinaloe protiv drugih klanova, nastradalo je 250.000 članova kartela, pripadnika snaga reda, običnih građana i novinara koji su istraživali spregu mafije i države.
Iako Čapo važi za najvećeg narko-švercera od smrti kolumbijskog bosa Pabla Eskobara 1993, njegova odbrana je tvrdila da mu je smešteno da bi se zaštitio pravi lider Sinaloe, Ismael Sambada, koji je još na slobodi.
Pojavilo se više desetina svedoka koji su opisivali Čapove likvidacije i slučaj kad je sahranio živog čoveka, prenosi Rojters. Pred sudom u Njujorku bila je i Guzmanova nekadašnja ljubavnica i njegovi nekadašnji saradnici koji su progovorili nagodivši se sa tužilaštvom za manje kazne.
Čulo se da je sa sto miliona dolara potkupio Enrikea Penja Nijetu, ali je bivši meksički predsednik to demantovao. Sinaloa je koristila šifrovanu elektronsku komunikaciju uz pomoć servera u Kanadi i unosila drogu u SAD avionima, brodovima i tunelima koje je iskopala ispod američko-meksičke granice.
Zbog toga kritičari Donalda Trampa veruju da je besmislena njegova ideja o izgradnji zida između dve zemlje i da, suprotno onome što poručuje predsednik, to ne bi zaustavilo priliv ilegalnih imigranata i narkotika.
On je zatražio od Kongresa, čiji je donji dom od ove godine pod kontrolom Demokratske stranke, da mu odobri 5,7 milijardi dolara za podizanje bedema. Kako mu demokrate nisu izašle u susret, nije bilo dogovora ni o finansiranju saveznih ustanova, pa je vašingtonska administracija početkom godine bila u blokadi 35 dana.
Demokrate i republikanci su u međuvremenu postigli dogovor o budžetu predvidevši 1,3 milijarde dolara za podizanje ograde na oko 90 kilometara. Iako je to daleko od predsednikovog obećanja o betonskom zidu duž cele linije razdvajanja duge 3.200 kilometara, Tramp nagoveštava da će prihvatiti sporazum da federalna vlada ne bi ove nedelje ponovo bila ugašena.
Dok je šef Bele kuće razmišljao da proglasi vanredno stanje zbog dešavanja na južnom obodu zemlje, njegovi protivnici su upozoravali da prava nacionalna kriza nije američko-meksičko granica već masovno umiranje od narkotika. Epidemija predoziranja zvanično je proglašena pošto je droga 2017. ubila 72.000 ljudi u SAD (više od saobraćajnih nesreća i pucnjavi zajedno) i predviđa se da će ove godine odneti više života nego šećerna bolest (79.000).
Ocenjuje se da će američko tržište ostati preplavljeno opijatima i da će pandemija potrajati i pored toga što je Čapo osuđen. Kako je saopštila američka Agencija za suzbijanje narkotika, ništa se manje droge nije unosilo preko meksičko granice otkako je Guzman uhapšen. Sinaloa je i dalje najveći snabdevač američkog tržišta, a po obimu posla joj se približava drugi meksički kartel, Halisko.
Sajt „Voks” piše da Sinaloa neće biti obezglavljena i zbog toga rasturena jer će jednostavno dobiti novog šefa, pri čemu treba očekivati još više nasilja usled unutrašnjih borbi za upražnjeno Čapovo mesto. U Meksiku je porastao broj ubistava u obračunima klanovima otkako je Guzman isporučen SAD, što se tumači pokušajima Haliska i ostalih grupa da preuzmu posao.
Meksički mediji prenose različita raspoloženja građana. Pojedini stanovnici veruju da je Čapo bio Robin Hud jer tvrde da je pomagao siromašnima, drugi se prisećaju najbližih koji su nastradali u ratu narko-klanova. Preovladava mišljenje da se ništa neće promeniti u njihovoj zemlji jer će u Meksiku neko uvek hteti da zadovolji potražnju američkog tržišta.
Kad su Guzmana jednom pitali da li se oseća krivim za pandemiju predoziranja u SAD, odgovorio je: „Ne jer ni kad mene više ne bude, to se uopšte neće promeniti.”

Princ Filip neće biti gonjen zbog udesa
Britansko tužilaštvo saopštilo je da 97-godišnji suprug kraljice Elizabete Druge princ Filip neće biti krivično gonjen zbog sudara u kome su povređene dve žene.
Odluka je doneta samo nekoliko dana pošto je Bakingemska palata saopštila da će 97-godišnji princ prestati da vozi, preneli su AP i Tanjug.
Tužioci su saopštili da su odlučili da nije u javnom interesu da se princ Filip procesuira zbog sudara koji se dogodio 17. januara. Kako je saopšteno, tužioci su uzeli u obzir sve okolnosti u ovom predmetu, uključujući nivo krivice, starost vozača i predaju vozačke dozvole.

Žunkeras: Sudi mi zbog mojih ideja a ne dela
MADRID - Bivši katalonski predsednik Oriol Žunkeras, optužen za pobunu, izjavio je danas na suđenju da je „politički zatvorenik” i ponovio tvrdnju da Katalonija ima pravo na otcepljenje od Španije.
Žunkeras je jedan od 12 katalonskih lidera kojima se pred Vrhovnim španskim sudom sudi za neuspeli pokušaj otcepljenja Katalonije od Španije 2017. godine.
„Sudi mi se jer sam optužen zbog mojih ideja, a ne dela. Smenjen sam sa mesta šefa katalonske vlade nakon što je Madrid preuzeo kontrolu i zato verujem da sam politički zatvorenik”, rekao je on na suđenju pred panelom od sedam sudija.
Nakon što je Katalonija proglasila nezavisnost u oktobru 21017. godine, Madrid je raspustio pokrajinski parlament i preuzeo vlast.
Kada su ga advokati odbrane pitali o danu kada je održan referendum, Žunkeras je rekao da glasanje nije zločin, ali da je zločin da se ljudi sprečavaju da glasaju uz primenu sile”.
On je odbacio svaku sugestiju da je podsticao nasilje, za šta je prema španskom zakonu potrebna komponenta da bi se neko optužio za pobunu.
Žunkeras, kome kao i ostalim optuženim katalonskim liderima preti do 25 godina zatvora ukoliko se proglase krivim, i dalje se nalazi na čelu stranke levičarske ERC koja zajedno sa konzervativnom PDeCAT vlada katalonijom.
Kako se navodi, Žunkeras se prilikom svedočenja izvinio zbog ponekad preopširnih odgovora, javlja Rojters a prenosi Tanjug.
„Ako sam ponekad pomalo strastven u odgovorima, to je zato što godinu i po dana nemam priliku da govorim”, rekao je on odbijajući da odgovara na pitanja tužioca.
Devet od 12 osumnjičenih katalonskih lidera se nalaze u zatvoru, dok je troje, kojima prete i manje kazne, pušteno da se brane sa slobode.
</div>
<div id="tehnologija">
Zeman u sukobu sa sajber šefom
Dok SAD istiskuju „Huavej” sa američkog tržišta i urgiraju kod saveznika da slede primer, razumljivo je da kineska kompanija nailazi na prepreke u Nemačkoj i Britaniji, ali, pomalo neočekivano, najdirektnije mere protiv nje preduzete su u Češkoj Republici.
Već četiri godine kineski džin brine o komunikacijama predsednika Miloša Zemana, koji se ponosi što je ojačao veze s Kinom i na proleće planira petu posetu Pekingu. Utoliko je veći bio šok za predsednika kada je nacionalna agencija za sajber bezbednost krajem decembra donela direktivu da se preispitaju svi poslovi sa ovom kompanijom jer je ocenjeno da predstavlja pretnju po nacionalnu bezbednost.
Lider na tržištu telekomunikacijske opreme pod lupom je zbog sumnje da njegova oprema možda sadrži „tajna vratanca” i da bi Peking mogao da ga iskoristi za špijunažu.
Direktiva je razbesnela predsednika i izazvala podele u češkoj vladi. Dok „Huavej” preti pravnim i ekonomskim kontramerama, Zeman optužuje obaveštajne službe, uključujući i agenciju za sajber bezbednost poznatu pod imenom Nukib, da izvodi „prljave trikove”, piše „Njujork tajms”.
Šef Nukiba Dušan Navratil rekao je da ne može da iznosi detalje istrage, ali je napravio analogiju sa restoranima u kojima higijena nije na zavidnom nivou i koje bi trebalo izbegavati čak i ako nema dokaza da se neki gost razboleo.
Obrazložio je odluku činjenicom da će onaj ko bude kontrolisao 5-G mobilnu mrežu suštinski uticati na funkcionisanje države i da bi bilo zabrinjavajuće da to bude strani akter koji bi radio u interesu neke druge države. Takođe je pomenuo kineski zakon iz 2017. koji tamošnjim kompanijama, gde god da posluju, nalaže da sarađuju sa obaveštajnim službama.
Nekoliko sedmica posle češke direktive u Poljskoj je uhapšen jedan radnik „Huaveja” pod optužbom za špijunažu i od tada se u Evropi produbljuju problemi za kinesku kompaniju. SAD su krajem januara protiv nje podigle optužnicu za industrijsku špijunažu i kršenje sankcija prema Iranu.
U međuvremenu ubeđuju i druge zemlje da je prisustvo kineske opreme u ključnoj nacionalnoj infrastrukturi kao što je 5-G mreža veliki rizik. Reč je o tehnologiji koja će u budućnosti povezivati sve – od automobila do zdravstvenih kartona.
Krajem januara je na osnovu direktive „Huavej” isključen iz 20 miliona evra vrednog tendera za gradnju nacionalnog sistema za prijavu poreza. Ministarstva zdravlja i pravde su najavila da neće poštovati postojeće ugovore o kupovini servera, a „Škoda” mu je privremeno onemogućila učešće na tenderima. Na reviziji je i ugovor sa predsedništvom.
„Huavej” je najavio tužbe i ekonomsku odmazdu ukoliko se nastavi diskriminacija. Pretnje su najviše uznemirile poslovne ljude i poslanike, jer bi mogle da preseku veze na kojima je Zeman radio poslednjih godina, navodi „Njujork tajms”.
Grupacija PPF ima 15 miliona Kineza među klijentima svog bankarskog biznisa, 50 odsto više nego što Češka ima stanovnika. Ova najveća češka kompanija (od prošle godine vlasnik „Telenora” u Srbiji i regionu) vlasnik je i vodećeg češkog telekomunikacionog operatera O2. On ima memorandum o razumevanju sa „Huavejom” u vezi sa budućim projektima, ali sve će sada morati da se preispita.
Češki sajber šef Navratil rekao je da je Češka suverena zemlja i da ima pravo da donese odluku koja je u njenom najboljem interesu. Pomoglo bi, dodao je, kada bi NATO ili EU dali konkretne smernice, jer bi tako „male zemlje lakše mogle da deluju bez straha od odmazde”.
Međutim, zajednička politika nije na vidiku. Nemački mediji su juče preneli da se ministar unutrašnjih poslova Horst Zehofer zalaže za to da se strožim zakonima reguliše učešće stranih kompanija u važnim projektima. To nagoveštava da Nemačka verovatno neće poslušati savet SAD da zabrani „Huavej”, već da će samo pojačati nadzor, preneo je Rojters.
Evropske telekomunikacione kompanije su protiv potpune zabrane kineske opreme. Najveća od njih, „Dojče telekom”, ističe da bi zabrana za najmanje dve godine produžila uspostavljanje 5-G mreže u Evropi, zbog čega bi mnogo kaskala za SAD i Kinom.
Do sada su jedino Australija i Novi Zeland potpuno zabranili opremu „Huaveja” za 5-G mrežu, a Britanija je donela izvesna ograničenja. Američki državni sekretar Majk Pompeo je na turneji po centralnoj Evropi ove sedmice poslao jasnu poruku domaćinima da će im korišćenje opreme „Huaveja” otežati saradnju sa Vašingtonom.
Poljska razmišlja o zabrani, dok je Slovačka rekla da se ne plaši i da ako se priča o sajber bezbednosti ne treba stavljati samo jednu kompaniju na tapet. Ni mađarski premijer Viktor Orban ne brine zbog „Huaveja”, koji je u ovoj zemlji oformio veliki operativni centar za Evropu i od 2005. uložio oko milijardu evra.
</div>
<div id="zdravlje">
U Grčkoj do sada 41 smrtan slučaj od gripa
Od našeg dopisnika
Atina – Od posledica gripa je u Grčkoj dosad umrla 41 osoba. Prema informacijama Ministarstva zdravlja, još 150 ljudi se sa ozbiljnim simptomima gripa nalazi na intenzivnoj nezi, ali ministar zdravlja negira de je reč o epidemiji i da „nema mesta panici”.
Većina obolelih, za čije se živote bore grčki lekari, nije bila vakcinisana i pripada grupi visokog rizika. Hitno je doneta odluka o nabavci nove količine vakcina, jer se očekuje da će grip „kositi” Grčku sve do kraja aprila. Širenju epidemije idu na ruku promenljivi vremenski uslovi, vrlo hladno vreme za ovo podneblje koje brzo smenjuju visoke temperature. Istovremeno, uslovi u bolnicama su, prema pisanju ovdašnjih medija, više nego tragični, lekari rade bez maski, u čekaonicama je stotine ljudi...
Samo na Kritu obolelo je dve hiljade mališana, a lokalne apoteke raspolažu samo sa po pet vakcina. Istovremeno, nema besplatnog vakcinisanja, već se plaća po 11 evra. U nekim kritskim bolnicama lekari su čak savetovali pacijentima da se ne vakcinišu.
Ministar zdravlja Pavlos Polakis, međutim, smatra da nema razloga za paniku i da se samo treba pridržavati uputstava kako izbeći i kako se boriti sa prvim simptomima gripa.
J. P. S.
</div>
<div id="vesti">
Kraj za najveći avion na svetu
TULUZ – Evropski proizvođač aviona Erbas najavio je danas da će prekinuti proizvodnju svog superdžambo aviona A380 u 2021. godini zbog teškoća da proda taj model najvećeg putničkog aviona na svetu.
Erbas je u saopštenju danas naveo da je aviokompanija Emirejts smanjila svoje narudžbine za ovu letelicu i kao rezultat nema dovoljno narudžbina za A380 da bi se održala proizvodnja tog aviona, prenosi Beta.
Izvršni predsednik Erbasa Tom Enders rekao je u saopštenju da će prema tome proizvodnja letelica A380 prestati 2021. godine.
Emirejts su danas saopštili da su postigli dogovor vredan 21, 4 milijarde dolara sa Erbasom da zamene neke naručene avione A380 sa širokotrupnim A350 avionima i manjim A330 letelicama.
Aviokompanija je navela da će dobiti 14 dodatnih aviona A380 između 2019. i 2020. Emirejts je klijent sa najviše super džambo džetova Erbasa, od kojih je oko sto već isporučeno.
„Iako smo razočarani što smo morali da odustanemo od naše narudžbe, i tužni da program nije mogao da opstane, prihvatamo da je to realnost situacije”, rekao je šeik Ahmed bin Saeed al Maktum predsednik i generalni direktor Emirejtsa u saopštenju. On je rekao da je za njih A380 izvanredna letelica koju su voleli klijenti i posada.
Odluka o prekidu proivzodnje aviona A380 je podstrek za rivalski Boing i veliki udarac za Erbas.
Evropski proizvođač aviona se nadao da će model A380 potisnuti Boingov 747 i revolucionaizovati putovanja avionom kako više ljudi budu koristili avionski prevoz.
Umesto toga aviokomanije su se pokazale vrlo oprezne u nabavci tog skupog aviona, toliko ogromnog da su aerodromi morali da grade nove piste i modifikuju terminale da bi ga primili. Avion na dva nivoa je počeo da leti 2008. godine i može da primi više od 500 putnika.
Erbas je naveo da će narednih nedelja razgovarati sa svojim socijalnim partnerima o oko 3.000 do 3.500 radnih mesta koje bi mogle da budu pogođene ovom odlukom u naredne tri godine.
Erbas je međutim dodao da povećana proizvodnja drugih letelica kao što su A320 omogućiti da se moguće preraspodele radna mesta.
Zbog odluke da prekine proizvodnju A380 aviona Erbas je ove godine imao gubitak od 436 miliona evra 2018, navela je kompanija u finansijskim rezultatima koji su takođe danas objavljeni.
Uprkos tome ukupna neto dobit kompanije u 2018. godini je porasla za 29 odsto na tri milijarde evra, saopštio je Erbas. Kompanija planira da isporuči između 880 i 890 komercijalnih aviona 2019. u odnosu na 800 prošle godine.

Španija pred vanrednim izborima
Prema izveštajima agencija
Madrid – Donji dom španskog parlamenta nije juče usvojio predlog budžeta koji je podnela socijalistička vlada, pošto ga nisu podržale katalonske separatističke stranke, čime su otvorena vrata vanrednim parlamentarnim izborima, prenosi Beta.
Katalonski separatisti su sa desnim centrom i konzervativcima glasali protiv predloga budžeta koji je podnela vlada premijera Pedra Sančeza. Protiv budžeta je glasao 191 od 350 poslanika donjeg doma.
Katalonske stranke su najavile da neće podržati Sančezov predlog budžeta ako vlada ne prihvati pregovore o pravu na samoopredeljenje tog bogatog regiona na severoistoku Španije. Vlada nije prihvatila te pregovore, navodeći da Ustav Španije to ne dozvoljava.
Sančez je postao premijer u junu kada su katalonski separatisti sa socijalistima i nekoliko manjih stranaka izglasali nepoverenje dotadašnjem konzervativnom premijeru Marijanu Rahoju. Njegova stranka, kao i druge partije desnice, takođe su glasale protiv Sančezovog predloga budžeta. Iz stranke koju je nekada predvodio Rahoj poručili su da je to defakto bilo izjašnjavanje o poverenju aktuelnoj vladi na čijem je čelu Socijalistička partija. Ona u nacionalnoj skupštini trenutno drži manje od četvrtine poslaničkih mesta.
Izvori iz Sančezove vlade i njegove Socijalističke partije su početkom ove nedelje rekli novinarima Rojtersa da će, u slučaju da predlog budžeta ne dobije podršku poslanika, biti raspisani vanredni parlamentarni izbori, najverovatnije sredinom ili krajem aprila. Neimenovani sagovornici Rojtersa su juče kazali da datum izbora još nije određen, ali da će Sančez svakako želeti da ih održi što je moguće ranije kako bi glasače naklonjene levici mobilisao nakon mitinga koji su desničarske stranke, među njima i krajnje desni Voks, u nedelju održale u Madridu. Desničarskom bloku je, prema ispitivanjima javnog mnjenja, skočila popularnost zbog novog talasa antikatalonskog raspoloženja širom Španije.
S. R.
</div>
  </body>
 </text>
</TEI>