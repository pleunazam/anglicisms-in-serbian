<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Brazil za petu uzastopnu titulu
KATOVICE – Odbojkaška reprezentacija Brazila plasirala se u finale Svetske lige pošto je u poljskom gradu Katovice pobedila domaćina selekciju Poljske sa 3:1 (25:23, 23:25, 25:21, 25:23). Brazil će u finalu igrati sa Rusijom, koja je ranija u prvom polufinalu savladala SAD sa 3:1 (25:22, 17:25, 25:13, 25:21). Svetski vicešampioni Poljaci, koji su se nadali da će kao domaćini uspeti da osvoje ovu Svetsku ligu, zaustavljeni su od ponovo nadmoćnih Brazilaca, olimpijskih i svetskih šampiona, kao i branilaca titule u Svetskoj ligi.
Brazil je, kao i prošle godine, loše počeo finalni turnir, porazom od Bugarske. Međutim, drugog dana su pobedili Rusiju sa 3:1, pa su uspeli da se plasiraju u polufinale, zahvaljujući boljem poen količniku od Bugarske.
Rusija će tako sutra imati priliku da iz drugog pokušaja savlada Brazil, koji od kada je 2003. godine osvojio Svetsku ligu do sada nije pokleknuo u finalu.
Najbolji igrač prošlogodišnjeg finalnog turnira Svetske lige, primač Žiba, bio je danas najbolji poenter meča sa 26 poena. Njega je juče u drugom setu utakmice sa Rusijom na klupu poslao selektor Bernando Rezende, navodeći da nije dovoljno spreman i da je igrao loše. 
Takvu opasku Žiba je očigledno ozbiljno, pa se potrudio da odličnom partijom razuveri selektora.
Brazil je napravio čak 34 greške, Poljaci 13 manje, ali su prvaci sveta ipak bili ubedljivi, kako u napadu, tako i u odbrani i bloku. Poljake sa druge strane nije služio servis ni napad, a imali su i velike probleme sa prijemom.
Sutra će Poljska pokusati da popravi utisak u duelu za treće mesto sa ekipom SAD, koja je danas izgubila meč od Rusije.
U Svetskoj ligi učetsvuje 16 ekipa, koje su u prvoj fazi podeljene u četiri grupe. Na finalnom turniru igra šest ekipe - domaćin, četiri pobednika i jedna ekipa sa specijalnom pozivnicom.
Podmlađena reprezentacija Srbije je ove godine na deobi devetog mesta u ukupnom plasmanu, s obzirom da je sa sedam pobeda i pet poraza završila kao treća u svojoj grupi, iza Rusije i Kube. 
Sada je izvesno da je petu poziciju zauzela Bugarska, šestu Francuska, a poredak prve četiri biće poznat sutra. Sve ekipe završnog turnira dobijaju novčanu nagradu, kao i najbolji igrači.
(Beta)

Tvrđava u opsadnom stanju
Novi Sad, jula – Osmi muzički festival "Egzit", koji u Novom Sadu traje već dva dana, ponovo je okupio hiljade posetilaca iz Srbije, bivše Jugoslavije, ali i iz Zapadne Evrope. Prvoga dana ovog muzičkog slavlja u "srpskoj Atini" bilo je tridesetak hiljada ljubitelja dobrog provoda. Velika zabava na Petrovaradinskoj tvrđavi sinoć je bila u znaku njujorškog hiphop trija "Bisti bojs", čuvenih di džejeva, poput Frenkija Naklsa i Rodžera Sančeza, ali i popularnih domaćih bendova kao što su "Ateist rep", "Partibrejkers" i "Obojeni program".Posle Roberta Planta koji je koncertom, na kome se očekivalo više ljudi, sa svojim pratećim bendom "Strejndž sensejšns" otvorio "Egzit" u četvrtak uveče, usledila je prava eksplozija. Čim su na scenu izašli članovi sastava "Prodidži", u publici, koja je do poslednjeg mesta ispunila prostor ispred glavne bine, zavladalo je opšte ludilo. Lajam, Kit i Maksim priredili su zaista odličan nastup, i skoro publika na ovom festivalu nije toliko skakala, vrištala i pevala kao na koncertu britanskih elektro heroja. Iako su se mnogi pitali otkud ovaj trio na "Egzitu", budući da su nedavno bili u Beogradu, oni su svojim nastupom pokazali da su bend kome je apsolutno mesto na jednom ovakvom festivalu. Pesmama, poput "Breathe", "Fire Starter", "Voodoo People", "No Good", "Smack my Bitch up" zapalili su publiku na Tvrđavi, a čak ni na VIP tribini nije bilo nijednog slobodnog mesta.
Sedamdesetominutni nastup okončali su bisom i rečima: "Hvala Srbijo", a sa završnim taktovima numere "Out of Space" sastava "Prodidži" na Petrovaradinskoj tvrđavi počeo je vatromet koji, kao i svake godine, obeležava početak festivala. Spektakularni vatromet, u trajanju od desetak minuta, ostavio je bez daha posetioce "Egzita", koji su sa oduševljenjem gledali u nebo i slikali ga svojim mobilnim telefonima i foto-aparatima. 
Sa zakašnjenjem od pola sata na glavnu binu izašao je popularni britanski elektronski duo "Gruv armada" koji je za ovu priliku nastupio sa pratećim bendom i pevačicom. Sve svoje hitove Londonci su izveli uživo i malobrojna publika, koja se osula po ostalim scenama duž Tvrđave posle nastupa "Prodidžija", uživala je u njihovom muziciranju.
Prve večeri festivala odličan provod bio je i na Dens areni, gde su brojne posetioce zabavljali čuveni svetski di-džejevi. Muziku su puštali Dejan Milićević, "Dip čajld", "Trentmoler", "Grin velvet" i popularni di-džej Riči Hotin.
Tradicionalno dobra zabava bila je i na Fjužn sceni gde su nastupali domaći izvođači, kao i grupe iz bivše Jugoslavije. Brojnu publiku zabavljale su grupe "Siks pek", "Overdrajv", "KUD Idijoti", a naročito zapažen nastup imali su članovi projekta "EKV Revisited", predvođeni Ivanom Feceom Firčijem, nekadašnjim bubnjarem "Ekatarine Velike" i Tanjom Jovićević. Oni su izvodili pesme EKV-a u izmenjenim aranžmanima, a na video bimovima puštani su snimci Milana Mladenovića.
Na ostalih dvadesetak bina duž Petrovaradinske tvrđave bilo je poluprazno, a mnogim posetiocima je bilo zanimljivije da šetaju nego da se zadržavaju na nekoj od scena. Probrana publika sa zanimanjem je gledala studentske i dokumentarne filmove na Sinema sceni. Bilo je i onih koji nisu morali da gledaju nastupe da bi se dobro zabavili, pa su se tako peli na pokretne toalete i igrali. Neki su se čak, iz samo njima znanih razloga, pentrali na drveće, a videli smo i one koji su, umorni od "napornog provoda" dremali na travi. 

-----------------------------------------------------------
Muke sa tokenima
Posetiocima pravu glavobolju zadaje novoustanovljena valuta "Egzita" – token.
Samo sa ovim "novcem", koji važi isključivo na Petrovaradinskoj tvrđavi i to do nedelje uveče, možete kupiti piće.
Redovi ispred menjačnica, šankova, besna publika – takve su se, bar prve večeri, mogle videti scene na Tvrđavi. Na malom broju punktova ili "menjačnica" ljudi, žedni i željni pića, gubili su silno vreme pokušavajući da za dinare dobiju tokene.
O strancima koji su pre ulaska na Tvrđavu najpre menjali stranu valutu za dinare, a onda i za tokene, da i ne govorimo.

Crvena bina čeka "Rolingstonse"
"Rolingstonsi" su juče napokon stigli u Beograd. Jedan od najpopularnijih rok bendova na planeti večeras će održati dugo očekivani koncert na Ušću u okviru turneje "A bigger Bang". "Stonsi" će se, prema najavi organizatora, pojaviti na bini sa prvim mrakom, oko 21.30 časova, a svirka bi trebalo da traje dva sata. 
Juče su završeni radovi na postavljanju bine, ozvučenja, svetla i led ekrana. U pozadini scene gde će svirati "rok dinosaurusi" nalazi se pravi mali grad gde je do sinoć radilo oko 500 radnika. Na prostoru od 4.000 kvadratnih metara nalazi se desetak šatora, do kojih je veoma teško prići zbog obezbeđenja koje motri na svaki korak onih koju uđu u bekstejdž. Takođe, tu se nalaze i četiri šatora gde će članovi benda boraviti pre koncerta. Organizatori kažu da je u tim šatorima sve postavljeno za članove grupe i da će Mik Džeger sigurno moći da vežba u svojoj maloj teretani, a Kit Ričards i Roni Vud će, ako budu hteli, moći da igraju bilijar pre koncerta. 
Dva montažna restorana, koja su postavljena pre nekoliko dana samo za ovu priliku, rade punom parom i u njima se hrani oko 500 radnika koji rade na postavljanju bine i obezbeđenju. 
Glavni menadžer produkcije na turneji "A bigger Bang" Skejt Skersjet rekao je juče na improvizovanoj konferenciji za novinare da je kompletan posao urađen u uobičajenom roku i bez većih problema. 
– Vreme nas je poslužilo i sve je, na kraju, ispalo dobro. Ja sam ovde prvi put bio pre nekoliko meseci i veoma sam zadovoljan kako je ovaj prostor preuređen za koncert.
Skersjet smatra da će publika koja dođe na koncert imati priliku da vidi jednu od najvećih bina na kojima se održavaju rok koncerti. U Beogradu će slavni rokeri svirati na crvenoj bini.
– Postoje tri identične bine, crvena, plava i bela, na kojima "Rolingstonsi" sviraju na ovoj turneji i koje se sele iz grada u grad. Dimenzije su zaista impresivne jer su široke sto, a visoke 30 metara. Ja dugo radim sa bendom i ovo je zaista najveća scena na kojoj su oni nastupali. Pre nekoliko dana u Beograd je stigla preostala oprema u još 40 kamiona u kojima se nalazila garderoba, svetla i ozvučenje, a imamo i dva generatora, koje su tu ukoliko nestane struje – kaže Skersjet.
Prema rečima menadžera produkcije, među publiku će u jednom delu koncerta, "ući" i pokretna bina.
– To su uvek najlepši i najspektakularniji delovi koncerta i Mik uvek otpeva četiri pesme sa "klizajuće" bine.
Skersjet nije želeo da otkrije kojom pesmom će bend otvoriti koncert, jer je to tajna, a nije odgovorio ni na pitanje koliko je jako ozvučenje na Ušću.  
– Svaki izlazak pred publiku "Rolingstonsa" nezaboravan je događaj i mislim da će posetioci uživati u svakom odsviranom tonu – rekao je Skersjet. 
Na pitanje da li će Mik Džeger i društvo doći na Ušće da vide binu pre koncerta, menadžer produkcije odgovorio je da to zavisi samo od njih.
– Ponekad dođu da vide gde će svirati, ponekad ne. To sve zavisi od njihovog raspoloženja. U četvrtak su imali svirku u Barseloni, a u nedelju ujutru odmah putuju u Bukurešt gde imaju koncert u utorak – objasnio je Skersjet.
O tome koliko će posetilaca biti danas na Ušću još se nagađa. Organizator tvrdi da je do sada prodato oko 45.000 ulaznica, iako su tu cifru spominjali i pre nekoliko dana. Oko koncertnog prostora podignuta je ograda visoka nekoliko metara tako da oni koju budu u blizini neće moći da vide koncert. Kapije za publiku na Ušću otvaraju se danas u 16 časova, a "Električni orgazam" će izaći na binu dva sata kasnije. Posle njih će svirati britanski sastav "Answer", a onda dolazi rok uragan u vidu "Rolingstonsa". Iako je pre nekoliko dana na konferenciji za novinare bilo najavljeno da će se na sceni pre "Električnog orgazma" pojaviti i Milić Vukašinović to se, ipak, neće dogoditi. Popularni roker je odbio da svira jer, kako je rekao, želi da promoviše novi album koji je na engleskom jeziku, a u 18 sati će biti dan i niko još neće doći na koncert.
Vladimir Đurđić
-----------------------------------------------------------
Ima još karata
Izgleda da su obožavaoci Mika Džegera i ekipe već nabavili zlata vredne karte za današnji koncert, bar ako se sudi po malom redu ispred Bilet servisa na beogradskom Trgu Republike, juče oko 13 časova. Na ovom prodajnom mestu kupuju se karte za razne koncerte u gradu, pa su se prodavci dosetili i otvorili manji šalter za prodaju karata isključivo za koncert "Rolingstonsa". 
Kako smo čuli od prodavca, karata još ima, a verovatno će ih biti i danas. 
- Mala je nestašica najjeftinijih karata, po ceni od 2.850 dinara, ali nam stalno stižu nove. Što se tiče skupljih, od 4.350 i VIP karata, koje koštaju 25.350 dinara, njih ima dovoljno za zainteresovane - kaže prodavac. 
Odmah pored "šaltera" za fanove "Stonsa", formiran je nešto duži red za kupovinu karata za druge kulturno-umetničke događaje. Starija gospođa uopšte ne oseća euforiju zbog dolaska Džegera, Ričardsa i ostalih hodajućih legendi. - Ma kakvi, ja sam došla da kupim karte za projekciju filma o Hariju Poteru - objašnjava ona. 
U redu se širi i duh kosmopolitizma. Tu je i Stiven Marš, Englez koji živi u Španiji. On strpljivo stoji u društvu devojke Tatjane Gajić. Njih dvoje čekaju da kupe karte za "Egzit". Upoznali su se, kažu, pre tri godine u Americi i od tada su zajedno. 
- Došli smo u posetu mojim roditeljima, a usput ćemo da obiđemo Taru i da odemo na "Egzit" - kaže Tatjana.
Prošle subote bila je prilična gužva u blizini bilet servisa, gde je postavljen autobus Crvenog krsta za dobrovoljne davaoce krvi. Razlog nije bio samo humanost, nego se za svaku jedinicu poklonjene krvi dobijala jedna karta za večerašnji spektakl. Bilo je najavljeno da će i danas biti podeljeno 50 karata, ali od toga, kako smo čuli od radnika Crvenog krsta, neće biti ništa. 
- Prošle subote se napravio red, delili smo brojeve i tako podelili karte. To je organizovao B 92, ali izgleda da su procenili da je bolje da prodaju karte nego da ih daju nama, odnosno davaocima krvi - kažu aktivisti Crvenog krsta. 
Bilo je planirano da danas od 10 časova budu deljene karte za "Stonse".
Sandra Pajović, novinarka sa radija B 92, nam je potvrdila da neće biti deljenja karata. 
- Prošlog vikenda smo podelili sto karata davaocima krvi, a ostale karte koje smo imali poklonili smo slušaocima našeg radija - kaže Sandra Pejović. 
S. Stamenković

Pomračenje "crne rupe"
Obznanite li da ste snimili pomračenje nečega u kosmosu što još niko nije video, priznaćete da ćete svakoga zbuniti. Ni astronomi nisu ostali ravnodušni kada su jedinstvenu pojavu prvi put posredno uočili, proučivši snimke načinjene iks-zracima sa svemirskog teleskopa "Čandra" koji obleće oko Zemlje.
Potpuno ili delimično zamračenje Sunca ili Meseca izvanredna je prilika da se ova nebeska tela bolje osmotre i prouče, slična zgoda iznenada je iskrsla s posmatranjem privlačenja velikog koluta kosmičkih gasova koji su prolazili ispred "crne rupe". 
Navodno pomračenje džinovske (supermasivna) "crne rupe" pripomoglo je da izmeri obim diska vrelih uskovitlanih gasova koji zauvek nestaju u "kosmičkoj nigdini". Dotična nezajažljiva proždrljivica svega što joj se približi nalazi se u samom središtu (tzv. aktivno galaktičko jezgro, AGN) zavojite (spiralne) galaksije NGC 1365, koja je 60 miliona svetlosnih godina udaljena od naše planete.
Naučnici odavno pretpostavljaju da nevidljiva neman guta mlaz materijala koji stalno pritiče iz okolnog diska. Materija koja skončava u "crnoj rupi" trebalo bi da bude zagrejana milionima stepeni Celzijusovih pre nego iščezne iza obzorja (horizont događaja) ili tačke bez povratka. Upravo taj uzavreli kovitlac sjaji u rendgenskom delu vidljivog spektra svetlosti u kojem ga je "svemirska osmatračnica" jasno uočila.
Kosmičko čudovište
Prsten gasa koji okružuje središte crne rupe u NGC 1365 premali je da bi se neposredno video teleskopom. No, ostao je zamračen zbog oblaka koji se našao između. Merenjem vremena koje je potrebno disku da uđe u pomrčinu i iziđe iz nje astronomi su bili u stanju da procene koliki mu je prečnik.
"Godinama se trudimo da potvrdimo veličinu tog rendgenskog sklopa (struktura)", rekao je Gvido Rizaliti iz Harvard-Smitsonovog centra za astrofiziku i Italijanskog instituta za astronomiju (INAF). "Sada nam je neočekivana pomrčina to, napokon, omogućila."
Istraživačka družina zadužena za "Čandru" direktno je izmerila prečnik rendgenskog izvora, a on je sedam puta veći od rastojanja između Zemlje i Sunca ili sedam astronomskih jedinica (AU). Kada bi takav kolut gasova postojao u Sunčevoj porodici, progutao bi sve planete do iza Marsa i dobar deo asteroidnog pojasa.
Prema ovim merenjima, izvor rendgenskih zraka je oko dve milijarde puta manji od galaksije NGC 1365 u kojoj se nalazi i oko deset puta veći od procenjene veličine "crne rupe" u njenom središtu. To se veoma dobro poklapa s teorijskim predviđanjima.
"Zahvaljujući ovom pomrčenju, mogli smo bliže da zavirimo do ivice ,crne rupe’ nego što je ikada iko uspeo", naglasio je sapotpisnik naučnog članka Martin Elvis iz Harvard-Smitsonovog centra za astrofiziku. "Materijal koji kruži tako blizu ,crne rupe’ skliznuće iza obzorja i nestaće iz svemira kroz stotinak godina, što je treptaj oka u kosmičkim razmerama."
Osim što su izmerili samu veličinu, Gvido Rizaliti i saradnici su imali priliku da ocene položaj gustog oblaka gasova koji je zaklonio rendgenske zrake i samo središte "crne rupe". Podaci sa svemirskog teleskopa "Čandra" govore da je on od obzorja udaljen stotinku svetlosne godine, što je 300 puta bliže nego što se pretpostavljalo, i to prilično zbunjuje astronome.
"Aktivno galaktičko jezgro (AGN) jedna je od najsjajnijih pojava, moćni svetionik iz rane istorije svemira. Od suštinske je važnosti da razumemo ovo ustrojstvo, zaključio je Gvido Rizaliti. "Ispostavlja se da moramo još mnogo da radimo da bismo shvatili takva čudovišta."
Svemirski teleskop "Čandra" je dve sedmice, svakog drugog dana, snimao galaksiju NGC 1365 u aprilu 2006. godine. U pet osmatranja visokoenergetski iks-zraci iz glavnog izvora bili su vidljivi, ali u jednom drugom – koje je odgovaralo nesvakidašnjem pomračenju – nisu uočili nikakvo zračenje.
Sunce bez izgleda
Iako je osnovna zamisao koja opisuje "crne rupe" stara više od dva veka (engleski naučnik Džon Mičel koji je 1783. u svojoj raspravi zvezde, masivnije od Sunca, kod kojih je druga kosmička brzina veća od svetlosne, pa je njihova gravitacija vraća, nazvao tamnim zvezdama) ovaj naziv je prvi upotrebio američki fizičar Džon Viler 1969. godine. Smesta je ušao u mitologiju naučne fantastike.
Svaka zvezda kad istroši nuklearno gorivo, naduva se i postane "crveni džin". I Sunce će, za četiri-pet ili deset milijardi godina (zavisno od procena) posle nadimanja svojim obimom obujmiti putanju kojom se kreće Zemlja (zamislite šta će se tada zbiti sa živim svetom).
Ako je masa zvezde, otprilike, jedna i po Sunčeve i manja, pod silom teže (gravitacija) ona će se preobratiti u "belog patuljka", s prečnikom od nekoliko hiljada kilometara. To se zove Čandrasekarova granica (po znamenitom indijskom astronomu Subramanijanu Čandrasekaru).
Kod onih s masom između jedne i po i dve Sunčeve, sažimanje se okončava u vidu neutronske zvezde, čiji je prečnik nekoliko desetina kilometara.
I na kraju, zvezde s masom koja nadmašuje Čandrasekarovu granicu skončavaju u strahovitom zgušnjavanju i pretvore se u "crne rupe".
Saglasno teoriji relativnosti, ništa ne može da se kreće brže od svetlosti, a to znači da postoje područja u kosmosu iz kojih ništa ne može da utekne. I to se naziva "crnom rupom", čija je nevidljiva granica – horizont događaja, iza kojeg svetlost nije uspela da se otrgne.
Sam Albert Ajnštajn nikada nije poverovao u "crne rupe", a to je prihvatala većina naučnika iz stare garde pobornika opšte relativnosti.
Stiven Hoking sa Univerziteta Kembridž (Velika Britanija) koga smatraju naslednikom  "oca relativnosti", uveliko je doprineo tumačenju "crnih rupa". Pre nekoliko godina su mu na jednom predavanju u Parizu, međutim, skrenuli pažnju na neugodno seksualno značenje na francuskom i preporučili da koristi naziv "skrivena zvezda".Šta li bi poćudni Francuzi savetovali Džonu Vileru koji je okolnost da neobična kosmička pojava ne zavisi od prirode tela čijim je urušavanjem nastala opisao rečima "crna rupa nije maljava".

Manjak sna, loše učenje
Nedostatak sna može ozbiljno da umanji sposobnost mozga da uči. Ljudi koji se ne odmore koliko je potrebno pre učenja novih podataka pamte deset odsto manje od onih koji su se lepo naspavali.
Istraživači kažu da je ovo zabrinjavajuće otkriće, s obzirom na to da se prosečna dužina sna neprestano smanjuje. Seung-Šik Jo s Medicinskog fakulteta Univerziteta Harvard (SAD) tražio je od 14 dobrovoljaca da jednu noć ne spavaju, već da igraju društvene igre i u laboratoriji proveravaju elektronsku poštu. Pre nego su otišli kući na spavanje, ostali su budni sve do sledeće večeri. Tada im je prikazan niz od 150 sličica, pri čemu im je sniman mozak.
Posle dve noći dobrog sna ispitanici su se vratili u laboratoriju misleći da će samo potpisati neke papire. Naučnici su ih, međutim, iznenadili proverom na brzinu: u nizu od 225 slika morali su pronaći 150 koje su im pokazane dva dana ranije.
Prosečno su tačno izabrali 74 odsto slika koje su prethodno videli. Za upoređenje: druga grupa ispitanika, koja je uobičajeno spavala pre nego što im je pokazano 150 fotografija, postigla je 86 procenata.
Slike mozga uhvaćene funkcionalnom magnetnom rezonancom (fMRI) na skeneru kad su učesnici prvi put gledali slike ukazuju da nedostatak sna smanjuje delanje hipokampusa, područja mozga koje se bavi sećanjem. Studija pokazuje da mozak mora biti dobro odmoren da bi primio i upamtio podatke za obradu sećanja.
Ispitivanja na pacovima otkrila su da pomanjkanje sna povećava količinu hormona stresa u mozgu, što za posledicu ima poremećaj nervnog čavrljanja u hipokampusu. Moguće je da slični mehanizam uzrokuje nevolje s pamćenjem kod ljudi koji nisu spavali.
Prethodna proučavanja su obelodanila da celonoćni san posle učenja može popraviti učenje. Najnoviji opit je prvi koji ukazuje važnost dobrog sna pre učenja novih činjenica.Koliko je dobrog sna dovoljno? Na to još nema pouzdanog odgovora.

Proleteri, gde ste?
Poljski predsednik, prema nedavnoj novinskoj vesti, požalio se kako ne može da nađe molere da mu okreče kuću – jer svi poljski moleri su otišli u Zapadnu Evropu, gde mnogo skuplje naplaćuju svoje ruke. Prema jednoj računici, od kako je Poljska 2004. postala članica EU, oko 800.000 njenih građana spakovalo je kofere i otišlo tamo gde za svoj rad dobijaju mnogo više.
Sve češće čitam o "Detroitu istoka", o tome kako je nevelika Slovačka, članica EU, koja je mnogima još u sećanju kao siromašna druga polovina ne baš prosperitetne socijalističke Čehoslovačke, na putu da postane najveći svetski proizvođač automobila po glavi stanovnika. Ali ovu prognozu prati i jedna ograda: pod uslovom da obezbedi radnike da ih montiraju. Danas naime više od 170.000 Slovaka (od 5,4 miliona) radi u inostranstvu, tri puta više nego 2000.
U Češkoj danas, 25.000 radnika "Škode", fabrike u vlasništvu "Folksvagena", izborilo se za povišicu od 12,7 odsto, pošto su prethodno održali jednodnevni štrajk. Njihovim primerom pošlo je i 2.700 radnika "Dženeral motorsa" u Poljskoj: iznudili su bonuse od po 500 evra – više od polovine mesečne zarade.
Prošlog meseca funkcioneri poljskog Ministarstva rada putovali su u Indiju i Kinu, u nameri da zavrbuju tamošnje kvalifikovane radnike, posle učestalih žalbi firmi iz sektora elektronike i građevinarstva da ne mogu da nađu ljude za obavljanje posla. Pre toga, doneta je odluka da se izdaju specijalne radne dozvole za radnike iz Belorusije, Ukrajine, Tadžikistana i Uzbekistana, kako bi se popunila otvorena mesta.
Za ovu priliku podsećam se kako je u drugoj polovini devedesetih Slobodan Milošević dokazivao da je Srbija prosperitetna činjenicom da u sezoni poljoprivrednih radova na vojvođanskim poljima rade gastarbajteri iz Rumunije. Bilo, pa se pripoveda: zvanična stopa nezaposlenosti u Rumuniji, od ove godine članici EU, danas je samo 5,4 odsto, znatno ispod proseka Unije. Rumunija (22 miliona stanovnika), koja je samo prošle godine privukla devet milijardi evra stranih investicija i imala stopu rasta od 7,7 odsto – takođe je ušla u ligu onih gde je oskudica radne snage sve izraženija.
I tamo su magnet za zapadne investicije niske plate – danas 282 evra u proseku – ali su, kao i u drugim zemljama nekadašnjeg "realnog socijalizma", te iste niske plate motiv da radnici krenu trbuhom za boljim kruhom. Od pada Čaušeskua 1989, zemlju je napustio gotovo svaki deseti stanovnik – dva miliona ljudi.
Na upravo održanom Globalnom forumu o migraciji i razvoju, čiji je domaćin u Briselu bila belgijska vlada, generalni sekretar UN Ban Ki Mun, ovaj fenomen je opisao kao "drugu fazu globalizacije". Dok su u prvoj, ukidanjem granica za trgovinu i kapital glavnu korist imale razvijene zemlje i njihovi najveći partneri, Kina, Indija i Brazil, druga ovaj saldo poravnava, stvarajući prilike da do prosperiteta dođu milioni radnika iz zemalja koje su jedno vreme bile pod utiskom da su isključivo gubitnici globalizacije.
To je, po novom genseku UN, "doba mobilnosti". Na globalnom nivou, gastarbajteri su kućama prošle godine poslali čak 193,5 milijardi evra, što je tri puta više od ukupne međunarodne pomoći.
Radnici, bilo da su sezonci za poljoprivredne, građevinske ili druge fizičke poslove, bilo kvalifikovani tehničari ili diplomirani inženjeri, biće tek traženi, ako je suditi po izjavi predsednika EU, Žoze Manuela Baroza, koji kaže da će u sledeće dve decenije Evropa biti suočena s rastućom nestašicom radne snage.
Prvi razlog je ekonomski rast, otvaranje novih poslova i nevoljnost starih Evropljana da rade mnoge teške poslove. Drugi je demografski: Evropa stari. Ponegde i dramatično – Nemačka, sada najveća evropska zemlja sa više od 80 miliona žitelja, mogla bi, prema nekim prognozama, da 22. vek dočeka sa samo 25 miliona Nemaca. Prošle godine je, tvrde demografi, u Zapadnoj Evropi po prvi put više ljudi otišlo na onaj svet nego što je došlo na ovaj.
To stvara nove ekonomske realnosti i zahteva politička prilagođavanja. Kako to izgleda svedoči britanski primer: pre pretposlednjeg proširenja EU, tamo se računalo da će godišnje pristizati oko 15.000 radnika sa evropskog istoka. Umesto toga, za dve godine došlo ih je više od 600.000.
Kad su, početkom ove godine, u članstvo primljene i Rumunija i Bugarska, uvedena je kvota po kojoj u Britaniji godišnje može da se zaposli samo 19.750 radnika iz obe zemlje. Između januara i marta došlo je njih 8.000 plus 2.400 sezonaca. Sada je i zvanično predloženo da se restrikcije ukinu – jer za mnoge poslove nisu više zainteresovani stari gastarbajteri, oni iz Češke. Slovačke Poljske ili Slovenije.Posla izgleda ima sve više, ali sve je manje proletera.

Trgovina je u trendu
Sudeći prema medijima, poslovnoj aktivnosti i zapošljavanju, trgovina je u trendu. Danas je u Srbiji trgovačka kvalifikacija (prema Infostudu) najtraženija na berzi rada. To je svojevrsni paradoks, imajući u vidu decenijama razvijane predrasude o ovoj privrednoj grani i zanimanju. Paradoks je tim veći, jer su upravo kreatori negativnog publiciteta o trgovini profitirali.
Srbi se, međutim, vraćaju predratnoj tradiciji, kada je trgovački esnaf bio moćan i ugledan. Pomenimo Luku Ćelovića Trebinjca i kapetan Mišu Anastasijevića, imućne Srbe, odane državi, blagodarne ljude. Pomenuti trgovci, i ne samo oni, svoj imetak su zaveštali Bogu i narodu. Nakon njihovog dobročinstva, na primer, Beogradski univerzitet do danas nije dobio slične individualne podsticaje naučnog razvoja. Možda aktuelna renesansa trgovine iznedri nekog sličnog dobrotvora?
O našoj tradiciji, pored istoričara, govore i groblja. Konkretno, poučno i nepristrasno. "Ovde počiva ... beogradski trgovac" zapisano je na nekim spomenicima glavne aleje "poslednje adrese" u Ruzveltovoj. Nesumnjivo jasan izraz časti i ponosa vezanog za životnu profesiju. Biti trgovac – nekad je u Srbiji bilo pitanje privilegije i prestiža, o čemu govore pomenuti putokazi.
S Kominternom i njenim sledbenicima profesija trgovca je devalvirana. Komunisti su svoj ideološki sukob sa kapitalističkim idejama na privrednom planu primarno ispoljavali u tretmanu trgovine. U dugom nizu godina trgovačka profesija nije bila "in". Trgovci su bili svojevrstan pandan tzv. poštenoj inteligenciji.
Trgovina je za komesare i demagoge tadašnjeg vremena bila, bar javno, nižerazredna profesija. Na drugoj strani, tadašnja crvena vlastela je značajnu kapitalizaciju ostvarivala baš u trgovini. Tako je bilo i 90-tih, koje mogu biti zapamćene i po tome što su u procesu sive privatizacije devalvirana poznata trgovinska preduzeća (Geneks, Ineks, Robne kuće Beograd) po kojima su Srbija i Beograd bili prepoznatljivi.
U Sloveniji su bili mudriji. Otuda današnja, za domaće trgovce zabrinjavajuća ekspanzija Merkatora, koji, gle čuda, nastade kad i naše nedavno uništene trgovinske institucije, iza kojih je po poslovnim rezultatima zaostajao (npr. Centroprom). Slovenački vodeći trgovci, tako, danas ne boluju početničke bolesti, već godinama forsiraju internacionalizaciju svog poslovanja.
I u vreme socijalizma u Srbiji su živeli ljudi koji su promovisali ideju moderne trgovine i tržišnog poslovanja. Pomenimo učenika i učitelja, praktičara i naučnika, koji bi danas, da su sa nama, bili ponosni razvojem događaja u trgovini Srbije. Ponosni, jer su sebe utkali u ideju modernizacije srpske trgovine. Prvi je Dragan Ivanović, otac nekadašnje Pekabete, koji je izgoreo čuvajući svoju firmu u teškom periodu s početka 90 tih. Drugi je Dragutin Radunović, ugledni profesor Beogradskog univerziteta, koji je proveo radni vek objašnjavajući važnost otvorene privrede i trgovinskog obrazovanja, pionirski se boreći za tržišnu privredu, još šezdesetih godina prošlog veka.
Srbija u celini, a Beograd posebno, zahvaljujući i njima, doživljavaju pravu trgovinsku revoluciju. Da su promene brze, najrečitije govori još uvek prisutna sramežljivost domaćih potrošača, frustriranih u dugom periodu sankcija i nestašica. Razvojem trgovinske konkurencije i otvaranjem zemlje, neminovna je i emancipacija potrošača. A zahtevan potrošač je važan podsticaj razvoju trgovine.
Savremeni beogradski trgovac je, dakle, važan poslodavac i poreski obveznik, svojevrsna tranziciona reinkarnacija nekadašnjih srpskih trgovaca – ako ne po načinu poslovanja – ono bar po uticaju na privredu i društveni razvoj. Srbija time hvata još jedan priključak sa aktuelnim tokovima u evropskoj privredi. Kao što su nekada domaći trgovci, u vreme Hatišerifa, trgovali sa Mlecima i Dubrovnikom, pronoseći Crnogorcima i Hercegovcima srećan glas slobodne Srbije, tako i današnji beogradski trgovci Evropi nude i predstavljaju novo lice države.docent na Ekonomskom fakultetu u Beogradu

Milanu najviše para
Takmičenje u Ligi evropskih fudbalskih šampiona je veoma unosno. Po najnovijoj listi zarada koju je objavila Evropska fudbalska Unija na prvom mestu je osvajač titule italijanski Milan, koji je kasu napunio sa oko 40.000.000 evra. Iza njega su dva engleska tima, Čelzi i Liverpul. Klub čiji je vlasnik ruski milijarder Roman Abramovič pretekao je atinskog finalistu zahvaljujući boljem marketingu. Formula koja se primenjuje kada je marketing u pitanju, prošla sezona je prva u trogodišnjem ciklusu, je sledeća: polovina sume je fiksirana i zavisi od stepena takmičenja do kojeg je stigla određena ekipa. 
Druga se dobija u zavisnosti od jačine nacionalnog tržišta zemlje iz koje klub dolazi. 
Za plasman u Ligu šampiona dobija se tri miliona evra i po 400. 000 za svaki odigrani meč. Pobeda u grupi vredi 600.000, a nerešen rezultata upola manje. 
Sledi bonus za plasman u osminu finala - 2, 2 miliona, a dva i po dobitak za prolazak u četvrtfinale. Sledeći krug obogaćen je sa još tri miliona. Poraženi finalista dobija četiri, a šampion sedam miliona evra.
Koliko je Liga šampiona isplativa naka posluži i podatak: najmanje novca u prošloj sezoni u ovom takmičenju zaradio je sofijski Levski 5.564.000 evra, a to je za 250.000 više od zarade finaliste Kupa Ufa, španskog Espanjola, koji je ostvario dobit od 5.310.000. 
Interesantno je da je osvajač ovog takmičenja Sevilja, u kojoj igra naš reprezentativaca Ivica Dragutinović, ostvarila "samo" šest i po miliona. Nije teško uočiti drastičnu razliku, pa zato i ne čudi što je najjače evropsko fudbalsko takmičenje i finansijski najatraktivnije.
--------------------------------------------------------------------------
NAJVEĆE ZARADE
Milan39.592.000 evra
Čelzi 34.662.000
Liverpul 32.216.000
PSV 31.600.000
Mančester J. 31.533.000
Roma 31.086.000
Inter 29.582.000
Bajern 28.732.000
Barselona 22.702.000
Lion 22.647.000...
--------------------------------------------------------------------------
NAJVEĆE ZARADE OD MARKETINGA
Inter 19.882. 000
PSV 19. 400.000
Roma 18.886.000
Čelzi 18.862.000
Milan 17.392.000
Mančester J. 16.033.000
Bajern 15.932.000
Barselona 12.702.000
Liverpul 12.418.000
Lion 12.047.000...Levski 164.000 evra.

Nikola Tesla na markama
Hrvatska pošta je prošle godine povodom "150-godišnjice Nikole Tesle" izdala spomen-marku. Markom od 3,5 kuna, tj. oko 0,5 evra, u Hrvatskoj je ova značajna godišnjica obeležena 10. jula 2006. godine. Kao motiv je odabrana fotografija Džordža Grantama Bejna "Nikola Tesla s knjigom Ruđera Boškovića ispred spiralnog sekundara visokofrekventnog transformatora, u svojoj laboratoriji u ulici Ist Hjuston br. 46 u Njujorku, 4. maja 1901. godine" (iz zaostavštine Nikole Tesle, u Muzeju Nikole Tesle u Beogradu). Ovo nije prvi put da Hrvatska na svojim markama prikazuje ovog naučnika: godine 1993. izdata je marka od 250 hrvatskih dinara sa njegovim likom povodom pedesetogodišnjice smrti...
Nikola Tesla se rodio u ponoć između 9. i 10. jula 1856. godine u Smiljanu, malom mestu pored Gospića, u porodici pravoslavnog sveštenika Milutina. Osnovnu školu je pohađao u Smiljanu i Gospiću, a maturirao je u Velikoj realnoj gimnaziji u Rakovcu kraj Karlovca. Studirao je od 1875. do 1878. na Visokoj tehničkoj školi u Gracu, ali je morao zbog nedostatka novca da prekine školovanje. Posle tri godine, 1881., radi u Telegrafskom uredu u Budimpešti. Sledeće godine šetajući dolazi na zamisao o obrtnom magnetnom polju i elektromotoru na naizmeničnu struju. Tada, a i kasnije, Tesla je obično ovako dolazio do izuma: pravo je u glavi razradio sastav i rad nekog uređaja, pa je onda to teoretski dokazao, skicirao i na kraju napravio sam uređaj. Pošto je neko vreme radio u Pragu, Parizu i Strazburu, 1884. odlazi u SAD. Uputio se Tomasu Edisonu, ali zbog principijelnih neslaganja (značaj naizmenične struje) nije mogao da radi kod njega te je osnovao svoju firmu. Najteže razdoblje je imao između 1886. i 1887. godine kada je morao da radi kao nadničar na kopanju kanala za polaganje kablova. 
Nešto kasnije prijavljuje patente elektromotora i sistema distribucije naizmenične struje. Džordž Vestinghaus otkupljuje njegove patente. Zbog majčine smrti 1892. dolazi u Smiljan i drži predavanje u Zagrebu. Njegov plan o hidroelektrani na Nijagari prihvaćen je 1893. godine. (Mnogo kasnije, njegov spomenik, rad Kršinića postavljen je na američkoj strani vodopada, a 2006. na kanadskoj strani otkriven je spomenik Tesli, rad kanadskog vajara.) Pored brojnih izuma, Tesla je dao i osnovne postavke radiotehnike, prikazao turbinu bez lopatica, tzv. Teslina turbina, osnovne principe radara, itd. itd. ukupno je prijavio 112 patenata u SAD, a 156 u celom svetu. Umro je 7. januara 1943. u hotelu "Njujorker". Prošle godine u Smiljanu je 10. jula otvoren Memorijalni centar i otkriven spomenik Nikole Tesle, a nešto ranije je u Zagrebu postaljen rad Meštrovića, na uglu Masarikove i Preradovićeve ulice (do tada u parku Instituta "Ruđer Bošković"). U Beogradu, rad Drinke Radovanović, dar Elektroprivrede Srbije građanima Srbije, postavljen je na Aerodromu "Nikola Tesla"...

Ima Boga
Hvala Bogu, gde čuo i ne čuo, na presudnom doprinosu za ukidanje PDV na hranu, odeću i opremu za bebe. Veza između nebeske Srbije i neba  konačno je proradila pre dva dana na sednici vlade. A izgledalo je da nas niko više ne čuje. 
Preksinoć, posle "Vesti" na kojima su objavili da su srpska vlada i premijer lično podržali inicijativu srpskog patrijarha da se ukine porez na potrepštine za bebe, moj kum, takođe verujući čovek kao i naša vlada, u transu je ustao i uzviknuo: "Ima Boga". Nas nekoliko okolo počeli smo odmah da se krstimo, neki su prekinuli da jedu svoje sendviče sa slaninom i počeli najstroži post skoro prestrašeni ovakvom iznenadnom objavom. Ja sam, brže-bolje, otrčala do prve crkve i zapalila sveću, onu veliku od 100 dinara, kakvu sam videla da obično pale kriminalci i bogataši, i zatražila oprost za sve što sam pre dvadeset dana izgovorila i pomislila na račun naše, očigledno nebeske, vlade. 
Priznajem, moja vera je oslabila kad sam pre dvadesetak dana videla kako vlada (onaj ministar finansija, Cvetković valjda ne govori samo u svoje ime baš kao što to ne čini ni patrijarh), dakle, kada sam videla kako vlada, ne bojeći se ni Boga ni glasača, odbija predlog 40.000 roditelja iz 20 gradova Srbije da se ukine taj PDV. Pomišljala sam čak da je u sve prste uplela i neka, sačuvaj me, Bože, nečastiva sila, kad je taj Cvetković počeo da obrazlaže kako sada nije trenutak za ukidanje poreza, možda sledeće godine, kao nije predlog baš jasan, kao ne bi bilo pravedno da oslobode i bogate poreza uz nas siromašne i sve nešto tako. 
Nije pomoglo ni to što su se siromašni roditelji složili da i bogatima bude lakše samo da bi sirotinji malo laknulo. Vlada je bila neumoljiva, bogatima ne treba olakšati. I tako predlog bi odbijen. 
A onda posle samo 20, a ne 40 dana iskušenja kako piše u Bibliji, na veliki praznik, Petrovdan, desilo se.   Vlada je zasedala kao i svakog četvrtka i, kao i obično, pričali su o nekim zakonima od kojih mi smrtnici nikakve vajde nemamo. Onda se desilo čudo. Ovog četvrtka, na praznik, uz gomilu stranačkih, dočekalo i pismo patrijarha. Tražio je isto što i onih 40.000 mučenika – da se ukine taj porez na bebeću opremu. Da ne opusti Srbija, kako je rekao patrijarh. U salu za sastanke vlade, kako tvrde neprovereni i nepouzdani izvori, uđe jedan zrak svetlosti, pade pravo na ono mesto gde sedi premijer, svi ministri zanemeše, Voja se prekrsti, ostali za njim i podržaše patrijarhov predlog. Dinkić se, priča se, u isto vreme na nekoj grčkoj plaži nagutao slane morske vode, skoro da se udavio, ali nije. Ali tu sreći našoj ne beše kraj. Kažu da se na istoj sednici, odmah posle čuda, čuo još jedan blagosloven predlog. Neko pametan je predložio da vlada kolektivno ode na odmor.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Spomenik mitu o diviniziranom čoveku
Careva magična zadužbina svedok je pokušaja da se ovekoveči jedna ideja čiji je vek neumitno isticao. Unutar njenih moćnih bedema skriveno je davno zaustavljeno vreme. Danas, vekovima daleko, neki drugi ljudi ostaju zatečeni grandioznošću pozornice na kojoj je igrana predstava o božanskom caru. U smiraj dana, dok ta velelepna scena polako uranja u tamu, uvek iznova nagađam kakvu će nam čudesnu igru već narednog dana darovati njeni bezimeni glumci. I pitam se koliko će nam od svoga lica dopustititi da nazremo ispod maske.  
 Caius Valerius Maximinus Galerius (293-311) je, iz daleke provincije gde je kao dete napasao stada, stupio u Dioklecijanovu vojsku i bio zapažen zbog velike hrabrosti u borbi, zbog čega je brzo napredovao. Prepoznavši u njemu svoga naslednika, Dioklecijan, tvorac Tetrarhije, 293. godine ga je usinio i oženio svojom kćerkom Valerijom. Tako je dečak Maksim ponovo rođen kao Galerije, član božanske Jupiterove porodice, sin vrhovnog boga čija je zemaljska inkarnacija bio njegov poočim. Zatvarajući životni krug kao car i bog, Galerije je u mestu svoga rođenja sagradio grandioznu zadužbinu, nadenuvši joj ime po svojoj majci Romuli. Romuliana je simbol težnje da se jedna ideja učini večnom.
Na putu od govedara do cara i boga, Galerije je ostao veran idejnoj koncepciji vlasti svoga poočima. Četvorica ljudi neplemenitog porekla, rođenih na balkanskim prostorima (Dioklecijan, Konstancije I Hlor, Galerije i Maksimijan Herkulije), kojima je istorija dodelila glavne uloge na pozornici tadašnjeg civilizovanog sveta, morali su da ubede podanike u opravdanost svoga upravljanja Carstvom. Da bi to ostvarili, oni su se obilato koristili mitologijom i religijom za kreiranje sopstvenog mita, odnosno za formiranje kolektivne svesti o svom božanskom poreklu i božanskoj pozadini sopstvene vlasti. Još za života su se proklamovali bogovima, što su, nakon zemne smrti, obredom apoteoze i zvanično postajali. Svaki od njih četvorice bio je Pantokrator, vladar celokupne Vaseljene, gospodar vascelog kosmosa. I sama simbolika broja četiri govorila je jasno o božanskoj prirodi tetrarhijskih vladara: kvadrat je simbol savršenstva, savršene ravnoteže, potpune samosvesti i unutrašnje harmonije; nije slučajno što postoje upravo četiri godišnja doba i četiri strane sveta. Zajednička vladavina četiri cara, kao i četiri stadijuma u njihovoj vladavini: caesar, augustus, senior augustus i, najzad – divus, u saglasju je sa savršenstvom tog kosmičkog poretka. Takva koncepcija zahtevala je monumentalne građevine ukrašene vrhunskim umetničkim delima, kulise koje bi odgovarale predstavi smišljenoj da potčinjene uveri u božansku misiju njihovih vladara. Sublimaciju te koncepcije predstavlja upravo Galerijeva gamzigradska palata. 
Već pri prvom susretu sa bedemima Romulijane oseća se prisustvo neugasle moći i rađa spoznaja da ono što se krije unutar njih i čemu oni garantuju sigurnost mora biti izuzetno. Građevine unutar bedema i njihov prostorni odnos sa okolnim predelom, čine magiju mesta gotovo opipljivom, snažeći utisak da taj omeđeni i osvećeni prostor namenjen graditeljskom poduhvatu sasvim specifične namene – da učini besmrtnim svoga tvorca, nije mogao da zauzme neko drugo mesto. Tu neponovljivost i nezamenljivost mesta potvrđuju upravo gamzigradski bedemi,   jedinstvenošću svoga sklopa, koji prelazi granice racionalnog. Ostaci prvobitnog odbrambenog sistema delom su srušeni a delom ukomponovani u mlađi odbrambeni sistem, tvoreći na taj način specifičan dvostruki bedem. 
Galerije je mogao započeti sa izgradnjom starijeg utvrđenja tek nakon svoje velike pobede nad persijskim kraljem Narsejem, 298. godine. Kao najverovatniji termin za početak prvih građevinskih radova nameće se 303. godina. Imperatorova bolest, koja je nezaustavljivo napredovala od 310. godine, preusmerila je tok izgradnje od urbanog - profanog jezgra unutar bedema ka sakralnom na Maguri, a njegova smrt, 311. godine, nesumnjivo je predstavljala i smrt njegovog odnosno tetrarhijskog ideološkog koncepta. 
Ikonografija ukrasa gamzigradske palate najimpresivniji je vizuelni izraz te idejno-političke koncepcije. Podovi palate bili su zastrti impresivnim mozaicima visokog kvaliteta izrade, zidovi ukrašeni raskošnim freskama i oplatama od skupocenog kamena, niše ispunjene skulpturama izrađenim od retkog i teško obradivog kamena, kakav je recimo crveni porfir, što je sve zaloga večnosti. Uz Herkula, mitskog heroja sa kojim se poistovetio, Galerije je naročitu pažnju ukazivao Dionisu, iskoristivši mit o njemu kao potku za mit o sebi i svojoj božanskoj majci. Celokupan ukras Romulijane, kao i ukras careve prestone palate u Solunu, u znaku je ovog večno mladog boga, koji uvek iznova vaskrsava. Impresivni materijalni dokazi dvostruke apoteoze, Galerijeve i Romuline, otkriveni su na brdu Magura, udaljenom oko 1 km od glavne kapije Romulijane. Poput Dionisa i njegove majke Semele, koji su se pridružili bogovima na Olimpu nakon Dionisove trijumfalne ekspedicije u Indiju, Galerije – Novi Dionis - i njegova majka Romula, uzdigli su se u nebo sa vrha Magure. Mozaička predstava boga Dionisa predstavlja esenciju celokupne arhitektonske i dekorativne koncepcije Romulijane: divinizirani čovek uplovljava u sfere besmrtnika. Dionis, božanski efeb, u osnovi smrtnik, na volšeban način je izvojevao pobedu nad sopstvenom smrću (njegov lik je poslužio kao inspiracija za kreiranje Hristovog lika), učinivši svoju besmrtnost jemstvom besmrtnosti čovekove duše. Pa čak i ako je sve to puka iluzija, budući da je Dionis i bog iluzija, svako od nas, priznavao to sebi ili ne, želi da u nju veruje.  Autor je kustos ѕbirke  Felix Romuliana – Gamzigrad, Narodnog muzeja u Zaječaru

Imalo je smisla igrati se životom
Svaki novi intervju sa Ljubišom Samardžićem, glumcem, producentom, rediteljem i simbolom srpskog filma, ali i televizije, nosi ozbiljan problem sa kojim se susreće većina novinara – kako ga predstaviti? 
Bilo da pišete o filmskim ulogama ili samo o liku Šujde, bilo o produkciji filma "Ubistvo s predumišljajem" ili režiji "Nebeske udice" – nešto se uvek izostavi, prosto zaturi. 
Zato izostaje klasično predstavljanje sagovornika, a ovoga puta neka to bude samo – Ljubiša Samardžić. 
Povod je nagrada Palićkog festivala "Aleksandar Lifka" za doprinos umetnosti filma i ovo je još jedna dopuna pitanju – kako ga predstaviti?

U ponedeljak uveče, na otvaranju Festivala evropskog filma u Paliću biće Vam uručena nagrada "Aleksandar Lifka" za doprinos umetnosti filma. Šta za Vas znači ova nagrada?
Znači to, da je imalo smisla baviti se filmom! Put od banje do grada, od gimnazije do glume, od produkcije i režije do Lifke, je put podsećanja na uspehe iz prošlosti, put kroz nemoguće, između profanog i uzvišenog. Ponikao u sirotinji, koja me je vukla ka radu, kao student Akademije dobio stipendiju dekana Dušana Matića, vrlo brzo naklonost Bojana Stupice koji mi je dao stipendiju Ateljea 212, angažovao me veliki Mata Milošević za nekoliko svojih režija u JDP-u, i poverovao sam da mi se otvaraju velike dveri pozorišta. U zamahu pozorišnih uloga, nenadano, već na trećoj godini, dobijam prvu filmsku ulogu u hrvatskom filmu "Igre na skelama" poznate spisateljice Zore Dirnbah i reditelja Srećka Vejganda. Već na  snimanju ugledao me je Krešo Golik i ponudio me Branku Baueru za ulogu Mikajla u filmu "Prekobrojna". Od tada do danas marljivo radio, učio zanat, osvajao gledališta od Đevđelije do Tolmina, napustio pozorište i ostao na filmu do danas. Iako je povod veoma značajan, priznajem, da ne volim da se vraćam unazad, volim da gledam preda se. Ono što ne mogu da preskočim u ovom razgovoru je da svi oni koji su odlučivali o mom doprinosu umetnosti filma, da su u mom delu prepoznali istinitost, iskrenost i kvalitet i to u sva tri segmenta filmskog stvaralaštva. Imalo je smisla igrati se životom i fikcijom, i radom bežati od stvarnosti, a nagrada je samo potvrda mog trajnog prisustva i opstanka na filmu. Hvala im.
Aleksandar Lifka je bio jedan od prvih pionira filma na području Vojvodine, a Vi ste jedan od prvih glumaca-producenata u Srbiji i jedan od pionira koji je posle raspada Jugoslavije počeo da uspostavlja veze sa bivšim republikama? 
Još 1971. godine, predosećao sam da Jugoslavije više neće biti. Nisu je spasli oni u čijim je rukama bila vlast. Ne znam da li su bili svesni, da će se na ovim prostorima, mešanih kultura i vera ratovima, prosuti krv. Da su hteli i da su imali soli u glavi, danas bi živeli u konfederaciji, Ujedinjenoj državi Jugoslaviji, koja bi bila, siguran sam, jedna od najbogatijih zemalja Evropske unije. Priznaćete, da je u vreme raspada zemlje, bilo kumšt sačuvati zdrav razum i prisebnost duha. Gutkao sam se uz svoje, slušao razmišljanja moje supruge Mire i odlučio da se posvetim radu i sačuvam i sebe i svoju porodicu. Utehu sam našao u filmskoj produkciji i režiji. Rad je bio beg od svakodnevnih neprijatnih vesti na televiziji, vraćao je veru u izgubljenu nadu i tako sačuvao osećaj radosti postojanja. Prijatelje sa prostora bivše Jugoslavije nikada nisam zaboravio, kontaktirao sam ih kad god sam mogao, i tako ostao ponosan na sebe. Kada je zemlja bila blokirana, pomoć su mi pružili baš prijatelji iz susednih zemalja. Zahvaljujući njima, snimio sam značajna filmska ostvarenja, te kada odem, Srbija će imati čime da se diči i ponosi. Sećam se kao danas, da je Branko Bauer, mag filma, imao privilegiju da u sali za postprodukciju u Jadran filmu u Zagrebu prvi vidi moju "Nebesku udicu". Pušeći ne znam koju cigaretu po redu, rekao je: "Ja bih u celosti potpisao režiju ovog tvog filma!" Ostao sam nem i večno zahvalan. Kao njegov veliki poklinik i poštovalac, ispratio sam ga pre nekoliko godina i govorio na odru u Mirogoj. On je to želeo.
Kontakte održavate i danas, kroz partnerstvo ali i kroz povratak Pulskoj Areni. Ove godine na Pulskom festivalu učestvujete sa filmom "Konji Vrani". Šta Vas vezuje za Pulu?
Obilazio sam mnoge festivale, ali nigde nisam naišao na magičnije mesto od Vespazijanske arene u Puli sa devet hiljada gledalaca. Tu su iz godine u godinu nicale zvezde, moje uloge su bile na proveri i rađala se neka iskrena, metafizička veza i simpatija između gledalaca i mojih likova. Tu su deca rasla, baškarila se u moru, Mira i ja s ljubavlju dolazili na svetkovinu filma, družili se sa stvaraocima sa prostora bivših zemalja, poštovali jedni druge, a prijateljstva opstajala samo kod pametnih. Pula je bila i ostala tajna mojih uspeha i sa ponosom se vraćam pred one koji su stvarali imidž o Ljubišinim kreacijama, a sada i režijama. Siguran sam, da će "Konje vrane" dočekati kao i "Natašu" 2001. godine.
Za učešće naše kinematografije na stranim festivalima značajna je i podrška države. Ima li je i kakva je danas u odnosu na ranije?
Do sada nisam imao značajniju materijalnu pomoć države pa čak ni u Berlinu kada smo triumfovali sa filmom o bomabrdovanju Beograda. Oni koji vode politike Srbije nedovoljno shvataju da je prezentacija umetničkog dela, osobito u susednim zemljama, svetkovina posebne vrste. Za ovo vreme, uvek sam, sam sebi krčio put, bio dosledan sebi i svojim ambicijama, sticao simpatije i poštovanje selektora festivala i ponosio se što predstavljam svoju zemlju. Čini mi se, da je sada došao čas, kada je neophodan vetar i materijalna podrška države u promociji svakog filma. Sećam se brze reakcije pokojnog premijera Zorana Đinđića, koji se po mom povratku iz Pule, sreo samnom da podeli radost što je "Natašu" dočekalo devet hiljada ushićenih gledalaca. Znao je,da je Hrvatska značajna karika na putu ka Evropskoj uniji. Sve dok politika ne shvati da su kulturni događaji buđenja svesti ka suživotu, osobito među susedima, neće nam biti bolje. Netrpeljivošću se ne opstaje kao ozbiljna zemlja i zatvorenost ne donosi dobro. I nadalje ću biti "usamljeni jahač" koji ide na festivale prateći sudbinu svojih filmova od kojih celog života živi moja porodica. 
U  "Konjima vranim" slikate vreme prve polovine prošlog veka. Ima li razlike u istini, ljubavi, časti i poštenju u vremenu o kojem Vi govorite u poslednja dva filma i danas?
Baš zato što tematski pripada prošlosti i što sam tražio kopču sa  savremenim, svoju koncetraciju u nastavku filma usmerio sam na svu ozbiljnost otkrivanja neobičnih detalja koju nosi Banat. Vratio sam se poeziji Mike Antića, "Seobama" Crnjaskog, ponove pogledao "Skupljače perja" Saše Patrovića, da bi se još bolje upoznao sa vremenom i ljudima iz prošlosti. Brusio sam scenario, tragao za neobičnim karakterima i pojavama i otkrio, da je i njih rat omeo kao i nas ovaj poslednji, da su ostale rane a sa njima inat sredine, te je počela njihova borba za svoje "ja", slobodu, čast, posed, ličnu sreću i čežnju za boljim životom. To i takvo okruženje, taj milje, u kome je nož bio sredstvo prisile kao danas, a čovek bivao razapet između poštenja i prevare, između velikih socijalnih razlika i bede, snimio sam savremen film u čijem fokusu je ljubav, i to istinska, mladalačka, grešna. Ovo je savremeni film u čijem fokusu je čovek, jer su i onda i danas sredstva da se preživi slična, gde su ljudi uhvaćeni u mrežu koju pletu društvene, istorijske i političke sile, protiv kojih mogu da se bune, ali na koju ne mogu da utiču.
Da li će "Dunja" imati treći, završni deo? 
"Dunja" će, verovatno, doživeti treći deo, ali kao serija. Pitaćete, zašto ne i film? Dosta mi je muka koje sam sa suprugom Mirom imao oko finansiranja filma, ali ne mirujem. Nosim se mišlju da snimim rimejk filma "Štićenik" Brace Slijepčevivaća i Jove Ćirilova o karijerizmu kao pavetini i ljudskom zlu koja buja u svim vremenima i svim političkim opcijama. Ni demokratija nije imuna na ovu bolest, samo se od nje ne umire. Gledam kako se ta ljudska kuga širi i gradi moderne forme amorala u nas! 
Kako sada gledate na sve godine za vama i sav filmski rad?
Sjano je to definisao veliki Milutin Čolić pišući knjigu o meni davnih godina. Rekao je: "Ljubiša je čovek kome rad nije obaveza, jer bi to bilo ropstvo za njega. Nije ni šansa kao što je u Amerikanaca, ili navika kao u Engleza, ni sudbina kao u Nemaca, ili prokletstvo kao što je u nas. Za njega je rad volja, traganje za smislom, zagonetka koja pokreće njegov duh i koja ga relaksira. Za njege je rad, najlepša stvar na svetu udružena s ljubavlju!" Ima li ista prijatnije od ove ocene moje prirode?! Nisam čovek od bola imun, ali nastojim da time druge ne opterećujem. Smeh je za mene najljudskiji način komunikacije i neka vrsta filozofije, jer sve dok možete, smejte se, pošto se ne zna kada će nam život prisesti.       
Od odlaska Vašeg sina Dragana, koji je učinak Vaše supruge u produkciji filmova?Neko s kim ste proveli najveći deo života, neko s kim ležete i ustajete, neko ko sa vama deli dileme i bolesne ambicije, a ne želi da joj se ime pojavi na špici filma – to je Mira. Kada treba pred javnošću da podeli sve sa mnom, ona ne želi da izmamljuje aplauze – to je Mira.

Elvis nikada nije izlazio na bis
Kejt Voterhaus, Ričard Litldžon, Noel Botam i drugi članovi udruženja "Društva nepotrebnih informacija" objavili su zanimljivu knjigu u kojoj možete pronaći 2399 trica i poneku kučinu – zbirku samo na prvi pogled nevažnih podataka koja će vas silno nasmejati, ali i približiti istoriji, iz jednog pomalo šašavog, ali nimalo neozbiljnog ugla. Saznaćete tako, između ostalog, da je Bil Klinton bio prvi levoruki američki predsednik koji je vladao dva mandata, da je bivši predsednik SAD, Džimi Karter, nekadašnji trkač na 2.000 metara, ili pak da se Ronald Regan, jedini razvedeni predsednik Amerike, sa svojom prvom ženom Džejn Vajmen venčao na groblju u kalifornijskom gradiću Glendejl – i sve će vas te pikantne informacije nasmejati i zapanjiti. 
Kad čovek razmisli, možda će uvideti da se najbitnijih istorijskih figura najčešće ne seća po njihovim velikim odlukama i delima, nego da ih pre identifikuje zahvaljujući nekim njihovim ekscentričnim atributima koje je ova knjiga vredno sakupila. Kada pri prvom čitanju otkrijemo da u jednoj epizodi "Simpsonovih" kriminalac Sajdšou Bob nosi zatvorski broj 24601 – broj Žana Valžana iz "Jadnika" Viktora Igoa, ili kada, recimo, u istoj toj "Knjizi nepotrebnih informacija" naletimo na verovali ili ne podatak koji kaže da je Abraham Linkoln preminuo u istom onom krevetu u kom je jednom prilikom ležao i njegov ubica Džon Vilks But – moglo bi nam se učiniti da su pojedine informacije označene kao (ne)potrebne, zaista važnije od najpotrebnijih. 
Uostalom, ko uopšte i određuje šta je to što je važno, a šta je to što je nevažno. Šta će istorija pamtiti, a sa čim će se šaliti? Neće li se ona opet poigrati kao u onoj odličnoj i oštroumnoj priči francuskog pesnika Gore Direfa, objavljenoj u "Antologiji francuske pripovetke" – storiji koja kaže da su pod vladavinom strašnog i moćnog kralja Sarkidua živela u Bad-Tiburi, u Mesopotamiji, dva pisara u službi kraljevske uprave. Stariji, Enamibar, sanjao je o budućim vremenima: sastavio je biblioteku koja je obuhvatala sva znanja njegovog vremena, upisana na male glinene pločice koje, pošto bi se osušile na suncu, behu pažljivo poređane u kovčege od bronze. Enamibarov mladi pomoćnik Ninšudu bio je zadovoljan kada bi obavio svoje dužnosti kraljevskog pisara: prijem robe, poslanice upućene u Ukub lokalnim ratnim vođama, račun za žetvu žita i ostala administrativna dokumenta. Završio bi svoj posao i odlazio kući, ne mareći za uzvišeni posao koji je obavljao Enamibar. Katkad je crtao svom starijem sinu poneku životinju ili biljku, a pored njih bi upisivao njihova imena pomoću znakova u obliku klina, koji su omogućavali da ih imenuje. Na nesreću, varvari sa severoistooka jednog dana osvojiše Bad-Tiburu. Oba pisara stradaše. Biblioteka beše uništena. Požar je plamteo Bad-Tiburom, ali se nekim slučajem zaustavio pored Ninušuduove kuće. Na podu ovog doma leševi behu ugljenisani, a tri glinene pločice na kojima je nesrećni pisar ubeležio nekoliko reči uz svoje nevešte crteže, behu pečene od vreline požara. To su jedine pločice iz Bad-Tibure koje su odolele vekovima. Otkrivene nedavno, omogućile su značajan napredak u proučavanju sumerskih jezika.
Zbog toga treba uzeti "za ozbiljno" knjigu "Društva nepotrebnih informacija"! Metafora gornje priče upućuje na zaključak da bi pojedine istorijsko-geografske pikanterije označene tricama i kučinama jednog dana mogle postati Ninšuduove glinene pločice – jedini verodostojni crteži minulog doba.
Čini se da neku takvu priču znaju i pisci "Knjige nepotrebnih informacija". Njih ne zanima Ginisova knjiga rekorda, nego jedino ona otkrića nakon kojih će uslediti iznenađenje i aplauz. Otkrića poput onog koje kaže da Elvis nikada nije izašao na bis. Da je Džon Kenedi bio u stanju da pročita četiri novine za dvadeset minuta. Da nijedan američki predsednik nije bio sin jedinac. Da Alfred Hičkok nije imao pupak. Da je devojačko prezime majke astronauta Baza Oldrina bilo Mun (Mesec). Da je žabac Kermit levoruk i da ima jedanaest nitni na ogrlici oko vrata. Da je broj prese za đubre iz filma "Ratovi zvezda": 3263827. Da je reč mafija namerno izostavljena iz scenarija za film "Kum". Da je "King Kong" bio omiljeni film Adolfa Hitlera. Da je Popaj visok 170,6 centimetara. Da je pravo ime Skubi Dua – Skubert – i tako dalje na tri stotine stranica dupke punih zapanjujućih vesti, podeljenih na poglavlja Slavne ličnosti, Svet životinja, To je zabava, Hrana i piće, Poslovni svet, Svet reči, Domaćinstvo, Mesta, Religija, Svet nauke, Sport, Istorija, Statistika i Svaštarije.Knjiga za uživanje, pamćenje, podvlačenje, ali i za razmišljanje. Ninšudu, Enamibar ili obrnuto.

Obnova autentičnosti
Knjiga Telo i pogled predstavlja veoma opsežan i neobično zanimljiv pregled italijanske poezije koja je nastajala u poslednje dve decenije XX veka. Priređivač i prevodilac ove knjige Dejan Ilić odlučio se da ne oblikuje standardnu antologiju, već da jednu vrlo dinamičnu pesničku scenu predstavi preko nekoliko najreprezentativnijih pesnika, ali u obimnim izvodima iz njihove poezije. Odustajući od obuhvatnosti, Ilić se opredelio za kriterijume reprezentativnosti i selektivnosti, zahvaljujući čemu su praktično svi pesnici u knjizi Telo i pogled dobili po jedan zaokružen i izbalansiran izbor iz svoje poezije. Prepoznat još od ranije kao odličan prevodilac italijanske poezije, Ilić posle ove knjige nove italijanske poezije prevodilačkim atributima svakako pridodaje i važan dodatak: odličan poznavalac savremene italijanske poezije.
U knjizi Telo i pogled predstavljeno je dvanaest savremenih italijanskih pesnika, od kojih su neki već postali deo najvažnijeg modernog italijanskog pesničkog nasleđa. Na početku knjige nalaze se pesme Valerija Magrelija, što nema hronološki, već književno-istorijski i poetički uzrok. Naime, u ovoj knjizi Magreliju se daje prekretnički status, jer priređivač, pozivajući se na poetičke i književno-kritičke rasprave u italijanskoj književnosti, insistira na tome kako je ovaj pesnik u tematskom i poetičkom smislu obnovio italijansku poeziju u jednom neobično važnom trenutku kada se činilo da je iscrpljen i njen neoavangardni potencijal i njen pokušaj – posebno vidljiv sedamdesetih godina, što je poetički proces koji se može pratiti u evropskoj poeziji različitih jezika iste decenije – da se kroz govor socijalnog verizma i komunikativnije forme ospoljavanja približi senzibilitetu šire čitalačke publike. 
Taj trenutak jeste početak osamdesetih godina i tu, zapravo, počinje i knjiga Telo i pogled. Predstavljajući najizrazitije glasove savremene italijanske poezije, Ilić posebno ukazuje na uspostavljanje i profilisanje ključnog tematsko-poetičkog jezgra postmagrelijevske poezije. Nagovešteno već u prvim Magrelijevim knjigama, ovo jezgro potom postaje izazov spram koga se oblikuje jedna poetika. Suočeni sa krizom statusa pesničke reči, Magreli i drugi najbolji italijanski pesnici, naši savremenici, napuštaju i neoavangardno prekidanje svake uobičajene komunikacije i, na drugoj strani, komunikacijsku hipertrofiju, da bi se posvetili obnovi autentičnosti u poeziji. 
Otuda je u poeziji ovih pesnika, od Magrelija, Fabija Pusterle, Klaudija Damjanija i Umberta Fjorija, preko Davide Rondonija, Antonele Anede, Đan Marija Vilalte, Antonija Rikardija i Stefana Dal Bjanka, do Marija Benedetija, Silvije Bre i Fabricija Lombarda, neprestano prisutno pitanje taktilnosti, telesnosti, senovitosti, vidljivosti, uopšte čulnosti. Autentično je ono što može da izdrži iskustvenu proveru, tako bi otprilike moglo da se sažme poetičko i tematsko iskustvo ovih pesnika. U njihovim stihovima stalno pratimo neposredan, gotovo čulni odnos sa stvarnim svetom svoga iskustva, zbog čega su ove pesme vrlo često i mala pesnička svedočanstva i male, vrlo individualizovane privatne istorije odrastanja, sazrevanja ili uvek novog suočavanja sa svakodnevicom. Pogledajmo, na primer, dugu, višedelnu pesmu "Ispod vrta" Fabija Pusterle, u kojoj se, u samom finalu, nabrajaju male stvari u kojima prebiva smisao jednog ljudskog trenutka: "Veče, suvo lišće u džepovima,/ hrastovi žirovi, šareni kamenčići./ Ti ih skupljaš, i daješ mi ih: sićušni/ ulomci dana, ili tragovi misli". 
Jednom obnovljena, autentičnost, međutim, ne potire rad poetičkog uma, intelektualnost u poeziji, niti pak intertekstualne aluzije na pesničku i filozofsku tradiciju. Autentičnost je samo nužan uslov pesničkog mišljenja, ono što u svakodnevici pesničkog subjekta aktivira sve njegove strasti i sva njegova znanja, sva njegova iskustva i svu njegovu promišljenost. Pesme u knjizi Telo i pogled ispovedaju, dakle, iskustvo vlastitog sveta u kome se sve, pa i velike priče društva, politike ili ideologije, prelamaju kroz perspektivu naglašene individualnosti. Istorija se uglavnom povukla sa scene, ostajući ponegde kao priziv nekog davnog traga vremena, ali zato socijalni procesi potvrđuju svoju vitalnost, doživljeni u ovim stihovima kao deo svakodnevnog života i konkretnog, ličnog iskustva. Takve su, recimo, Magrelijeve pesme "Berza" ili "Pisma čitalaca".Mada zbog govora o stvarnom svetu, nije postao integrisan, niti je prestao da bude slab, pesnički subjekt postaje opremljen da bude vrhunski svedok svoje svakodnevice, hroničar "stvari bez istorije". Upravo zbog tog neposrednog odnosa sa svakodnevicom, koja se dovodi u dinamičku vezu sa unutarnjim svetom subjekta, u ovim pesmama se veoma mnogo govori o stvarima. Već kod Magrelija se kaže kako "zadivljujući je život stvari". Pusterla pak govori kako jezik dolazi posle stvari; stvari, drugim rečima, već zatičemo u svom svetu i u svom iskustvu. Dok Fjori, jedan od najzanimljivijih pesnika u ovoj knjizi, u kojoj je i njegova izvrsna pesma "Društvo", daje neku vrstu poetičke sume i svog i savremenog italijanskog pesništva: "Stvarne su, stvari, i biće stvarne". Mislite o tome.

Levi Indijanci
Posle dosta natezanja na Kapitol hilu, odlučeno je da se i Vašingtonu pruži prilika da ugosti jedan koncert po receptu bivšeg Klintonovog potpredsednika SAD Ala Gora, pa su neki muzičari (manje poznati od Madone) napabirčeni na brzinu u dvorištu u Nacionalnom muzeju američkih indijanaca. Ova arhitektonska celina sagrađena najzad pre tri godine i priključena nizu fantastično opremljenih i besplatnih smitsonijanskih muzeja na molu između Obeliska i Kapitola, tako je zamišljena da oko sebe ima dosta vijugavih putića i konstruisanih slapova, valjda kao simbolična replika nekadašnje zemlje starosedelaca. I da su na vreme obavešteni, aktivisti protiv globalnog zagrevanja ne bi mogli da se na tom mestu okupe u dovoljnom broju, a da se ne okupaju u indijanskim vodama ili ne pogaze neku od prekolumbijanskih biljaka (kukuruz i pasulj) zasađenih oko ovog novog hrama prognanih plemena.
No, za televizijsko snimanje sve je bilo kao poručeno. Jer u pozadini te, na brzinu izdignute pozornice, vidi se Kapitol hil. Zvaničnici indijanskog muzeja tako su pomešali dva događaja: Jedan je bio celodnevni program već ranije isplaniran, posvećen prekolumbijanskom vrhovnom božanstvu andskih naroda – Kečua, Ajmara, Inka – Majci Zemlji (ili Paćamami), dok je drugi trebalo da najavi, nekoliko sati pre glavnog američkog događaja u Nju Džersiju, globalnu muzičku inicijativu za "život zemlje" pod rukovodstvom oskarovca Gora od koga se još ovde očekuje da se kandiduje za predsednika na izborima u novembru 2008. 
No, bez obzira na Kapitol u pozadini, mali je to prostor za tako globalan događaj, pa je šarena publika, među kojima su bili i demonstranti protiv Gorovog "globalnog zagrevanja mozga", ne izdržavši vrućinu, ulazila u indijanski muzej, da se tamo rashladi pod dobrano raspaljenim klima uređajima. 
Čiroki i Majka Zemlja
Kako su u američkoj istoriji prošli indijanci prilikom "otkrića novog sveta" dobro je znano, ali je američki ekscentrik, naslednik bogatog naftaša, Dzordz Gustav Hej, zainteresovan za arheologiju šezdeset godina (1897. – 1957) skupljao sve artefakte iz sveta "crvenokožaca" pa je ovu bogatu kolekciju učinio javnom osnovavši u Njujorku muzej posvećen američkim indijancima. Tek je 1989. američki kongres odlučio da se na nacionalnom molu "oduži" starosedeocima, a posebna zgrada izgrađena je i otvorena pre tri godine.
Sva je prilika da su pronalazači novog sveta, "civilizujući" prethodni po svom ukusu i nazorima počeli još tada da uništavaju indijansko božanstvo Majku Zemlju. O tome detaljnije, uz mnoštvo novih podataka i istorijskih svedočenja govore dve nove knjige: "Čiroki nacija i Staza suza" (Teda Perdu i Majkl Grin) i "Čejeni i rat za Ameriku" (Kolin Kalovej) obe u izdanju Biblioteke istorije američkih indijanaca. To su samo prve među hiljadama neispričanih, iskrivljenih ili pogrešno interpretiranih priča o starosedeocima, najavljuje izdavač. Šta će od svega toga uspeti da proguta današnja Amerika, opsednuta zelenim talasom i prirodnim lekovima, a da nikad nije našla za shodno da preispita osam stotina biljnih melema koje su koristili Čiroki, na primer? No, prikazivač ovih retkih noviteta o prekolumbijanskom svetu komentariše da je od svih grehova onih koji su nastanili "novi svet" najteži onaj počinjen prema starosedeocima. Ipak o tom "genocidu" se ovde retko razgovara, jer se "prošlost ne da ispraviti".
Da je bar Al Gor, umesto što je, kako piše komentator Los Anđeles tajmsa, angažovao svoje ispisnike među blaziranim rok zvezdama teškim na stotine miliona dolara, pozvao Ajmare i Kečue da siđu sa Anda i svojim instrumentima pravljenim od svakojakog lekovitog bilja globalno ozvuče Paćamamu, možda bi ona najzad pošla putem harmoničnog ozdravljenja. No,, ovde je reč o globalnom profitu i promociji, a ne o spasu planete. Pa su se tako obe zaraćene strane, i oni koji podržavaju Gorov napor da se nešto učini, i oni koji smatraju da je to levičarsko "usijanje mozga", zajedno sklonili u rashlađeni indijanski muzej, gde su, ako su hteli, mogli da vide nešto od ostataka one civilizacije, koju su svojski utrli. 
Nova levica između "Čejnija i Čomskog"
Što se levice tiče, ona na lestvici pokreta i grupa u američkoj hijerarhiji stoji negde gde i indijanci, ili niže, ali je za to i sama kriva. Tako bar tvrdi Tod Gitlin, poznat kao osobena i istaknuta figura na levom američkom frontu još iz vijetnamskih dana. U novoj knjizi eseja "Intelektualci i zastava" (Kolumbija juniversiti pres) on svojim istomišljenicima zamera što su se u "velikom odstupanju" povukli u samoproklamovanu "marginalizaciju". Rezultati ovog povlačenja pomogli su akademske karijere pojedinaca, ali je, kako postavlja Gitlin, to katastrofalno uticalo na političku snagu pokreta. Levica u Americi, po njemu, pre svega, kriva je što je sa prezrenjem odbacila sve "patriotske simbole i uverenja" koja su se po njima, u vreme ratovanja u Vijetnamu, kosila sa samim razumom. Mali je broj onih koji uz Gitlina, na levom frontu, priznaju da je odbacivši patriotizam američka levica izgubila pravac kojim će delovati, i postala "politički irelevantna". Možda bi, predlaže autor ove retke kolekcije eseja, mogla da se stvori "patriotska levica" negde u međuprostoru "između Čejnija i Čomskog". Svakako da između sadašnjeg potpredsednika SAD, najvatrenijeg pobornika konzervativne ideje i ideologa ratovanja u Iraku i drugde po svetu, i akademskog profesora, lingviste i pisca koji najoštrije kritikuje Ameriku, ima dosta mesta za masovniji levi pokret. 
Kao što su svojevremeno liberalni američki antikomunisti (četrdesetih i pedesetih godina 20. veka) stajali negde na pola puta između Staljina i Mekartija. I u nekoj vrsti manifesta, Gitlin, koga se sada odriču mnogi iz njegovih redova, objašnjava "ograničenja slobode": "Slobodni smo da zamišljamo našu zemlju, kako god mi to hoćemo, samo nismo slobodni da poričemo da je to naša zemlja". 
Propovednik Bili
Bil Talen je jedan od tih levih aktivista, koji pod plaštom "Propovednika" izvodi svoje antipotrošačke performanse po Menhetnu. Glumac i pisac, on poput ranog Darija Foa, već godinama obilazi ulice Menhetna uzvikujući parole protiv "Diznifikacije" Tajms skvera ili upozoravajući da je najveći lanac robnih kuća na svetu "Volmart" "potrošačka osovina zla". U ulogu propovednika uživeo se gledajući "telejevanđeliste" koji bombarduju američki gledaoce biblijskim komandama "direktno od Boga" o disciplini, apstinenciji, radu, redu i ratu. Svoju crkvu nazvao je Crkvom prestanka kupovine, a u propovedima traži da se Amerikanci odreknu svoje heroinske zavisnosti od potrošnje po prodavnicama. Mnogi su mu lanci zabranili pridikovanje u svojoj okolini. Među njima je globalni "Starbaks", američka moćna globalna prodavnica kafe u kartonskim čašama, koja sebe smatra "socijalno najosvešćenijom kompanijom". No, i Bili je jedan od mnogih (samo) marginalizovanih levih indijanaca. Bez trunke patriotskog naboja, on prolazi u velikim gradovima kakav je Njujork ili među svojim akademskim istomišljenicima kakvi se mogu sresti u akademskim "rezervatima" po istočnoj obali.

Kraj ushićenja
Beogradski koncert Rolingstonsa biće veliki događaj iz više razloga nego što na prvi pogled deluje. Njime će se automatski okončati kampanja za nastup Džegera, Ričardsa, Vajmena i Votsa. To će tzv. običnom čoveku doneti malo mira: konačni prekid visokotemperaturnog medijskog ushićenja koje ga je, tokom više meseci vrebalo sa svih strana. U stvari, ako se setimo 2003. kada je bend iz bezbednosnih razloga nakon smrti Zorana Đinđića odbacio ugovoreni dolazak u Beograd, trajalo je sve to godinama. 
Tokom priprema javnog mnjenja na mogućnost da se održi koncert bilo je mnogo trenutaka kad se moglo pomisliti da se čitavo društvo vratilo u šezdesete godine prošlog veka. Verovatno bi takav naučnofantastični eksperiment značio progres u doba pokojnog poludiktatora, a koliko bi on to bio u epohi tranzicije u 21. stoleću? "Dolazak Stonsa značajno će uticati i na popravljanje krvne slike u samoj Srbiji. Ovde je čitava jedna generacija bila prinuđena da odraste na turbo-folk deponiji i toj generaciji bi Stonsi na spektakularan način pokazali da postoji i nešto neuporedivo bolje i plemenitije", tvrdio je svojevremeno portparol koncerta dotičnog benda u Beogradu. Ispada da niko od ovdašnjih stotina hiljada klinaca – obraća li se rokenrol pre svega pojedincima? – ne bi imao priliku da čuje (za) Rolingstonse kad oni ne bi svirali na Ušću. Ispada da će srpski mutirani dizelaši večeras da otkriju Stonse, a sutra da, oduševljeni otkrićem, pobacaju turbo-folk diskove, skinu kajle i počnu puštati kosu. Čitajući gore citirane rečenice; analize po kojima se zalaganjem za koncert "Stonsa" u Beogradu pojedini srpski političari zalažu za "svojevrsnu najavu dolaska ’novog doba’"; prigodne naslove tipa "Zar mi ovo zaslužujemo?"... pisac ovih redova bi se osetio slično kao kad je u nekom letnjem kafiću prvi put čuo pesmu po kojoj se moglo pomisliti da je njen autor nedavno, a bila je 1993, upoznao rokenrol: "Kada moje uši čuju muziku na struju." A ta asocijacija se podudara s činjenicom da je menadžer i glavni glasnogovornik koncerta autor ne samo knjige "The Rolling Stones: umetnost pobune" nego i štiva "Obe strane jastuka", posvećenog baš Bajagi, pevaču što je, makar deklarativno, devedesetih otkrivao čari "muzike na struju".    
Naravno, koliko nije sporna škodljivost turbo-folka toliko je nesporan i značaj Rolingstonsa. Ali, u ovom veku nametati njihovu recepciju u formi iz šezdesetih i sedamdesetih godina prethodnog, moglo bi da bude uvredljivo, kad bi imalo ikakvog smisla. Kojom logikom može da bude vođeno široko otvaranje javnog govora za hvalospeve o Stonsima kao bendu koji još uvek ima tapiju na pojam pobune, osim da se stvori predstava da domaći mediji nikada nisu ni dodirnuti pankom, da ne govorimo o recentnijim pop-oblicima i podformama koje su rebeloidnu energiju profilisale i približile duhu vremena? Kao da niko ovde, na kraju krajeva, nije slušao parodiju pesme Satisfaction u izvođenju grupe Devo odnosno Rezidents, a obe su obrade snimljene još sedamdesetih godina prošlog veka. 
Tranzicija u Srba je i inače čudo od perioda po čestim sudarima proklamovanja progresa i uvođenja izvesnih sistemskih mera za povratak u prošlost. Ako ostanemo na koncertnoj ponudi, poslednjih godina ovde su najzapaženiji nastupi grupa koje su svoje kreativne vrhunce imale devedesetih, osamdesetih ili čak sedamdesetih: od Red hot čili pepers preko Kult i Bili Ajdola do Taksedomun i pominjanih Rezidents. (Pokušaj da se jedan bend koji na prepoznatljiv način tumači duh ovog vremena na velika vrata ponudi Beogradu završio se nastupom Kajzer čifs u tragikomično neispunjenoj Areni.) U tom nizu, logično je da red dođe na Rolingstonse, jednu od dve grupe koje su utrle osnove rokenrola, i da njihov nastup bude najtrijumfalniji mogući, kako bi, ako u ovoj sredini uopšte ima ikakvih pravila, hronometar mogao da se konačno, bar što se organizovanja velikih koncerata tiče, obrne ka novijem duhu. Zaista, treba jedva čekati njihov večerašnji spektakl.

Srbija u ritmu kotrljajućeg kamenja
Urbani mit da je novosadski muzički festival "Egzit" de jure srušio Miloševića danas može da izgleda argumentovaniji nego pre sedam godina. Insistiranje na razlikovanju urbane Srbije od ostatka koji ili glasa za Radikale, SPS, narodnjačku koaliciju, ili apstinira flagrantan je primer političkog dilentatizma i pokušaj raslojavanja naciona. 
Srbija se tokom letnjih meseci, kada su koncertne aktivnosti najjače i najkompleksnije, nezaustavljivo deli skoro sofomorno na "Guču" i "Egzit". "Prave patriote" će uvek stati iza internacionalnog festivala trube i srče, dok će svi oni za proevropsku Srbiju insistirati na pridevima "urbano", "civilizovano" i "moderno". 
Svaki koncert je svojevrsni antropološki fenomen, postmoderni ritual u kome učesnici pristaju na unapred utvrđene zakonitosti koje traju hiljadama godina. Tako dolazimo do ceremonije, koja treba da predstavlja koncerte, na kojima su svi jednaki u svom obožavanju pesama i samog izvođača. Ceremonija sama po sebi sastoji se od izvođenja muzike i tekstova, specifične scenske radnje potpomognute svetlosnim efektima, osmišljenom dramaturgijom pokreta i pojačanim zvukom zbog jednistvenog utiska. Moderni melanž ceremonije i rituala (kao i sve ostalo kada je moderna muzika u pitanju) začeli su Bitlsi u prvoj polovini šezdesetih. Tokom njihovih koncerata, a pogotovu na Ši stadionu 1965, gledaoci su upadali u svojversni trans praćen histerijom koja je najmanje bila vezana za muziku. Tokom sledećih četrdesetak godina koncertni rituali su postajali sve kompleksniji, kako tehnološki tako i emotivno, od Led cepelina preko U2 i njihove Zoo TV ili POP turneje do nezaobilaznih Rolingstonsa. 
 U tranzicionoj Srbiji koncertna kultura je implodirala početkom XXI veka kada je sve više značajnih izvođača odlučilo da poseti i ove kompromitovane prostore. U ovoj konstelaciji stvorila se specifična i neprirodna atmosfera u kojoj je sam odlazak (ritual) važniji od izvođača, identifikacije i epifanije. Koncert Rolingstonsa je očigledna stvar prestiža, naturene fame, isiljene aktuelnosti koja više podseća na ritual modnih hepeninga nego rok rituala, u šta su se uverili i gledaoci njihovog nastupa u Budvi pre neki dan . Sa druge strane i sam "Egzit" kao hibrid velikih letnjih festivala od Vudstoka do Glastenberija predstavlja više mesto za dokazivanje etike i svetonazora nego selektivno koncertno događanje. Slična stvar je i sa Gučom, ali na suprotnom polu zbivanja. Očigledno je da su u tranzicionoj Srbiji postale važnije sekundarne osobine spektakla (anticipacija, fama, dolazak, odlazak, paradiranje u društvu) nego sam čin koncerta. 
Red hot čili pepers su možda trenutno najveći bend na planeti, međutim kod nas su posredstvom legalnog distributera prodali tek nešto više od 500 primeraka poslednjeg albuma "Stadijum Arkadijum". Recipročno kupovini diska, da živimo u Britaniji, u Inđiji bi trebalo da se pojavi manje od 5.000 ljudi, a ne preko 50.000. Bilo kako bilo, Pepersi su održali kratak ali ubedljiv koncert na kome samo VIP-ovci nisu imali problema sa povratkom kući. Slična situacija je i sa Stonsima. Kaizer Čifs i jedva sakupljenih 1.500 ljudi u beogradskoj Areni možda govori o istinskim dometima konzumenata kojima je bitna "muzika", međutim Srbija živi spektakularno u svetu spektakla. U tom smislu, nivelaciju problema treba očekivati u trenutku ulaska u Evropsku uniju kada će biti jednako atraktivno dočekati i alternativni rok bend Merkjuri Rev ali i ser Pola Makartnija. I time završiti krug koji je počeo sa Bitlsima.

Slika razvoja srpskog jezika
U istoriji leksikografije modernog srpskog jezika tri su bitna rečnička ostvarenja – jednotomni Srpski rječnik (prvo i drugo izdanje) Vuka Karadžića, šestotomni Rečnik srpskohrvatskoga književnog jezika Matice srpske i (još nedovršeni) višetomni Rečnik srpskohrvatskog književnog i narodnog jezika Srpske akademije nauka i umetnosti (do sada izašlo 17 tomova, a predviđa se koji više od 30). (Četvrto značajno delo ove vrste, koje čekamo u ovoj godini, trebalo bi da bude jednotomni Rečnik srpskog jezika Matice srpske). Dok je Vukov Rječnik imao poteškoća da se, kao podloga u kojoj je formulisana jezička i pravopisna reforma, izbori za novi književni jezik koji prekida sa dotadašnjom tradicijom i dok je, u jednom delu javnosti osporavani Matičin šestotomnik, posle trećeg toma, doživeo raskid sa delom saradnika i suizdavačem (Maticom hrvatskom) – dotle je doskora izgledalo da će Akademijin tezaurus (1. knjiga izašla je 1959. godine) normalno biti doveden do kraja. No, po svemu sudeći, i njega su počele da prate ozbiljne nevolje, a jedna od njih je i načelne prirode: da se naziv jezika toga rečnika – srpskohrvatski – više nominalno ne pojavljuje pod tim imenom. 
Iako su devedesetih godina 20. veka od srpskohrvatskog jezika raslojavanjem nastali novi zvanični jezici, zasad: srpski, hrvatski, bosanski, građa koja je do tada ušla u Akademijin rečnik ostaje osnovica za izradu daljih knjiga. U toku stogodišnjeg prikupljanja leksike, kartoteka Rečnika SANU formirala je ogromno bogatstvo (oko 8 miliona kartica) višestruko funkcionalnog autentičnog materijala neprocenjive naučne i kulturne vrednosti. Tako je projekat izrade Rečnika osim nacionalnog dobio atribute i multinacionalnog karaktera.
Najnovija, 17. knj. Rečnika SANU, uprkos svim nedaćama (kadrovskim, materijalnim), konačno se, krajem prošle godine, pojavila u knjižarskim izlozima. Korisnicima leksikografskih dela, posebno stručnoj i naučnoj javnosti na prostorima srpskog jezičkog prostora zapadnog Balkana, a i šire, biće od presudne važnosti blizu 10 000 obrađenih i semantički precizno opisanih reči srpskog jezika, koliko ih ovaj tom donosi, od kojih se veliki broj prvi put pojavljuje rečnički tretiran u štampanom vidu. Takvo obilje reči sa autentičnim podacima o njihovoj teritorijalnoj i vremenskoj upotrebi, te minucioznim opisom značenja, podznačenja i stilskih nijansi, po načinu deskripcije i jasnom metodološkom postupku obrade reči, dostupno je svakom obrazovanom i pismenom čoveku bilo koje struke i usmerenja. Grandiozno delo naše kulture osim bogate sadržine koju nudi, podataka o standardnom izgovoru (akcentu) reči, gramatičkoj pripadnosti, etimologiji i drugim referentnim odlikama leksičkih jedinica ponaosob, pruža i sliku o razvoju književnog izraza i jedinstvenosti modernog jezika, o njegovoj tvoračkoj snazi i daljoj dinamici, ali i sliku razvoja srpskog jezika, sa svim svojim menama, uzletima i stagnacijama, zabludama ili mudrim odlukama raznih jezičkih dogovora.
Kad se u javnosti pomene Rečnik SANU, obično se kritikuje njegov "prevaziđeni" naziv, a kad je u pitanju sadržaj, neupućeni u njemu najradije traže dijalekatsku leksiku "svoga kraja" trudeći se da se sete baš reči koje u njemu slučajno nema (vrlo često to bude, na njihovo iznenađenje, samo neki marginalni turcizam). 
Tzv. velike reči, bogate sadržajem, daju pravu sliku sposobnosti jezika da iskaže i najsuptilnije odnose u stvarnom i virtuelnom svetu, njegovu razvojnu prilagodljivost visokim oblicima kulturnog života i nužnu intelektualizaciju pritom. U tom smislu, svaki tom Akademijina rečnika donosi i one reči čija polisemičnost ide na desetine značenja ili na stotine frazeoloških izraza. 
Ako bismo u 17. tomu tražili neku "bitnu" reč, to bi svakako bila leksema oko – u poslednjoj redaktorskoj sekciji koju je za života uradio naš najveći savremeni leksikograf – Mitar Pešikan – čovek koji je na Rečniku SANU radio pune 42 godine, naučnički zaneseno, sa strašću i fascinantnim leksikografskim znanjem i teško ponovljivim umećem. Pod njegovim rukovodstvom bila je svakome čast raditi ovaj rečnik. Neće se u frazeološkoj strukturi srpskog jezika moći zaobići podatak da oko ima oko 180 različitih frazeoloških obrta i idioma, ili 12 stranica dvostubačnog gusto štampanog teksta.Neupućenima u leksikografiju manje je poznato da se i u svetu veliki akademijski rečnici ovoga tipa rade upravo oko sto godina. Rečnik SANU se izrađuje timski, koautorski, u više faza: obrada građe, pomoćna redakcija, redakcija i dve ili tri suredakcije. Do sada je u izradi sedamnaest tomova radilo nešto više od 100 saradnika, a u poslednjem 17. tomu učestvovala su 23 istraživača.

Pozivari beznađa
London, 29. april 1992.Fransis Bejkon, neosporno najveći britanski slikar 20. veka, umro je danas, u 82. godini, dok se nalazio na odmoru u Španiji. To mi muklo saopštava Vera (Vera Blagojević, supruga P. U. pr. red). Nema više njenog "Čudovišta".
(Boraveći u Londonu prošle godine, u Letnjoj školi jezika, Pavle (Pavle Popović, sin P. U. pr. red.) Veri je nabavio luksuznu Bejkonovu monografiju). Često je zagnjurena u nju analizirala slike. Čudio sam se: otkud ta privlačnost. Kao da je njeno krhko telo iz najužasnijih slika, raščerečenih tela i plamtećih boja, crplo tajnu energiju i tako održavalo njeno biće snažnim i normalnim. 
Oko nas je bio haos. Pavla i njegove drugove su svake noći jurili pozivari da ih odvedu u rat, u identično beznađe Bejkonovih slika. Kao prikaze su hodali noću po hodnicima, zvonili i lupali na vratima. Više nije išao na predavanja, digao je ruke od ispita na Arheologiji. A njegov prijatelj, Vlasto Sudar, mladić izbegao iz Sarajeva (koga je Pavle i upoznao u Letnjoj školi jezika u Londonu), bio je naš gost. Tajno su se dogovorili sa Verom da "zapale na par meseci" u London kod poznanika Dejvida, dok se ovde SVE ne smiri. Slutili smo: Vlasto je gost bez povratne karte za Sarajevo.
Beograd, 13. maj 1992.Sastanak sa Borom Radovićem (kasnije došla Alma Midžić) u baštici "Palilulske kasine".
Pričamo o poeziji, a potom neizbežno dolazi na red današnja nemila situacija. 
"Eto, sinoć na televiziji, gledam opet ljudske glave, razbijene, rascepljene, unakažene, i to u gro-planu, i tu sada više nema nikakve samoobmane, nikakve varljive scene, već je to nešto stvarno, krvavo i nešto zaista poslednje, iza čega je samo čist mrak. Nalazimo se usred pakla." 
Zatim se slažemo da je i ovde, u Beogradu, u Srbiji, gde prividno vlada nekakav mir, i spolja se ništa ne vidi, zavladala – anarhija, haos. Shvata moju zabrinutost da Pavla ne pokupe i odvedu u nepoznato. Na rastanku se dugo pozdravljamo kao da i sami odlazimo u mrak, u ambis.
Beograd, 28. maj 1992.GODO KAO – PROTEST
Pred samu premijeru Godoa i svečanog otvaranja obnovljene zgrade ATELjEA 212, ansambl Godoa, potresen masakrom civila u Sarajevu, uputio je Upravi ATELjEA 212 pismo – zapravo molbu za izvesno odlaganje predstave. 
Tekst čitavog pisma:UPRAVI ATELjEA 212Izvođenjem predstave Čekajući Godoa otpočeo je život 
ATELjEA 212; bili smo roditelji te scene; posle 36 godina učinjena nam je čast da istom predstavom otvorimo novu zgradu ATELjEA 212; osećamo ponos zbog tog poverenja; utoliko veći što smo doživeli da na kraju karijere definitivno trijumfujemo.
Ali to je samo polovina istine; druga polovina je građanski rat u našoj zemlji, ovog trenutka u Bosni i Hercegovini, koji nam je doneo nespokojstvo, brigu i mračnu slutnju; obnovljeni razgovori o rešenju problema u Lisabonu i posredstvo Rusije, najzad sporazum o prekidu borbi, doneli su nam izvesno smirenje i nadu da možemo ponovo izvesti Godoa, koji je sve vreme delio našu sudbinu.
Usred te obnovljene nade, u sredu, 27. maja, pomućena, zločinačka svest, koje smo se sve vreme pribojavali, ostvarila je neshvatljiv masakr u Sarajevu; 20 nevinih ljudi je poginulo, a 70 je unakaženo, dok su izgladneli stajali u redu za hleb, verujući, kao i mi, da su topovi bar za trenutak umukli; duge, široke, unakrsne trake krvi na sarajevskom pločniku ispred pekare bacile su nas u očajanje; prestali smo da mislimo o našem poslu; suočeni smo sa najstrašnijom istinom – bezvrednošću ljudskog života; pred tom činjenicom više ništa nema smisla; naša predstava najmanje.
Godo se dugo održavao na sceni; sada više ne postoji; oni koji su ga izvodili nisu više sposobni za to; možda više nikad.
Molimo Upravu ATELjEA 212, pozorišne scene čiji smo osnivači, da proglasi jednonedeljnu žalost; ne može se proslavljati i održavati svečanost dok stojimo u krvi; dok ona udara u nozdrve; dajte nam to vreme da se priberemo; da pokušamo da nastavimo; da umetnost, kao toliko puta dosad, pokrene život u nama i oko nas.
Vasilije Popović, Rade Marković, Ljuba Tadić, Mića Tomić, Bata Paskaljević i Rastislav Jović. 
Beograd, 29. maj 1992.Uprava Ateljea 212 dala je za štampu skraćenu verziju Pisma Ansambla Godoa za javnost: Od 29. maja pomerene su predstave na za 2. 3. i 4. jun.
Beograd, 1. jun 1992.GODO, KRAJ
Čekajući Godoa definitivno neće otvoriti novu zgradu ATELjEA 212,  jer je Ljuba Tadić, NAVODNO zbog bolesti (visok šećer), otkazao SVE predstave. 
Drašković je pozvao mene i predložio da u ime ansambla napišem da Godo neće biti izveden zbog bolesti Ljube Tadića. Kako sam o Ljubinoj bolesti prvi put čuo od njega, a ne od Ljube, izrazio sam sumnju. 
Pozvao sam Ljubu. Reagovao je plahovito: saznao je da je neko iz Ateljea bio LIČNO kod Slobodana Miloševića da mu uruči svečane pozivnice za otvaranje Ateljea. Rezignirano, sa ogorčenjem, dodao je: "Ma ti nemaš pojma. Oni su hteli da nas "prodaju".
 "Sada je sve završeno, dragi moj prijatelju. ’Godo’ je mrtav! A da se to kojim slučajem dogodilo, i da je u publici sedeo Milošević sa svitom, mi bismo posle dizanja zavese otišli sa pozornice! Pa neka Muci igra 
Zove Mića Tomić, takođe, pun gneva, po istom pitanju pozivanja Slobodana Miloševića na svečano otvaranje i našu predstavu. Misli da je to sve strašna obmana, smišljeno, kaže: "Da nas ponize!"
Potom Bata Paskaljević: "Zabezeknut sam!" – rekao je.
Jedino mi Rade Marković, gospodski, otmeno, kako to već on ume, kroz smeh saopštava: "Nećemo im d a t i Godoa! ′′ Ali i njegov smeh je gorak.
Beograd, 2. jun 1992.NOVI GODO U RATNIM UNIFORMAMA 
Pošto je zauvek otkazana NAŠA predstava, na otvaranju obnovljenog ATELjEA, 2. juna, biće odigrana predstava Godoa koju su spremili studenti glume klase Bore Draškovića Pozorišne Akademije iz Novog Sada.
Na otvaranje Ateljea su pošli Pavle, njegov Sarajlija Vlasto Sudar, a sa Verom, nova devojka Vuka Krnjevića, Sarajka (izbeglica), prozračna i vrlo lepa, odlična glumica Ljiljana Đurić. 
Vera je sa mladićima oko ponoći banula u stan, udarajući vratima i stežući vilice, kako bi zadržala svoj bes i gušeći bujicu reči.
"Taj Boro Drašković je svoju klasu, novosadske studente, odenuo u kamuflažne vojne uniforme, dao im oružje u ruke... "
"Preko Beketa poziva u rat! On hoće krv, ubijanje, i da sve te momke, i devojke ’ugura’ u Bejkonove slike..."
"Pa zašto sam ne ode u Sarajevo, on je Sarajlija! Zašto odmah ne uzme mitraljez! Ne! On diplomce proizvodi u ratnike, u ubice! I to preko Beketa! Zar je on je profesor? On je jedan idiot!"
Išla je po kući kao lavica. Pavle i Vlasto su je unezvereno gledali. Pavle kaže da je do lifta sve bilo u redu. Samo je ćutala. A na vratima, kada me je ugledala, provalilo je iz nje. 
Njih dvojica to isto misle. Odobravali su joj. Bili su poraženi, videlo se to po Vlastinom belom licu. 
Zagrlio sam je. Spustila je glavu na moje grudi. Tiho i dugo je jecala kao ucveljeno dete. Kao i Ljuba Tadić i ona je isprekidano ponavljala: "Godo je mrtav!"
Ja sam to znao odavno. 
One noći, 12. decembra, 1956. posle veličanstvene premijere na novoj sceni Ateljea 212, u zgradi "Borbe", za mene je Godo bio rođen. I bio mrtav.
DVA RUKSAKAZa trenutak sam razmišljao o Verinoj navali besa. Da li je onako vešto, kako je to već znala, "kanalisala" svoje emocije na Godoa, a posredi je bio sasvim drugi, skriveni bol. Ne, znao sam, nije ništa drugo: bio je u pitanju krah 
Potom, celu noć ne spavamo. Hodamo po stanu kao senke. Tiho govorimo. 
Momci, Pavle i Vlasto pakuju svoju stvari u ruksake. Pomažem im i kažem da zaborave Godoa. Sada ih čeka NjIHOVA LIČNA neizvesnost. Ujutru putuju za London. Na postelji prebačena spremna dva nova blejzera, dve puplinske košulje i kravate. Vera naglašava da samo kao elegantni džentlmeni mogu da "ušetaju" u London. 
Uzalud okrećemo telefon i pozivamo Vlastinu majku. Ali Sarajevo ćuti.
Da li je Vera srećna što odlaze? Pred zoru vidim njeno veliko zeleno oko koje blista, ali ne razaznajem da li je to radost ili se slivaju suze. Samo čujem kako energično govori sebi u nedra: "Samo da odu! Samo da odlete iz ovog života umotanog u krvave kamuflažne uniforme!" (Odlomak iz neobjavljenog rukopisa "Nulta egzistencija 1946–2006" nedavno preminulog pisca Pavla Ugrinova.)

Peščanik kao vizuelna fuga
Govoreći o svom romanu "Peščanik" (u intervjuu koji je 1973. sa njim radio Vidan Arsenijević) Danilo Kiš složio se sa tvrdnjom sarajevskog kritičara Tvrtka Kulenovića da su u ovoj knjizi u tolikoj meri korišćeni vizuelni, filmski i slikarski pristupi da ona naprosto ne ostavlja mogućnost da se pretoči u druge medije. Kiš dodaje da bi se po romanu "Bašta, pepeo" možda mogao napraviti film, nalik Trifoovom "400 udaraca", ali da on sigurno nije taj koji se usuđuje da piše scenario prema sopstvenim knjigama.
Igrani film Sabolča Tolnaija, snimljen u srpsko-mađarskoj koprodukciji, rađen je pre svega po motivima  "Peščanika", ali i drugih Kišovih proznih ostvarenja, kao i po motivima njegove biografije (o kojoj govore piščevi intervjui, tekstovi sakupljeni u posthumno objavljenoj knjizi "Skladište" i Kišova, nažalost, samo započeta knjiga "Život, literatura"). Mozaička struktura filma – koja nam umesto klasične naracije i hronologije događaja, nudi pregršt istrgnutih fragmenata sa različitim protagonistima, i u izmešanim vremenskim kontekstima – uslovljava njegovu naglašenu hermetičnost i artificijelnost. Teško da radnju Tolnaijevog "Peščanika" mogu razumeti oni koji ne poznaju prozno delo Danila Kiša, kao i pojedinosti njegovog života. Može se reći da je ova okolnost ujedno i glavna mana filma. Sa druge strane  Tolnaijevo ostvarenje predstavljaće pravi doživljaj za one koji su upućeni u mitologiju Kišovog "Porodičnog cirkusa" (trilogije koju, zajedno sa "Peščanikom", čine "Bašta, pepeo" i zbirka priča "Rani jadi"). Naravno, pod uslovom da u filmu ne traže konvencionalnu adaptaciju literature, nego prevođenje Kišovih opsesivnih motiva u vizuelnu fugu jedne posve originalne rediteljske ličnosti.
Koherentnost i jedinstvo Tolnaijevog filma nameće se posrednim putem, kroz prožimanje sudbina trojice glavnih junaka i ponavljanje osnovnog pitanja koje ih razdire, pitanja smrti. Dečaka Andreasa Sama (David Vojnić Hajduk), njegovog oca Eduarda Sama (Slobodan Ćustić) i pisca (Nebojša Dugalić) koji luta u potrazi za nestalim ocem, kao i za tragovima vlastitog dečaštva – možemo tumačiti i kao inkarnacije jedne iste čovekove žudnje, prisutne još od "Epa o Gilgamešu", da se smrt pobedi i prevlada. U filmskom kaleidoskopu "Peščanika" prepoznajemo motive lirski intoniranih priča iz zbirke "Rani jadi" ("Ulica divljih kestenova", "Igra", "Pogrom", "Mačke"); potom lik majke (Jasna Žalica) i njeno pripovedanje o crnogorskim precima i junacima iz romana "Bašta, pepeo". Tu su i autobiografski motivi iz "Skladišta" koji se kreću u rasponu od grotesknog (susret sa Mirom Trailović i Fernandom Arabalom u Ateljeu 212 iz teksta "Preludij za ludnicu" pa do uzvišenog (prizor "osećanja večnosti" na putu iznad Kotora, u susretu vazduha, zemlje i vode, iz kratke proze "A i B: The magical place"). 
Pa ipak, sama srž Tolnaijevog filma kreirana je na motivima i postupcima iz romana "Peščanik". Tu podrazumevamo pre svega Ispitivanje svedoka i Istražni postupak – književnu tehniku, preuzetu iz Džojsovog "Uliksa", koju Kiš na majstorski način koristi u opisivanju predmetnosti jednog iščezlog sveta. U esejima i intervjuima on naglašava kako upravo predmetnost čini dobru literaturu – i ovaj poetički stav naći će svoj ekvivalent u Tolnaijevom rediteljskom postupku. Njegova kamera (fascinantna crno-bela fotografija Đerđeli Poharnoka) orijentisana je s jedne strane ka konkretnom, ka samim predmetima u kojima se odražava atmosfera i ljudska drama "Peščanika". Sa druge strane, autor je okrenut ka svim onim pomerenim, iskošenim, grotesknim i zastrašujućim elementima koji oblikuju svet (i svest) Eduarda Sama. (Zapažamo ovde i Tolnaijevu bliskost sa jednim od poslednjih predstavnika čistog art-filma, mađarskim rediteljem Bela Tarom.) Interesovanje autora za neobičnu stvarnost otvara nam onu nezaobilaznu dimenziju Kišovog glavnog junaka – njegovo lucidno rastrojstvo, njegovo ludilo proroštva i sveznanja u susretu sa svetom koji se urušava i nestaje u istorijskoj kataklizmi.
Uprkos poštovanju i doslednom korišćenju književnog predloška, nužno je ostaviti ga u jednom trenutku po strani i prepustiti se fotografiji i ukupnom štimungu ovog filma. Sa veoma malo dijaloga i gotovo lišen svega literarnog, Tolnaijev "Peščanik" uspeva da prevede rekvizitarij Kišove porodične mitologije u jezik vizuelnog i filmskog izražavanja. Tako, gradeći vlastiti, sinematički svet, autor na izvestan način osporava piščevu tvrdnju iz intervjua o nemogućnosti adaptacije "Peščanika". Na kraju krajeva, adaptaciji velikog pisca kakav je Kiš može se na pravi način pristupiti jedino uz pomoć "stvaralačke izdaje"; jedino ona udahnjuje klasičnom delu nov život i nova značenja. ("Stvaralačka izdaja" bila je svojevremeno i nezaboravna predstava Ljubiše Ristića "Misa u A-molu" u kojoj je svet "Grobnice za Borisa Davidoviča" pretočen u desetak gotovo simultanih pozornica na kojima su se prizori smenjivali filmskom brzinom.) "Peščanik" je delo koje svojim elitizmom i hermetičnošću lako može izazvati otpor i ignorisanje u sredini u kojoj se film sve više poistovećuje sa "filmskom industrijom", tačnije sa industrijom zabave. No mislimo da, uprkos svemu, srpska kinematografija mora imati dovoljno sluha i za ovakva ostvarenja i autore – uzak krug publike širiće se prirodno sa godinama trajanja dela, a umetnički proboj Tolnaijevog filma svakako zaslužuje opkladu na dugovečnost.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Žodorovski i metabaronisanje
Bredi: (...) Šta Vam to stripovi mogu ponuditi –- što film ne može?Žodorovski: Jabuka je jednako vredna koliko i kruška.
Kasta metabarona je jedan od onih konvoja (dobro napisanih i bolje nacrtanih) strip-tomova, koji čine čast i produžavaju život žanra tzv. space-opere, i iznova je (kroz svaki medij) definišu – duhovitošću, razuđenošću, živopisnošću lokacija i likova u ogromnim vremenskim i prostornim rasponima, i, naravno, vrlo francuskim spojem heroizma i intrigantne melodrame. 
To su univerzalni kvaliteti strip serijala Kaste. Iako se on, u okviru kultnog serijala Inkal, stvarao od 1981. do 2003, kada je okončan.
Osobenost Kaste je – Žodorovski (pre dosta godina, dolazeći sa francuskog govornog područja, Hodorovski nam je stigao kao Žodorovski).
Jer, Žodorovski je čovek-enigma. Već lista zanimanja mu je impresivna: glumac i pantomimičar, pisac drama i scenarija za strip i film, reditelj, kompozitor, producent, psihoterapeut, tarotolog i okultist, ili kako se to danas zove – New age spiritualista. 
Rođen pre 78 godina u Čileu, u porodici Aškenazi Jevreja (Uroš Smiljanić će nam, u korisnom pogovoru Kaste, objasniti kako je majka Žodorovskog plod kozačkog silovanja odeske Jevrejke), primio je državljanstvo svake zemlje u kojoj je stigao da izuje cipele, izneveravajući odmah i njih rečima: "Ja nemam nacionalnost. Moja zemlja su moje cipele." Ta izjava je, verovatno, trebalo da nas uveri u njegov anarhizam, ali otkriva samo izvestan fetišizam prema obući. Od polovine šezdesetih, u Parizu je učio pantomimu kod Marsoa, navodno snimio, sada izgubljen, film "Odsečena glava", radio sa Morisom Ševalijeom i vaskrsavao nadrealizam sa Toporom i Arabalom, sa kojima je začeo i "Panični pokret", posvećen bogu Panu, u čiju je slavu napisao, kao član grupe, više knjiga i drama. Sedamdesetih je režirao u avangardnom teatru u Parizu i Meksiko Sitiju, snimio u Meksiku kontroverzne filmove Fando y Lis (1967, po Arabalu), El Topo ( Krtica, 1970), Sveta planina (1973), koje ga etabliraju kao kultnog sineastu, koji "svoje filmove pravi sam", budući da ih režira, piše scenario i muziku, glumi, itd. Čak i njegovi neuspesi postaju slavni: finansijska propast kolosalne ekranizacije Dina (1975, po Frenku Herbertu), sa Orsonom Velsom, Salvadorom Dalijem, Gigerom, O′ Benonom, Žiroom i  grupom "Pink Flojd", kao prokletstvo, skršila se o leđa Dejvida Linča. Film Kljova (1979.) je opravdano zaboravljen, a od devedesetih, sa Mebijusom (Žiroom) i drugima počinje rad na brojnim stripovima. 1989. režira Svetu krv, a 1990. Duginog lopova, sa Šarifom i O′ Tulom, kojeg se autor, s pravom, odriče. Zatim, grafički romani, recimo, zabavna Ludača svetog Srca, sa Mebijusom, i gotovo sjajan Sin pištolja sa Besom, vraćaju nas njegovoj staroj, neskrivenoj, mesijanskoj orijentaciji. 
Navodno, on sprema nastavak svog najboljeg filma, Sinove Krtice, i bavi se svojom "psihoterapijom" – psihomagijom. Smiljanić nas u pogovoru Kasti uverava da Žodorovski "jedino nije pripovedač", već "mitolog", ali biće pre da se radi o mitoman(ijak)u. On je čovek-priča, možda zanimljivija od mastila svih ostalih priča koje oko sebe, kao oktopod, ispušta. Kao psihoterapeut-čarobnjak, on mora da tvrdi da sve (pacijentove – a čitav XX vek i njegov New age prirepak su – taj pacijent) priče potiču iz istog (mitskog) "jezgra", čije zračenje opravdava pacijentovu bolest. Svaki mudar jungijanac to radi, jer zna da je kreativnost lekovita, a odricanje od stvaranja vodi u ludilo. Ali Žodorovskog, kao lik psihomaga, stvorio je on sam, pisac. Kako da piscu verujemo da je više išta drugo? Osim maštoviti pisac? Uostalom, ne treba zaboraviti da Žodorovski svoje biografske magle plete kao holivudska propagandna odeljenja i agenti glumica u doba nemog filma: senzacije su ono što prodaje robu.
Doduše, Žodorovski nema izbora, već samo poreklo "lutajućeg Jevrejina" upućuje nas na istorijske i estetičke korene žodoverzuma. 
Spoj anarhije i mističke, pravoslavne teologije Dostojevskog (ali i Kazancakisa) preko anarhističkog, haotičnog, aristokratsko monomanijačkog ubistva boga Ničea... uz modernu evropsku literaturu i filozofiju, socijalističku/komunističku revoluciju i anarhističke pokrete, svojim pohodom na Južnu Ameriku, rezultira "magijskim realizmom" Borhesa, Fuentesa, Kortazara... Okultni, mistički, uvek na svoj način anarhistički, svetionici Kroulija, Gurđejeva, Štajnera, OTO-a, Zlatne zore, psihodelija hipija (i Hopija), velika parada astrologije, alhemije, spiritizma, istočnjačkih gurua i etno-revamp veštaca i šamana, kao i potpuna (anarhična) sloboda evropskih umetničkih pravaca, poput nadrealizma – svi oni grade šarenu hipnotičku vrtešku-kaleidoskop, koji ne može ne pogoditi Žodorovskog u centar srca/tarot-karte, koja mu je i vizit-karta, u Ludu. Inkalov lik DiFool to i ne krije. I ceo Svet, Svemir tada se izvuče iz bočice mastila. 
(Ako je potrebno, to će se postići stvaranjem novih mitova, ili, u međuvremenu, pričanjem zanimljivih priča kao što su Kaste metabarona. ) Biće da je Žodorovski do sada već shvatio svoja (brojna) ograničenja. I verujem da sada žuri kako mi, njegovi "pacijenti", ne bismo prozreli njegovu šaradu.

Taksi skuplji od utorka
Gradski taksisti bi, u utorak, 17. jula, trebalo da se sastanu sa Radmilom Hrustanović, zamenicom gradonačelnika, kako bi razgovarali o predloženom poskupljenju njihovih usluga za 11 odsto. Oni su zahtev za ovo poskupljenje uputili gradskoj vlasti 4. jula. Prema rečima Aleksandra Bjelića, predsednika "Žutog taksija", u slučaju skakanja cena u taksi prevozu, start vožnje biće 85 dinara, a sat vremena čekanja 420, umesto dosadašnjih 300 dinara. - Poskupljenje vožnje je sasvim realno, jer su samo troškovi osiguranja i goriva poskupeli 30 do 50 odsto u poslednjih godinu dana. Samo jedan primer. Plaćali smo državi dažbine 5.500 dinara, a sada je to 8.000 dinara. Građani neće osetiti ovo poskupljenje, jer će cena kilometra ostati ista - objašnjava Bjelić. 
Podsetimo, od 1. jula cene u javnom prevozu su povećane 7,5 odsto, a tu odluku su gradske vlasti donele u skladu sa protokolom Vlade Srbije. To je i gornja granica poskupljenja komunalnih usluga u gradu. 
- Taksi-služba nije javno preduzeće, nego funkcioniše kao privatni sektor i mi sami sebe izdržavamo. Ne možemo da se merimo sa javnim preduzećima koja su dotirana iz gradskog budžeta - tvrdi Bjelić.
S. B. S.

Spuštene zavese bioskopa
Od tridesetak bioskopskih dvorana u Beogradu, u više od pola kino-sala danas su spuštene zavese. Da je bilo ko pre desetak godina mogao da pretpostavi da ideja o otvaranju letnjih bašta neće opstati, potvrđuje i podatak da trenutno u prestonici radi samo jedan bioskop pod otvorenim nebom – letnja pozornica u sinepleksu "Roda" na Banovom brdu. Šezdesetih godina prošlog veka bilo ih je čak 25. Donedavno su ljubitelji sedme umetnosti mogli da uživaju u filmovima koji su prikazivani na platnu terase bioskopa "Zvezda". Iako letnja pozornica na Terazijama ima kapacitet od 272 mesta, ona nije u funkciji već godinu dana. Prema rečima Milene Rajić, portparola "Beograd-filma" u čijem je sastavu "Zvezda", bioskop  je poslednji put obnavljan devedesetih godina prošlog veka.
– Posećenost projekcija na terasi je pratila prosečnu posećenost bioskopa, koja je inače u neprekidnom padu. Ni projekcije filmova na otvorenom nisu čak uspele da privuku gledaoce. Bioskop "Zvezda" je posle kraće pauze nastavio da radi tek pre desetak dana. I pored snižene cene ulaznica, organizovanja akcije besplatne podele karata, posećenost je i dalje izuzetno mala. Neke od zakazanih projekcija morali smo da otkažemo zbog toga što nije bilo gledalaca. U uslovima tako niske posećenosti, bioskop "Zvezda" za sada nije razmatrao mogućnost otvaranja terase za posetioce – objasnila je Rajićeva. 
Zastrašujući je podatak da u glavnom gradu trenutno ima manje aktivnih bioskopa nego što ih je bilo davne 1964. godine. Njihovo zlatno vreme trajalo je do sredine osamdesetih godina, uveravaju upućeni. Posle toga interesovanje sve više da opada. Uživanje u najnovijim ostvarenjima sa celuloidne trake jenjava iz dana u dan. Stručnjaci navode da tome najviše kumuju nezaustavljiva piraterija, slaba kupovna moć građana i neuređene dvorane. Ako se uzme u obzir činjenica da većina dvorana nema valjanu opremu, da umesto stereo zvuka etrom caruje takozvani mono zvuk, da su filmska platna najčešće prljava, onda ni ne čudi što ljudi gledaju filmove kod kuće. 
Međutim, u jedinom preostalom bioskopu sa letnjom baštom nemaju takvih problema. 
Nebojša Ćetković, zamenik direktora "Art viste", firme u čijem je sastavu sinepleks "Roda", ističe da gledanje filmova u letnjoj bašti ima i prednosti i mana.
– Za posetioce je pravi užitak da gledaju film pod vedrim nebom i usput piju kafu ili puše cigarete. Ipak, filmove koji su bogati zvučnim efektima, poput avanturističkih ili akcionih ostvarenja,  nije zahvalno puštati u baštama pod otvorenim nebom. Kvalitetan zvuk gotovo je nemoguće postići kao što je to izvodljivo u zatvorenim dvoranama koje su kompletno opremljene stereo zvukom i pratećom opremom – objašnjava Ćetković.
Interesantan je podatak da je najveće platno na Balkanu do pre tri-četiri godine krasilo stadion FK "Partizan". Posetioci su ne tako davno hrlili i na projekcije u Tašmajdan, prostor kod Muzeja savremene umetnosti i na krov Doma vojske Srbije za koji upućeni kažu da je jedno od najboljih mesta za projekcije na otvorenom. Ta lepa letnja navika odjednom je nestala, a gledanje pokretnih slika sa celuloidne trake danas je zamenjeno odlaskom na neka druga mesta. 
– Ako baš požele sugrađani se radije odlučuju za to da slobodno vreme provedu u klimatizovanom prostoru bioskopskih dvorana. Letnja bašta u "Rodi" otvorena je pre oko osam godina i zasad ima publiku, ali ipak treba naglasiti da je napravljena u vreme kada nije bilo klimatizovanih dvorana – dodaje Ćetković.
Budući da ni letnje bašte nisu uspele da privuku dovoljno publike, malobrojne filmofile, logično, neće moći da računaju ni na otvaranje prvog takozvanog drajv in bioskopa u zemlji koji je svojevremeno najavljivan na sav glas. Navika gledanje filmova iz automobila, koja je najrasprostranjenija u Americi, kod nas je i dalje nemoguća misija jer je, po oceni distributera, to skupa rabota. Osim što bi gledaoci morali da odvoje novac za gorivo, u svakom vozilu bi trebalo da bude postavljen i odgovarajući radio-prijemnik koji bi, kada ga podese na određenu frekvenciju, mogao da emituje zvuk.

Pobednici života
Svaki dan počinje vestima o ratovima, tragedijama, pretnjama, svađi stranaka, obračunu mafijaša, krvavim razmiricama unutar porodica, promašajima tranzicije, krađi društvene i privatne imovine - glava da pukne od života koji nam se događa. Ima li ljubavi na ovom svetu, u ovom gradu, arlaučem. Zvoni mi telefon u stanu. Javlja se moja dobra vila Kika Starović. Kao da je čak na Voždovcu čula moj vapaj iz naselja Medaković i kaže da ne zanovetam i da na jednom mestu u gradu ima ljubavi na pregršt, tamo na Bežanijskoj kosi, u Domu za odrasle invalidne osobe. Tamo je toliko ima da možeš šakom da je zahvatiš kao vodu sa zdenca. Problem je u meni, dodaje, jer sam izgleda negde u mojim vucaranjima po gradu pogubio osećaj za tako tananu stvar - ljubav. A čim sam to zaturio, više nisam ni za novine.
Ne budem lenj, pa iz inata, po najvećoj vrućini, zaputim se na Bežanijsku kosu. Pitam ovde, pitam onde, i nekako nađem Dom za osobe sa invaliditetom "Dr Dragiša Vitošević", sklonjen dvestotinak metara iza KBC "Bežanijska kosa". Ljubazno osoblje me odvede do Velimira Kneževića, direktora ove ustanove, sa kojim odmah nađoh zajednički jezik - čašicu ljute za dobrodošlicu na tako visokoj temperaturi. Nisam hteo da dužim, pa mu rekoh da ja imam jednu dobru vilu koja, kad god mi ponestane tema i inspiracije, ona mi šapne na koju stranu da idem i šta tamo da tražim. Zato sam se i obreo u Domu za odrasle invalidne osobe da upoznam te mlade, hendikepirane ljude koji su se zavoleli pod krovom ove kuće.
- Da si mi ti živ i zdrav, nemamo samo jedan već takvih imamo šest parova. Ne računamo onaj koji je zasnovao porodicu pre smeštaja u našem domu i koji već imaju od ćerke dvoje unučadi, a i sin im je u vojsci. Svima smo omogućili da svoju zajedničku sobu pretvore u udoban kutak, može se reći da imaju apartmančić, sve u cilju da im boravak u domu bude što prijatniji - objašnjava direktor Knežević. Reče mi da će o tome bolje i više moći da mi kaže njihov socijalni radnik.
U direktorovu kancelariju ulazi mlađa žena, hitrih pokreta, i reče da se zove Utjeha Šćekić. Utjeha? Jesam li dobro čuo? Da, da, Utjeha. O, kako to neko na ovom svetu sve raspoređuje kako valja i treba. U domu hendikepiranih osoba od 20 do 55 godina radi kao socijalni radnik diplomirani politikolog sa tako blagoslovenim imenom Utjeha!
- Ovde sam već devet godina, od osnivanja ove ustanove. Dobro vas je obavestila ta vaša vila, jer ovde ima zaista ljubavi na pretek. Ona je verovatno mislila na par koji uređuje naše glasilo "Pogledi" koje štampamo jednom u dva meseca u najsavremenijoj opremi. To su Dušan Đurović i Zorica Filipović. On je urednik, a ona sekretar redakcije. Vrlo su kreativni. Dušan nije pohađao škole, jer je ceo život proveo u ovakvim ustanovama, od rodnog Sokoca, do Travnika i Fojnice u Bosni, odakle je morao da izbegne u Srbiju. Veoma je inteligentan, rođeni je umetnik, stvaralac koji ume da razmišlja i naginje ka pesničkom izražavanju. Zorica je Šumadinka, ali je završila Upravno-birotehničku školu u Podgorici. Baš su pravi par - kaže Utjeha.
Govori kako su u domu sve učinili da ovim ljudima koji su se tu zavoleli, stvore uslove za pravi porodični život. Ostavljeno im je na volju da sobu urede kako žele, po svom ukusu i prema materijalnim mogućnostima. Prvi su se zaljubili Branko Milinković i Svetlana Jovanović. Oni kao da su povukli nogu. Ubrzo su za sebe zatražili posebnu sobu Vlastimir Daničić i Nevena Gajić, zatim Momčilo Ružičić i Miroslava Padovan, Danijela Stefanović i Aca Stefanović koji su se u domu i venčali, onda Saša Marjanović i Zorica Cerović, pa novinari Zorica Filipović i Dušan Đurović, kao i Aleksandar Vučić sa suprugom Dragicom.
- Zašto smo omogućili ovim mladim ljudima da žive zajedno? Najpre, zato što su se zavoleli, zatim što umeju da budu nežni i što su i te kako važan oslonac jedan drugome. U početku nije bilo svejedno ostalim stanarima, a bogami ni porodicama parova. Jer, to je jedna sasvim nova situacija, pogotovo njihovim najbližim koji su bili u blagom šoku. Srećni smo što dosad nije bilo slučajeva da se neko od njih razišao - ističe direktor Knežević.
Budući da je tih sedam parova steklo pravo na intimnost, uprava doma je morala da sprovede i manju obuku - i za zaposlene u domu, ali i za stanare, ostale hendikepirane osobe. Morali su, na primer, da ih nauče da obavezno kucaju na vrata parova pre nego što uđu u njihovu sobu.
- Takav zajednički život tih sedam parova je olakšanje i za nas, zaposlene u domu. Rekli smo im: došli ste ovde, imate šansu, probajte da zajedno živite. Stanari su to prihvatili i sada su zadovoljniji, sa ljubavlju održavaju i uređuju taj svoj intimni kutak, takav način života im donosi samopouzdanje i, što je najvažnije, što su velika podrška jedni drugima. Sve nas to čini srećnim - veli Utjeha Šćekić.
Posetio sam nekoliko parova. Branko Milinković i Svetlana Jovanović su se odmarali. Hteo sam da budem prirodan, da budem deo njihove kampanje "Svi smo jednaki u tome što smo različiti", pa sam pitao, u šali, ko je od njih dvoje gospodar u toj vezi. I odmah shvatio da sam lupio glupost. Branko je iz cuga reagovao i rekao da među njima nema gospodara. Hvala mu na tome što mi nije ostao dužan.
Kod Dušana Đurovića i Zorice Filipović kao u svakoj sobi stvaralaca. Na sve strane knjige, novine, kompjuter, a glavni urednik je odmarao. Odmah je mobilnim pozvao Zoricu, jer je tu kolega iz "Politike".
- U domu je mnogo teže bračnim parovima nego onima napolju. Jer, mi smo ovde zajedno 24 časa. Da samo znate koliko svakome od nas za to treba razumevanja, strpljenja. Muž ili žena napolju bar odu na posao ili na službeni put, pa se tamo izduvaju i odmore jedno od drugog - kazuje Dušan.
Zorica priča kako su se njih dvoje družili nešto manje od dve godine, pre nego što su rešili da žive zajedno.
- Ovde je normalno da nekome smetamo. Zato je najbolje rešenje da nađemo osobu koja ima slična interesovanja i s kojom možeš da deliš život. I o tome treba dobro razmisliti. Jer, posle nema kajanja. U domu nas je osamdeset i troje i ako bi došlo do raskida veze, nastao bi lom. Ko će kome posle biti novi partner ili cimer, ustaljeni red bi morao potpuno da se sruši, a to nikome ne ide u račun. Zato, ili jesam sa nekim ili nisam, to je to - govori Zorica.
U sobi ovde venčanog para, Danijele i Aleksandra Stefanovića, mirisi domaće kuhinje. Danijela sprema ručak za gošću, malenu rođaku koja im je došla u posetu. Aca je pratio televizijski program. Nude posluženje, kao i kod Branka i Svetlane, kao i kod Dušana i Zorice.
Sve vreme posle posete ovom domu, dok sam išao kroz šumicu držeći se debele hladovine, razmišljao sam kako sad da u jednoj rečenici opišem to osećanje kojim su mi pluća preplavljena, a da to ne zveči onako kao prazna kanta. Ma, šta tu ima da filozofiram. Jednostavno, osećam da sam posle posete ovom domu postao plemenitiji.

Studenti na Velikom ratnom ostrvu
Eko kamp na Velikom ratnom ostrvu ovih dana je stecište studenata Biološkog i Šumarskog fakulteta Beogradskog univerziteta i Fakulteta za primenjenu ekologiju "Futura" Univerziteta "Singidunum". Studenti će tu boraviti do sutra. Kamp je osnovan povodom tradicionalnog obeležavanja Dana Dunava – 29. juna, i to uz pomoć Ministarstva poljoprivrede, šumarstva i vodoprivrede – Direkcije za vode, "Koka kola sistema" i grada.– Dan Dunava se obeležava da bi se podigla svest javnosti i da se više povede računa o jednoj od najvećih evropskih reka. Naša zemlja je potpisnica Konvencije za brigu o Dunavu. Kamp je osnovan da bi se studenti, kao posebna grupa mladih ljudi, uključili u zaštitu reke, ali i eko sistema na Velikom ratnom ostrvu – rekla je Milica Đurić, iz Ministarstva poljoprivrede, šumarstva i vodoprivrede – Direkcije za vode. 
Sekcije vode profesori sa Rudarsko-geološkog fakulteta, Šumarskog, Hemijskog, Biološkog i Fakulteta za primenjenu ekologiju "Futura". Oni putem seminara, hemijskih ispitivanja i fizičkih eksperimenata na terenu, prenose znanje i iskustvo mladim kolegama. Ovom prilikom, priređena je i ekološka radionica za studente, gde će zajedno raditi na analizama eko sistema kanala Galijaš. Imaju terensku laboratoriju, a upoznali su i teoriju eko sistema, kao i mitologiju Dunava. Predstavnici "Koka kola sistema" održali su predavanje na temu ušteda voda.
– Cilj je da mladi upoznaju Ratno ostrvo, da se međusobno druže i razmene iskustva. Na taj način shvatiće šta znači timski rad, jer će usko sarađivati. Druže se, dobrovoljno kuvaju, po troje ih svakog dana dežura i brinu o higijeni. Po dva sata, pre i po podne, studenti imaju nastavu. "Zelenilo" je ostrvo uredilo, pa imaju tu i sojenice i stalno su njihove ekipe na terenu – objasnila je Milica Kašanin-Grubin, prodekan za nastavu Fakulteta za primenjenu ekologiju "Futura". 
Ideja je da kamp postane tradicionalan i da se organizuje svake godine. Do sada su na ostrvo dolazili Unija ekologa i Mladi istraživači, a ovo je prvi put da su studenti na terenu. U septembru bi trebalo da bude organizovano izmuljavanje Galijaša.

Falsifikovan "Službeni glasnik"
Gornji Milanovac – Svi bi u Milanovcu odahnuli kad bi dvojica ključnih ljudi, predsednik opštine Dražimir Marušić (Pokret za opštinu) i predsednik SO Dušan Đurović (DSS), seli i dogovorili se, ali dogovora nema. Zato je Predlog budžeta za 2007. godinu od 701 milion dinara ostao samo predlog, a Milanovac postao jedina opština u Srbiji koja je produžila privremeno finansiranje do 30. septembra.
– Potpisao sam rešenje o privremenom finansiranju da bi se omogućilo kakvo-takvo funkcionisanje lokalne samouprave. U protivnom, život bi u opštini potpuno stao kad je reč o opštinskim organima i desetak javnih preduzeća i ustanova. Neusvajanje budžeta već košta opštinu više od sto miliona dinara, ali ja ne mogu da dozvolim da se nezakoniti predlog parlamentarne većine proglasi budžetom, budući da bih bio prvi na "tapetu" za tako nešto – ističe predsednik opštine Marušić.
No, jedan događaj u ovoj sedmici je uneo dodatnu zbunjenost i njime će morati da se pozabave istražni organi, tužilaštvo i sud. Pojavio se 14. broj "Službenog glasnika" opštine sa objavljenom odlukom o usvojenom budžetu za 2007. godinu i "rokom primene od 1. januara", a da niko ne zna ko ga je pripremio i odštampao(!). U impresumu piše da je urednik Snežana Nikolić, sekretar SO.
– Reč je o nečijoj teškoj zloupotrebi, pa sam odmah izdao naredbu kojom zabranjujem primenu falsifikovane odluke iz "Glasnika" koji je prekjuče dostavljen svim korisnicima. Falsifikovanje "Službenog glasnika" (izašao je redovan 14. broj sa predsednikovom naredbom) i proglašavanje odluke o usvajanju jedne od nekoliko neusvojenih verzija budžeta su teška krivična dela sa lošim posledicama po korisnike i građane. Korisnici su zbunjeni, jer imaju rešenje o privremenom finansiranju i odluku o tobože donetom budžetu – kaže predsednik opštine.
Opštinski budžetski inspektor Rade Mosić je o svemu sačinio zapisnik, podneta je krivična prijava protiv Snežane Nikolić i NN lica koja su učestvovala u falsifikovanju odluke, štampanju i distribuciji duplikata "Službenog glasnika". Angažovana su čak "tri advokata sa strane, da bi se izbegla pristrasnost". 
Predočili smo Nikolićevoj napred rečeno, a ona je ispoljila iznenađenje onim što je čula.
– Ne mogu vam pomoći jer nisam bila uključena ni u pripremu, ni u štampanje, niti u distribuciju "Glasnika". Moje ime u impresumu je zato što sam ja, po članu 107. Poslovnika SO, urednik glasila. A što se tiče krivične prijave, to me ne brine, jer je to već četvrta koju predsednik opštine podnosi protiv mene. Dve su već odbačene u fazi istrage – čuli smo od prozvanog sekretara SO.Bilo kako bilo, korisnici budžeta će se, i do kraja septembra, finansirati iz privremene "skraćene" kase. Poznavaoci sukoba na liniji parlamentarna većina – izvršna vlast, odnosno Đurović – Marušić, komentarišu da ne bi bilo iznenađenje da i poslednje tromesečje u 2007. godini prođe bez usvojenog budžeta. I žale što nema nikoga da "odozgo preseče" ovu rašomonijadu.

Grad koji se najbrže gradi
Mokra Gora – Kao po nekom nepisanom pravilu naš najneobičniji grad, poznati Drvengrad na Mećavniku u Mokroj Gori, gotovo iz meseca u mesec postaje bogatiji za novi objekat. Niču ovde drvena zdanja kao pečurke posle kiše. Od gole ledine Mećavnika, na koju je Emir Kusturica došao pre tri godine, tokom tog kratkog perioda nastao je gradić za ponos celom kraju, svojevrsna atrakcija za posetioce.
U Drvengradu, na nevelikom prostoru, sada su kuće, ulice, restorani, crkva, galerija, banka, fabrika sokova, bioskop, objekti za smeštaj, bilbordi (pa i jedan neobičan zatvor), odnedavno kulturno-sportski centar sa dvoranom, zatvoreni bazen... Sve u duhu tradicionalne gradnje i narodnih motiva, a savremeno opremljeno, za najzahtevnijeg gosta. Zaista su vidljiva velika Kusturičina ulaganja, kao i nesvakidašnja preduzimljivost i dobra organizacija kad se ovako brzo radi i gradi.
Poslednjih meseci najviše je urađeno na izgradnji kulturno-sportskog centra, u dva nivoa napravljenog, već skoro završenog. Na gornjem nivou je motel, za prenoćište gostiju, a u donjem višenamenska dvorana sa dimenzijama košarkaškog i visinom odbojkaškog terena.
– Tu će biti i sporta i kulturnih sadržaja – objašnjava za naš list Radoje Andrić, zadužen za informisanje u Drvengradu. – Teleskopske tribine omogućavaju oko trista mesta za pozorišnu predstavu u ovoj dvorani, a po potrebi, za kino-projekcije, i do petsto mesta. Početkom iduće godine biće "na probi", kad se ovde održava međunarodni festival autorskog filma.
Andrić dodaje da je u poslednje vreme znatno urađeno na gradnji novih smeštajnih kapaciteta. Podignute su u tu svrhu četiri nove kuće, a kad one uskoro budu počele da se koriste Drvengrad će, uključujući i ranije sagrađeno, raspolagati sa ukupno oko 100 ležaja namenjenih gostima.Grad se, dakle, ubrzano gradi i graditeljski poslovi se nastavljaju. A radova i ulaganja proslavljeni reditelj ima i van ovog grada, na obližnjem skijalištu zvanom Iver. Prošle zime, kao što je poznato, otvorene su ovde odlične ski staze, a za narednu zimu s druge strane brda prave se još tri staze, sa novom žičarom. Nabavlja se oprema za veštački sneg i drugo što treba, kao u nekom modernom alpskom ski centru. Takođe, za koji dan treba da počnu radovi na izgradnji jednog ugostiteljskog objekta u blizini skijališta. Rečju, Mokra Gora dobija nove vredne sadržaje i Drvengrad, kao i uska pruga Šarganska osmica, postaje istinska atrakcija za mnoge turiste.

Slušaoci brane radio
Subotica – Za samo dan i po Radio Subotica prikupila je više od 1.500 potpisa građana kao podršku za dobijanje regionalne frekvencije za emitovanje višejezičnog programa. Ekipe Radio Subotice smenjuju sa na dva punkta ispred Gradske kuće kako bi građani mogli svojim potpisima da se pridruže njihovoj "borbi da se vrate" na frekvenciju od 91,5 megaherca koja je odlukom RRA dodeljena do sada nepostojećem Panon radiju.
Zajedno s prigovorom na odluku RRA, kolektiv Radio Subotice će poslati i potpise građana Subotice, a peticija će biti upućena i na adresu predsednika Skupštine Srbije. 
– Na taj način samo želimo da skrenemo pažnju onima koji su odlučivali i u čijoj je moći da rešavaju pitanje statusa Radio Subotice o tome kolika ja slušanost naše stanice – kaže Ivica Kajdoči, predsednik sindikata u Radio Subotici.Odluka RRA da regionalnu frekvenciju koja pokriva teritoriju od Subotice do Sente i Kanjiže dodeli Panon radiju, koji nikada do sada nije emitovao program i ima samo projekt programa isključivo na mađarskom jeziku, u javnosti je naišla na neodobravanje. Radio Subotici, koja je program emitovala na dve frekvencije i 38 godina informiše slušaoce na srpskom, mađarskom, hrvatskom i nemačkom jeziku, ostala je samo mogućnost da dobije lokalnu frekvenciju koja, opet, ne pokriva čitavu teritoriju opštine. U odluci RRA ne navodi se zbog čega ovaj dugogodišnji emiter programa, koji pozitivno posluje i dokazao se u informisanju građana, nije dobio regionalnu frekvenciju, već mu je pretpostavljen početnik u ovom poslu.

Sve zavisi od Jankovićeve
Danas u "Stil areni" (6.200 mesta) u Košicama počinje doigravanje za Drugu svetsku grupu Kupa federacije između ženskih teniskih reprezentacija Slovačke i Srbije. Igra se na tri pobede. U 16 časova se sastaju najbolja domaća igračica Danijela Hantuhova (12. na svetskoj rang-listi) i Ana Timotić (442), a zatim naš prvi "reket" Jelena Janković (3) igra protiv nove velike nade slovačkog tenisa 18-godišnje Dominike Cibulkove, koja je već 76.
Utakmicom između Hantuhove i Jankovićeve, najvećih uzdanica selektora Mojmira Mihala i Dejana Vraneša, počinju sutrašnji megdani (14 časova). Sledi duel između Cibulkove i Vojislave Lukić (214), a zatim će koplja da ukrste parovi – Hantuhova i Janeta Husarova protiv Jankovićeve i Lukićeve. Taj meč može da bude presudan, može i da nema takmičarski značaj pa i da ne bude odigran ukoliko sve bude poznato već posle pojedinačnih okršaja. Selektori imaju pravo na promene neposredno uoči mečeva. Najavljeni su prenosi na RTS 2. Zanimanje Slovaka za meč je veliko.
Naše bi bili favoriti da je u timu i Ana Ivanović koju je povreda ligamenata kolena na Vimbldonu primorala da otkaže. Ovako, šanse su pola-pola, kažu u oba tabora, pa su i domaćin i Srbija na tankoj granici između Prve grupe Evroafričke zone i višeg stepena takmičenja u kojem se igra samo meč, a pobednik odlazi u baraž za Svetsku grupu u kojoj je osam najboljih reprezentacija sveta. 
Slovačka je dvostruko osokoljena. Njen protivnik nije došao u najjačem sastavu, a Hantuhova kao da je osluškivala šta će lekari na italijanskoj klinici da savetuju Ivanovićevoj prelomivši u poslednji čas da igra (bilo je nagoveštaja da neće da se odazove pošto želi da se odmori i da spremno dočeka početak serije turnira na severnoameričkom tlu koji su uvertira za Međunarodno prvenstvo SAD, poslednje takmičenje za "gren-slem" u sezoni). 
"Golim okom" se vidi da uspeh naše reprezentacije zavisi od Jankovićeve. O tome što će teret da bude svaljen na njena pleća naša teniserka je rekla:
– Očekivala sam da ćemo da igramo u najjačem sastavu. Tako bi nam šanse za proboj u Drugu svetsku grupu bile velike. Ovako, biće veoma teško. Ne osećam se baš najbolje. Premorena sam zbog velikog broja mečeva u dosadašnjoj sezoni, ali se nadam da ću moći da pružim maksimum. Raduje me što će dvorana da bude puna jer me to motiviše. Za reprezentaciju rado igram. Tada je motiv drugačiji nego kada se takmičim na turnirima gde igram samo za sebe. Tenis je u Srbiji sve popularniji pa će se očekivati dobar rezultat i iz Slovačke.
Vraneš je na konferenciji za novinare posle žreba izjavio:
– Spremni smo. Nisam očekivao da ćemo da budemo bez Ivanovićeve, ali verujem u ovaj tim. Borićemo se. Smatram da imamo šanse da pobedimo.
Slovački selektor je rekao da je zadovoljan što će Hantuhova da igra u prvom meču. Priznao je da je prijatno iznenađen što su gosti bez Ivanovićeve, ali je pozvao na oprez. 
Hantuhova je rekla sledeće:
– Doputovala sam u Košice neposredno uoči žreba. Odradila sam trening i zadovoljna sam tvrdom podlogom na kojoj će se igrati. Šanse su 50-50. Teško je predvideti ishod. Biće važan svaki poen.U ostalim mečevima doigravanja sastaju se: Australija – Ukrajina, Argentina – Kanada, Hrvatska – Tajvan. Na programu je i doigravanje za Svetsku grupu. Pobednici će dogodine biti među osam najboljih, a poraženi ostaju u Drugoj grupi kao mogući protivnici Srbije ili Slovačke. To su utakmice Austrija – Izrael, Belgija – Kina, Japan – Nemačka i Španija – Češka. Igra se i polufinale u Svetskoj grupi. Sastaju se: SAD – Rusija, Italija – Francuska.

Skakač udalj pogođen kopljem
Gledaoci na Olimpijskom stadionu u Rimu i milioni gledalaca širom sveta, koji su posmatrali atletski miting "Golden gala" doživeli su pravi šok kada se koplje posle osamdesetak metara leta zarilo u slabinu francuskog skakača udalj Salima Sdirija. Osvajač bronzane medalje na Evropskom prvenstvu u dvorani pao je kao pokošen na travu, a na drugoj strani "Olimpika" za glavu se uhvatio Finac Tero Pitkamaki, jedini atletičar koji je ostao u lovu na "džek pot od milion dolara". Pitkamakijevo koplje izletelo je metar, dva van segmenta koji deli ispravne od neispravnih hitaca, jer je Finac izgubio korak i pomalo se zateturao pri izbačaju. Koplje je palo u zonu u kojoj se zagrevaju skakači udalj pogodilo nesrećnog Sdirija.
Francuzu su u pomoć odmah priskočile kolege, zatim i dežurna lekarska ekipa i dok su atletskom stazom stigla kola hitne pomoći, rana mu je bila previjena.
Sdiri je prebačen u bolnicu a doktor Đuzepe Fišeto koji mu je ukazao pomoć na stadionu izjavio je da je rana duboka četiri santimetra i da će se tek posle detaljnog pregleda znati koliko je povreda teška. Agencijske vesti pominju čak i izjave Fišeta da je možda povređena i plućna maramica, ako je koplje probilo mišiće... 
Uz nadu da će se Sdiri oporaviti i uskoro vratiti na zaletište skoka udalj recimo da je u trenutku kada ga je pogodilo kopljem bio četvrti sa skokom od 7,88 metar i da, budući da je u toku bila poslednja serija, ostao na toj poziciji, kao i da ova tragedija nije uzdrmala Italijana Endrua Houa, koji je uspeo da preskoči 8,12 metara u poslednjem pokušaju i osvoji prvo mesto.
Pitkamaki, međutim, nije mogao više da se usredsredi na takmičenje, pa je ostao na daljini od 86,09 metara koju je postigao pre treće serije u kojoj je nehotično povredio svog kolegu. Ostao je na drugom mestu i ispao iz konkurencije za deobu milion dolara. 
Tako da su od pobednika deset disciplina koje se boduju za "Zlatnu ligu" sa prvog mitinga u Oslu u igri sa sve tri pobede ostale samo Amerikanke Sanja Ričards i Mičel Peri i Ruskinja Jelena Isinbajeva. 
Mičel Peri je ne samo sačuvala oreol nepobedivosti na 100 m prepone već i postigla najbolji rezultat sezone u svetu – 12,44 sekunde, a njena zemljakinja Sanja Ričards je sa 49,77 zabeležila ubedljivu pobedu na 400 metara, dok je Jelena Isinbajeva ponovo je bila za klasu bolja od ostalih skakačica motkom i sa 4,90 metara pobedila. Ponovo je napadala i svetski rekord, a ovog puta bila je bliža uspehu na visini od 5,02 metra nego u Parizu.
Svetski rekorder na 100 m Asafa Pauel vratio se u Evropu sa Jamajke, pošto je propustio drugi miting "Zlatne lige" u Parizu, i opet ubedljivo trijumfovao. Trčao je najbrže ove godine i imao vremena da pogledima preko ramena traži rivale Drugi je bio Etkins sa Bahama sa 10,02), ali 9,90 je, ipak, tek drugi rezultat sezone u svetu, a titulu najbržeg i dalje drži Amerikanac Tajson Gej sa 9,84 sekunde.
U ostalim disciplinama u muškoj konkurenciji pobedili su Lašon Merit (SAD) na 400 m sa 44,44, Mohamed al Salhi (S. Arabija) na 800 m sa 1:46,18, Adil Kauč (Maroko) na 1.500 m sa 3:30,77, Sileši Sihine (Etiopija) na 5.000 m sa 13:01,46,
Anvar Mur (SAD) na 110 m prepone sa 13,16, na 400 m prepone Luis Van Zil (J. Afrika) sa 48,24, u skoku udalj Endru Hou (Italija) sa 8,12, Andreas Torkildsen (Norveška) u bacanju koplja sa 88,36 m, 
Preostale pobednice iz Rima su Tori Edvards (SAD) na 100 m sa 11,03, Kenija Sinkler (Jamajka) na 800 m sa 1:59,45; Marokanka Marijem Alui Selsuli na 5.000 m sa 14:36,54, Jana Rolinson (Australija) na 400 m prepone sa 54,91, Blanka Vlašić (Hrvatska) u skoku uvis sa 2,02 m.
--------------------------------------------------------------------------
Šeberle uspešno prebrodio pogodak koplja
Ove godine već se desio jedan incident u kojem je atletičar pogođen kopljem. U januaru na treningu u Južnoj Africi svetski rkorder u desetoboju Čeh Roman Šebrle se pomalo zaboravio i zalutao na teren baš dok su trenirali bacači koplja. 
Koplje ga je pogodilo u rame, na sreću nije oštetilo ni jedan važniji krvni sud i on je mesec dana nosio 11 kopči da bi sa već u martu uspešno vratio pobedom na Evropskom prvenstvu u dvorani u Birmingemu.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Imaćemo moćan tim
Predsednik Crvene zvezde Dragan Stojković, saopštio je da će do kraja nedelje na "Marakanu" stići četvorica novajlija. Prema Stojkovićevim rečima, pregovori su uspešno zavrešeni sa dvojicom napadača, reprezentativcem Ekvadora Franklinom Salasom (26 godina) i Argentincem Ernanom Barkosom (23), kao i sa ofanzivnim vezistom Kolumbijcem Maurisiom Molinom (27) i levim bekom iz Poljske Gregoržom Bronovickim (27).
U Beograd će sutra u kasnim večernjim časovima prvi stići Molina, član paragvajske Olimpije, a potom se u nedelju oko podne očekuje dolazak Salasa, a nešto kasnije i Barkosa. Oni će prvo obaviti detaljne lekarske preglede, a ukoliko ih uspešno prođu, potpisaće ugovore sa "crveno-belima" i priključiti se ekipi prvaka Srbije na pripremama u Austriji. 
– Sa igračima iz Južne Amerike smo okončali pregovore i tako završili najteži deo posla. Što se tiče Bronovickog, poslali smo zvaničnu ponudu Legiji iz Varšave i očekujemo brz i pozitivan odgovor, jer smo prethodno praktično utanačili sve detalje – naglasio je Stojković.
Tokom dužeg i veoma srdačnog razgovora sa mnogobrojnim novinarima na terenu "Marakane", prilikom primopredaje novih vozila "Tojote", Stojković je u nekoliko navrata, čini se veoma samouvereno ponovio:
– Imaćemo moćan tim. Bićemo zaista jaki.
Stojković je potom govoreći u tom kontekstu posebno istakao:
– Učinili smo sve što smo mogli da igrački kadar bude jači nego prošle sezone. Prelazni rok traje do 31. avgusta i radimo punom parom da ostvarimo zacrtane planove. Uložili smo mnogo napora kako bismo složili sve kockice onako kako želimo i uveren sam da ćemo uspeti. Kod nekih je postojao strah da se nećemo pojačati u dovoljnoj meri. Možda je tome doprinelo i, u poslednje vreme, moje svesno distanciranje od medija, ali više nema sumnje da ćemo biti jači nego prošle sezone. 
Predstavnike medija je zanimao i dalji status kapitena  Dejana Milovanovića i Dušana Baste, ali je Stojković po tom pitanju bio veoma jasan:
– Oni su igrači Crvene zvezde i na njih najozbiljnije računamo. Eventualno ako bi stigla višemilionska ponuda koju bi bilo teško odbiti, morali bismo da razmislimo i donesemo najbolju odluku u interesu kluba. Njih dvojicu veoma cenimo kao reprezentativce. Zato samo u slučaju izuzetne ponude možemo da uzmemo u obzir da ih pustimo
Dragan Stojković je naglasio da će i reprezentativac Ekvadora Kastiljo do kraja avgusta sigurno ostati u Zvezdi i dodao:
– Očekujem da će sa nama biti i posle toga. Sve se odvija u tom pravcu, jer se u njegov slučaju najviše pita upravo naš klub. Uostalom, tako je precizirano ugovorom.
Slična je situacija i sa reprezentatvcem Srbije Ognjenom Koromanom, koji je pod ugovorom sa ruskim Terekom, a pozajmica Crvenoj zvezdi ističe 22. avgusta.
– Tu nemamo mnogo prostora za dodatne pregovore, jer ako želimo da zadržimo Koromana moramo od Tereka da otkupimo njegov ugovor. Na putu smo da i to uspešno završimo – izjavio je Stojković.
Dakle, za Crvenu zvezdu će ubuduće igrati veliki broj stranaca, i to iz veoma udaljenih zemalja, o čemu je Dragan Stojković rekao:
– Kada sam pre dve godine izabran za predsednika kluba, jedno od mojih obećanja je bilo da ću napraviti internacionalnu Zvezdu. Nije bitna boja kože igrača, odakle dolazi, koliko je visok ili težak, nego nas isključivo zanima kvalitet. Portugalac Lukas je za kratko vreme ostavio povoljan utisak, a nadam se da će tako biti i sa ostalim pojačanjima.
--------------------------------------------------------------------------
Od danas u Austriji
Fudbaleri Crvene zvezde završni deo letnjih priprema obaviće u austrijskoj banji Tacmansdorf. Ekipa Zvezde za Austriju kreće danas u 17.25 časova Jatovim avionom za Beč, a povratak za Beograd je predviđen 23. jula. Šef ekspedicije "crveno-belih" biće tehnički koordinator kluba Goran Vasilijević.
Planirano je da Crvena zvezda tokom drugog dela priprema, koje će trajati deset dana, odigra čak pet kontrolnih utakmica, ali je zasad poznato da će rivali biti rumunski prvoligaš Arad (15, jul), tri dana kasnije engleski Vest Bromvič Albion u Murskoj Soboti u Sloveniji i novi austrijski drugoligaš Švehat u Beču 21. jula, dok će preostali protivnici naknadno biti poznati.

S verom u novi finale
Naši i italijanski košarkaši danas će se treći put za tri godine sresti u polufinalu Evropskog prvenstva: 22. jula 2005. u Beogradu SCG – Italija 77:64 (juniori), 23. jula 2006. u Izmiru SCG – Italija 89:83 (mladi), danas u Gorici: Srbija – Italija ? (mladi). Jasno je da je u pitanju utakmica košarkaša među kojima nema tajni, a većini će ovo biti treći međusobni susret. Danas, u italijanskom gradu Gorici (20,15 č), domaćin će pokušati da se revanšira, s mnogo više novih igrača nego gosti. Italijani imaju svega trojicu koji su vodili obe bitke s našom selekcijom u prethodne dve godine (Pjaca, Kučarolo i Da Tome), a u odnosu na sastav iz Izmira danas je tu i Kjumenti. 
Srbija je, uprkos razlazu s Crnom Gorom, sačuvala jezgro tima (Tepić, Paunić, Labović, Jereminov, Dragović igrali i 2005. i 2006.) a nova lica su samo Stefan i Uroš Nikolić i Maksim Kovačević.
Prethodnih dana u Novoj Gorici (Slovenija) i Gorici igrala se odlična košarka, a samo Španija je stigla do polufinala bez poraza, nanevši preksinoć prvi poraz Italiji (89:75). Jednom je izgubila i Srbija (u prvom kolu od Slovenija 80:78) kao i Rusija od koje je bila bolja u drugom krugu (71:65).
– Kad je Rusija savladala Sloveniju znali smo da smo prvi u grupi i mislili smo da ćemo u polufinalu dobiti lakšeg protivnika. U tom trenutku činilo se da će to biti Španija, ali pošto je ona nešto kasnije ubedljivo pobedila Italiju, shvatili smo da je izlišno pričati o tome ko je u ovoj fazi takmičenja lakši rival – kaže reprezentativac Srbije Marko Đurković koji je pre dve godine igrao u juniorskom polufinalu. – Italija je uprkos tom porazu puna samopouzdanja što je i normalno jer će igrati pred tribinama punim svojih navijača. Ipak, tradicija je na našoj strani, što najavljuje napet meč.
Prošle godine u Izmiru italijanski tim je imao otvoren put do finala, jer je na isticaju prvog produžetka polufinala vodio sa 78:75. Ali, Maraš je trojkom doneo dodatnih pet minuta posle kojih je slavila Srbija i Crna Gora – 89:83 (23:15, 12:27, 19:13, 16:15, 8:8, 11:5). U finalu protiv Turske (64:58) bilo je znatno lakše. Tu pobedničku ekipu vodio je Miroslav Nikolić od koga je palicu preuzeo Vlada Vukoičić čije su ambicije iste.– Analizirali smo ostale protivnike i smatramo da smo objektivno najbolji – kaže Đurković. – Ipak, to treba dokazati na terenu. Najvažnije je da smo svi spremni. Što se tiče drugog polufinala, očekujem da Rusi pobede Španiju, jer su pokazali da imaju vrli jak karakter: protiv Francuske su gubili sa 17 poena razlike pa su pobedili, nama su pretili do poslednjeg trenutka, Sloveniju su izbacili u odlučujućem meču pred njenom publikom.

Milanu najviše para
Takmičenje u Ligi evropskih fudbalskih šampiona je veoma unosno. Po najnovijoj listi zarada koju je objavila Evropska fudbalska Unija na prvom mestu je osvajač titule italijanski Milan, koji je kasu napunio sa oko 40.000.000 evra. Iza njega su dva engleska tima, Čelzi i Liverpul. Klub čiji je vlasnik ruski milijarder Roman Abramovič pretekao je atinskog finalistu zahvaljujući boljem marketingu. Formula koja se primenjuje kada je marketing u pitanju, prošla sezona je prva u trogodišnjem ciklusu, je sledeća: polovina sume je fiksirana i zavisi od stepena takmičenja do kojeg je stigla određena ekipa. 
Druga se dobija u zavisnosti od jačine nacionalnog tržišta zemlje iz koje klub dolazi. 
Za plasman u Ligu šampiona dobija se tri miliona evra i po 400. 000 za svaki odigrani meč. Pobeda u grupi vredi 600.000, a nerešen rezultata upola manje. 
Sledi bonus za plasman u osminu finala - 2, 2 miliona, a dva i po dobitak za prolazak u četvrtfinale. Sledeći krug obogaćen je sa još tri miliona. Poraženi finalista dobija četiri, a šampion sedam miliona evra.
Koliko je Liga šampiona isplativa naka posluži i podatak: najmanje novca u prošloj sezoni u ovom takmičenju zaradio je sofijski Levski 5.564.000 evra, a to je za 250.000 više od zarade finaliste Kupa Ufa, španskog Espanjola, koji je ostvario dobit od 5.310.000. 
Interesantno je da je osvajač ovog takmičenja Sevilja, u kojoj igra naš reprezentativaca Ivica Dragutinović, ostvarila "samo" šest i po miliona. Nije teško uočiti drastičnu razliku, pa zato i ne čudi što je najjače evropsko fudbalsko takmičenje i finansijski najatraktivnije.
--------------------------------------------------------------------------
NAJVEĆE ZARADE
Milan39.592.000 evra
Čelzi 34.662.000
Liverpul 32.216.000
PSV 31.600.000
Mančester J. 31.533.000
Roma 31.086.000
Inter 29.582.000
Bajern 28.732.000
Barselona 22.702.000
Lion 22.647.000...
--------------------------------------------------------------------------
NAJVEĆE ZARADE OD MARKETINGA
Inter 19.882. 000
PSV 19. 400.000
Roma 18.886.000
Čelzi 18.862.000
Milan 17.392.000
Mančester J. 16.033.000
Bajern 15.932.000
Barselona 12.702.000
Liverpul 12.418.000
Lion 12.047.000...Levski 164.000 evra.

Odluka o superligašu u četvrtak
Odbor za hitna pitanja Fudbalskog saveza Srbije nije doneo odluku ko će umesto Mladosti iz Apatina biti 12. član Superlige. Konačnu reč imaće Izvršni odbor na sednici 19. jula, tako da će dilema potrajati još nekoliko dana. Juče je prvo održan sastanak Komisije za pravna pitanja FSS, koja je predložila izmenu starih članova 33 Propozicija takmičenja u Meridijan superligi i 85 Propozicija takmičenja Prve lige "Telekom Srbije".
– U ovakvim situacijama su jedino merodavne Propozicije takmičenja. One su do sada bile u neskladu, pošto je za popunu Superlige prednost imao superligaš, a u Prvoj ligi republički ligaš. Veoma je teško na pravilan način primeniti dosadašnje članove, pošto su u njima stavovi isključujući. Po stavu jedan je moguće doneti jednu odluku, a po stavu tri drugu. Zato mislimo da je Izvršni odbor jedini nadležan za vođenje fudbalske politike u Srbiji i da samo on može da donese konačnu odluku, – saopštio je Rade Popović, predsednik ove komisije.
Predloženo je da ubuduće osnov članova 33 i 85 novih Propozicija bude dosadašnji stav tri, odnosno da odluku o popuni slobodnih mesta u obe lige može doneti samo najviši organ nacionalnog saveza vodeći računa o značaju igranja kluba u odgovarajućoj ligi za razvoj fudbala u Srbiji.
Odbor za hitna pitanja prihvatio je ovaj predlog, koji će biti pravno valjan po objavljivanju novih Propozicija takmičenja za obe lige za sezonu 2007/2008. u službenom listu saveza "Fudbal" naredne srede.
– Rešeno je da svi klubovi koji žele da se takmiče u Superligi moraju da do 25. jula ispune uslove iz Pravilnika o licenciranju, a da odluku o načinu popunjavanja Superlige treba da donese Izvršni odbor, – kazao je Zoran Laković, generalni sekretar FSS.
Prvi operativac nacionalnog saveza je istakao da je tek juče stigao originalan dokument u kojem Skupština apatinskog kluba obaveštava kuću fudbala o svom odustajanju i razlozima za ovakvu odluku:
– Podsećam da je Mladost pre 15-tak dana dala garancije da će se takmičiti. Njeni predstavnici su učestvovali u radu Upravnog odbora Zajednice superligaša i izvlačenju takmičarskih brojeva i rasporeda parova za sezonu 2007/2008. U novonastaloj situaciji smo utvrdili naredne korake, a videćemo kakvu će odluku doneti Izvršni odbor.
Na pitanje da li se ovim predlogom favorizuje Napredak, Laković je odgovorio:
– Ne. Ni u kom slučaju. Ponavljam samo su definisani naredni koraci. Svesni smo značaja odluke, a jedini ko može da je donese jeste Izvršni odbor FSS.
--------------------------------------------------------------------------
Zbog rasizma 24.000 evra
Fudbalski savez Srbije juče je dobio odluku Uefe kojom se kažnjava sa 40.000 švajcarskih franaka (nešto više od 24.000 evra) zbog rasističkih ispada navijača i sukoba igrača na utakmici mladih reprezentacija Srbije i Engleske na Evropskom prvenstvu u Holandiji. Minimalna predviđena sankcija je 30.000 evra, a FSS ima trodnevni rok za najavu žalbe. Prema rečima Zorana Lakovića, generalnog sekretara srpske kuće fudbala, tek kada stigne obrazloženje kazne biće odlučeno da li će se žaliti.
Podsetimo, incidenti su se dogodili posle drugog pogotka Engleza, kada je povređeni Rajković ležao na travi, a Derbišir prošao pored njega i dao gol. Ostrvljani su prijavili Uefi da su pojedini naši reprezentativci posle meča nastavili sa provokacijama i vređanjem.
Olakšavajuća okolnost bili su: proglas FSS, kojim su Srbi na tribinama pozvani na fer i sportsko navijanje, i činjenica da nije bilo organizovanog vođenja navijača.Aleksandar Kolarov je zbog isključenja kažnjen sa jednim mečom zabrane igranja, a srpskom savezu je zaprećeno da će ubuduće kazne za ovakve prekršaje biti znatno veće.

Pakovanje – po planu
Muzeji koji očekuju rekonstrukcije, nove ili dodatne zgrade, ovog leta pakuju svoje postavke i čekaju početak prvih radova. Prema nekim nezvaničnim informacijama, sprovođenje Nacionalnog investicionog plana (NIP) kojim je predviđen i novac za obnovu muzeja je – u izvesnom zastoju. Ipak, Ivan Nikolić, zadužen za odnose sa javnošću u Ministarstvu bez portfelja u čijoj je nadležnosti NIP, kaže da je deo novca već uplaćen, a ostatak se očekuje tokom jula, kao i donošenje Uredbe vlade Srbije kojom se odobravaju predviđeni radovi.
Bez obzira na tok NIP-a, Narodni muzej u Beogradu po planu sprovodi  pakovanje, što nam je juče i potvrdila Tatjana Cvjetićanin, direktorka ove institucije. Kao što je i predviđeno, selidba se očekuje do kraja avgusta, a početak prvih  radova početkom septembra. Po rečima direktorke, svi trodimenzionalni predmeti su već spakovani, a slike će biti u poslednjoj turi, pred selidbu. 
Za sve one koji se još pitaju da li je još nešto od umetnosti moguće videti u Narodnom muzeju, odgovor je negativan. Još početkom maja bili smo svedoci užurbanog pakovanja kada je, pošto je sve sklonjeno i skinuto sa zidova, još više došao do izražaja oronuli enterijer zgrade na Trgu Republike. 
Samo za iznošenje dela cele zbirke Muzeja angažovano je 112 kamiona od po pet tona. Završetak radova i zgrada sa novim izgledom očekuje se 2010. godine. Cela konfiguracija muzeja pokazuje da je zgrada decenijama dograđivana, ali nikada nije u celosti završena. Kada je 1944. godine pala bomba na zgradu Muzeja, uništena je kupola. Zgrada je bez kupole otvorena za posetioce 1952, a kupola je vraćena tek 1966. godine. 
Glavni ulaz u Narodni muzej posle rekonstrukcije biće sa Trga Republike, a svečano stepenište biće stavljeno u funkciju Muzeja. Iznad prostora na krovu planirana je staklena kupola. S jedne strane kupole biće čitaonica, a s druge strane restoran. Novi izgled dobiće i velika sala za izlaganje umetničkih dela koja, kada je projektovana, nije dobila planiranu zastakljenu konstrukciju nad svojim svodovima, već je svetlost veštačka. Novi projekat predviđa prirodno osvetljenje koje će se reflektovati duž svih nivoa Muzeja, sve do atrijuma.
Izložbene sale rasprostiraće se na šest nivoa. Nova vizija Narodnog muzeja podrazumeva transparentnost, inovativnu, dinamičnu, informativnu, komunikativnu postavku koja koristi nove medije. Elektrika, klimatizacija i napajanje biće konstruisani tako da, po potrebi, budu podložni promeni.
Inicijativa da se pristupi temeljnoj rekonstrukciji Narodnog muzeja pokrenuta je u decembru 2001. godine, kada je definisana potreba za obnovom centralne zgrade na Trgu Republike, Galerije fresaka, Muzeja Vuka i Dositeja i Muzeja, Lepenski vir, koji su u sastavu Narodnog Muzeja. Urađena je detaljna analiza stanja i predstavljena u elaboratu koji je Ministarstvu kulture i medija upućen još 2002. godine. Nacionalnim investicionim planom je za potrebe rekonstrukcije Narodnog muzeja u Beogradu, za sada, odobreno 6.682.000 evra što podmiruje troškove projekta do kraja ove godine. To je podrazumevalo troškove za finalnu dokumentaciju, završetak glavnog i izvođačkog projekta, takse i dozvole vezane za zakon o gradnji, početak gradnje i postavljanje glavne konstrukcije.Narodni muzej je 2003. skinuo stalnu postavku zbog rekonstrukcije. Još osamdesetih godina prošlog veka prostor kojim Muzej raspolaže postao je skučen i nedovoljan za obavljanje redovnih muzejskih delatnosti. Nova organizacija prostora povećaće prostor muzeja za oko 30 odsto, a prostor za izlaganje za 250 odsto, bez promena strukture zgrade i njene neoklasicističke fasade. Ukupna suma koja je potrebna za rekonstrukciju Narodnog muzeja iznosiće između 25 i 27 miliona evra, a značajna podrška stigla je i iz grčke fondacije Leventis.

Filmski rat u Hrvatskoj povodom Tita
Od našeg stalnog dopisnikaZagreb, jula – Lordan Zafranović već dve godine intenzivno radi na dokumentarnoj seriji i filmu o Josipu Brozu Titu. Autor brojnih igranih i dokumentarnih filmova, među kojima i već legendarne "Okupacije u 26 slika" zbog čijeg je seciranja ustaškog poimanja i svetonazora – oličenog u nepojmljivim zločinima počinjenim tokom Drugog svetskog rata, navukao bes onih koji bi i danas najradije da se takve činjenice gurnu pod tepih zaborava, Zafranović kad god se dohvati neke domaće "osetljive" teme ima problema. 
Pravi skandal u tom kontekstu izbio je početkom maja kada je objavljeno da je Hrvatska radio-televizija (HRT) bez ikakvog javnog konkursa iznenada dodelila okruglo milion evra (7,4 miliona kuna) Antunu Vrdoljaku, koji je naprasno odlučio da snimi dokumentarnu seriju s istom tematikom kakvu već dve godine snima Zafranović. 
Javnost je posebno zaprepastila činjenica da je Vrdoljak dobio toliki novac za planiranih šest epizoda, dok 10 epizoda Zafranovićeve serije košta manje od polovine te svote, odnosno tri miliona kuna (oko 410.000 evra). Vrdoljak uz to traži još dodatna sredstva i od Ministarstva kulture, jer tvrdi da će njegova serija koštati 8,4 miliona kuna. 
Vest o tome ogorčila je Titove poštovaoce u Hrvatskoj kao i njegove potomke koji su javno iskazali protivljenje da Vrdoljak uopšte snima seriju o Titu, jer ne zaboravljaju njegovo neukusno hvaljenje kako je otvorio flašu šampanjca kada je Tito umro. Predsednik Društva "Josip Broz Tito" Tomislav Badovinac nedavno je povodom toga izjavio: "Vrdoljak je dobar i poznat režiser, to je sve u redu. Ali njegove predrasude o Titu su tolike da on ne može objektivno da napravi dokumentarni film o Titu." 
Lordan Zafranović ne voli da govori o podmetanjima na koje u svom radu već godinama nailazi u svojoj zemlji (inače živi u Pragu, na čijoj čuvenoj filmskoj Akademiji je i diplomirao) ali je, iznenađen ovim događajem, nedavno izjavio: 
"Već dve godine, zajedno s Mirom Šuvar i velikom ekipom saradnika, radim dokumentarnu seriju od deset epizoda po 45 minuta. Cena našeg filma je oko tri miliona kuna, a reč je o golemom projektu. Nije mi jasno kako je HRT dao 7,4 miliona za drugi film o Titu, ali očito se tamo novac deli šakom i kapom."
Lordana Zafranovića sreo sam nedavno u Zagrebu, gde sa svojim saradnicima nastavlja rad na seriji o Titu, a uskoro se sprema opet za Beograd. Na pitanje dokle se u tome stiglo, on kaže: 
– Prvo smo zamislili 12 nastavaka za televiziju, plus film, onda smo to smanjili na deset. Razgovarali smo s nekim stranim producentima koji su se zainteresovali, što još nije definisano do kraja, pa se govori o šest nastavaka za nesvrstane i Treći svet, a tri bi se napravila za Evropu i Ameriku, dok bi za zemlje bivše Jugoslavije ostalo 10 nastavaka. Do sada smo, po obimu, napravili oko jedne trećine, s tim što bih ja sada to želeo da završim velikom brzinom. Planirali smo do kraja ove godine – kaže Zafranović, dodajući: 
– Taman smo se spremali na put u Nemačku da snimimo Šmita, zatim Gadafija u Libiji, pa Kisindžera, pa u Indiju, itd., svi su oni na to već pristali, ali nismo mogli to da ostvarimo zbog finansijske situacije. Prva stvar će biti da nadoknadimo to što smo propustili i zatim da snimimo preostale od oko stotinu osoba. Do sada smo ih snimili 37, što je otprilike jedna trećina planiranih. 
Da bi to ostvario i završio ovu dokumentarnu seriju o Titu, Zafranović će se uskoro preko oglasa u najčitanijim novinama širom bivše Jugoslavije obratiti javnosti s apelom za finansijsku pomoć. Na tu ideju ga je navelo pozitivno iskustvo italijanskih kolega o čemu mu je nedavno pričao Roselini. Zafranović kaže da pokušava da napravi Titovu političku biografiju sa svim tim vremenom, jer "nezamisliva je istorija 20. stoleća bez njega, svet bi bez njega bio drukčiji". Uz to, dodaje, pravimo i deo tih najintimnijih stvari koje su do sada u vezi s Titom bile nepoznate, a koje izgovaraju i svedoče ljudi koji su mu bili jako bliski i o tome nisu do sada govorili. Neki koje smo snimili, u međuvremenu su umrli, kao Jara Ribnikar koja je dala briljantni intervju od preko pet sati. Ovo je poslednji momenat da se uhvati to što je bilo blisko u vezi s Titom."

Đelić: Sporazum sa EU u oktobru
Potpredsednik Vlade Srbije Božidar Đelić izjavio je juče da je Srbija u potpunosti uspela da usaglasi tekst Sporazuma o stabilizaciji i pridruživanju Evropskoj uniji, izuzev dela koji se odnosi na trgovinu šećerom. "Sada je realno očekivati da će do parafiranja tog sporazuma doći u oktobru ove godine", rekao je on u Beogradu nakon završetka četvrte tehničke runde pregovora između Srbije i Evropske unije (EU) o tom sporazumu. 
Liberalizacija trgovinskog režima industrijskih proizvoda u potpunosti je usaglašena, kazao je on i dodao da je usaglašen i period liberalizacija poslovanja javnih preduzeća sa pravilima poslovanja EU. Đelić je istakao da je usaglašen i protokol koji se bavi pravilima o poreklu robe i dodao da se očekuje još jedna runda tehničkih pregovora 10. septembra, koja će se verovatno održati u Briselu. 
Govoreći detaljnije o pregovorima, on je precizirao da ne postoji problem između Srbije i EU po pitanju šećera, već se traži mehanizam koji će omogućiti potpunu sigurnost u trgovinskim odnosima dve strane u domenu šećera i proizvoda koji sadrže dosta šećera. Srbija je, po njegovim rečima, dobila kvotu za izvoz 180.000 tona šećera u EU, a šećer je, kako je podsetio, jedan od najvećih izvoznih artikala koji donosi 120 miliona evra. 
Dobijene su i kvote za bescarinski izvoz 8.700 tona teletine, čija je vrednost po trenutnim cenama više od 30 miliona evra, dok je prvi put dobijena i kvota za izvoz vina od 55.000 hektolitara, kao i za ribu – pastrmke i šarana. 
EU je prepoznala strateški značaj poljoprivrede za Srbiju, pa je u pregovorima omogućeno da zaštiti najosetljivije proizvode u prelaznom periodu, ali i da nakon tog nastavi sa određenom zaštitom strateških proizvoda, kao što su voće, povrće i žitarice, kazao je Đelić. 
Na pitanje novinara, da li je realno da se očekuje parafiranje sporazuma u oktobru, predstavnica Evropske komisije Tereza Sobjecki, koja je šef Odeljenja za Srbiju u Generalnom direktoratu za proširenje, rekla je da se nada da će u okviru poslednje tehničke runde dve strane uspeti da usaglase preostali deo teksta Sporazuma. Tema dvodnevnih razgovora zvaničnika Srbije i EU bila je preduzimanje zaštitnih mera u trgovini između Srbije i EU, kao i državni monopoli, javna preduzeća i oblast elektronskih komunikacija.

Počinje privatizacija Jata
Privatizacija srpskog avio-prevoznika "Jat ervejza" uskoro će početi, a Aerodrom "Nikola Tesla" neće biti privatizovan, saopšteno je juče iz kabineta potpredsednika Vlade Srbije Božidara Đelića. On je predsedavao sednici Komisije za restrukturisanje i privatizaciju javnih preduzeća na kojoj je jednoglasno podržana privatizacija Jata i odlučeno da Agencija za privatizaciju pokrene proceduru izbora privatizacionog savetnika. 
Vlada Srbije će do kraja jula doneti rešenje o pokretanju postupka privatizacije "Jat tehnike". Pre privatizacije, "Jat ervejz" će preneti svoja vlasnička prava u "Jat tehnici" na Republiku Srbiju. "Komisija je odlučila da se ne privatizuje beogradski Aerodrom ’Nikola Tesla’ i ukazala na potrebu saradnje tog preduzeća sa inostranim partnerima na izgradnji kargo centra, u skladu sa važećim propisima u Srbiji", navodi se u saopštenju iz Đelićevog kabineta. 
Odlučeno je da se formira radna grupa koja će rešavati imovinske odnose između preduzeća "Jat ervejz", "Jat tehnika", Aerodroma "Nikola Tesla" i Agencije za kontrolu letenja.
Beta

Astronomske plate članova upravnih odbora
Direktori pojedinih državnih kompanija mesečno kući nose koverte koje su i po 14 puta "teže" od plata običnih građana Srbije. Izraženo u brojkama, to znači da ima državnih nameštenika koji zarađuju oko 600.000 dinara mesečno. Novost je najava vlade da će se njeni zvaničnici ozbiljno pozabaviti "češljanjem" zarada u javnom sektoru. Ipak, ista ta vlada je aminovala tako velike plate, usvajajući planove poslovanja javnih preduzeća, ako sad odluči da ih zamrzne, na gubitku će biti samo oni s nižim  primanjima. Čelnici kompanija koji zarađuju i do 600.000 dinara najverovatnije neće osetiti "promaju" u novčaniku.
Samo za prvih pet meseci ove godine, kako pokazuje statistika, plate su u Srbiji u odnosu na isti period lane veće za oko 26,3 odsto, što je, ako se ima u vidu da je rast proizvodnje pet odsto, pravo rasipanje para.
I dok se republički prosek za maj kretao oko 27.000 dinara, bez plaćenih poreza i doprinosa, bruto prosečna junska plata u NIS-u a.d. iznosila je 56.523 dinara, odnosno 40.319 dinara neto. Tokom ove godine u prvom kvartalu visina primanja bila je na nivou iz decembra 2006. U drugom kvartalu ostvareno povećanje osnovne zarade u odnosu na prvi kvartal bilo je 1,5 odsto, a planira se da ono u trećem kvartalu u odnosu na drugi, bude takođe 1,5 odsto, što je u skladu sa planom poslovanja NIS a.d. za 2007. koji je u tom segmentu usaglašen sa reprezentativnim sindikatima NIS a.d. Time je uvažena i preporuka vlade o rastu zarada u javnim preduzećima, potvrđuju u nacionalnoj naftnoj kompaniji.
Iako NIS i nije više javno preduzeće već akcionarsko društvo, na pitanje kolika je plata prvog čoveka ove kompanije, a kolika naknada za članstvo u Upravnom odboru, u NIS-u kažu za "Politiku", da to čuvaju kao poslovnu tajnu, te iz tih razloga nisu u mogućnosti da dostave tražene podatke.
 Nezvanično se, međutim, saznaje da predsednik Upravnog odbora Željko Popović prima mesečno 10 bruto proseka, što kada se preračuna iznosi oko 565.000 dinara, dok je plata direktora niža za oko 20 odsto. Zarade korporativnih direktora  i direktora funkcija kreću se oko 470.000, dok ostali, niži direktori ne primaju manje od 100.000 dinara, a takvih je, kako se nezvanično saznaje, u NIS-u, oko 50.
U Javnom preduzeću "Srbijagas" kažu da je neto prosečna plata za jun iznosila 38.803 dinara, te da priče o tome da su ove zarade približno oko 900 evra odnosno 71.884,00 dinara – ne stoje. 
U maju 2007, kako je potvrđeno Tanjugu, prosečna bruto zarada u Javnom preduzeću Aerodrom "Nikola Tesla" iznosila je 77.349,33 dinara. Prosečna neto zarada bila je 55.702,27 dinara. Interesantno je da je, prema podacima iz te kompanije, plata generalnog direktora aerodroma u junu iznosila 382.000 dinara, što je 14 puta više od majske prosečne zarade radnika u zemlji.
Nadležni u Aerodromu, doduše, podsećaju da su finansijski rezultati "opravdali rast zarada svih zaposlenih, s obzirom na to da je dobit iz redovnog poslovanja u 2006. iznosila skoro sedam miliona evra, što je je za 14 odsto više u odnosu na isti period lane".
Istovremeno je prosečna neto zarada u "Jat ervejzu" za maj ove godine  bila 57.595 dinara. U junu je isplaćena akontacija, dok je mesečna zarada generalnog direktora pet prosečnih plata iz prethodnog meseca, po odluci Upravnog odbora, što je oko 285.000 dinara. Zarade zaposlenih inače, kako tvrde u ovom preduzeću, nisu povećavane od početka 2007, a mogu se korigovati na osnovu rezultata rada i u okviru ukupne mase zarada odobrene od strane Ministarstva finansija. 
Plate u "Telekomu" su nešto više od republičkog proseka i kreću se oko 35.000 dinara, dok su plate stručnjaka nešto veće i kreću se od 40.000 do 52.000 dinara. Prosečna plata menadžmenta je, kako je objavio Tanjug, 92.000 dinara, sa rasponom od 72.000 do 220.000 dinara. Ovi podaci potvrđuju, tvrde nadležni, da  je Telekom Srbije najprofitabilnije domaće preduzeće, s prihodima u 2006. većim od 64 milijarde dinara i profitnom stopom od 23 odsto. 
Naknada za rad članova i predsednika Upravnog odbora "Telekoma" kreće se u od 161.000 do 201.000 dinara, dok je naknada za rad članova i predsednika Nadzornog odbora između 4.379 i 8.757 dinara. 
Prosečna neto zarada u "Železnicama Srbije" isplaćena u junu iznosi 22.811 dinara, dok je prosečna neto zarada menadžmenta oko 52.303 dinara. Neto zarada generalnog direktora iznosi u proseku 119.016 dinara i niža je od zarada ostalih direktora javnih kompanija, tvrde u ovom preduzeću. 
Oni koji sede u Upravnom odboru "Železnica" primaju 3,5 prosečne mesečne zarade, s tim što nadoknada za predsednika Upravnog odbora iznosi 4,5 prosečne zarade. 
U Javnom preduzeću "Transnafta", koje je nastalo posle reorganizacije NIS-a, oktobra 2005. godine, juče nisu bez dopuštenja finansijskog direktora mogli da saopšte podatke o prosečnim primanjima zaposlenih, kao ni menadžmenta. Kako se nezvanično saznaje prosečna plate u ovom preduzeću je za oko 40 odsto veća nego u NIS-u. To znači da zaposleni u proseku primaju oko 56.000 dinara, odnosno dva majska republička proseka.
Jasna Petrović
-----------------------------------------------------------
Tajanstveni EPS
Odgovor na pitanje kolika je plata Vladimira Đorđevića, generalnog direktora Elektroprivrede Srbije, kao i prosečne mesečne zarade u ovom javnom preduzeću, novinari "Politike" ni juče nisu dobili. Iz Sektora za odnose s javnošću EPS-a kažu da na ovo pitanje nisu dobili odgovor od nadležnih u preduzeću. Uprkos tome što se zarade svih direktora javnih preduzeća u Srbiji znaju, iz samo njima znanih razloga, plate u EPS-u su i dalje tajna za građane.D. S.

Kako smo smanjili nezaposlenost
Radovan Ristanović, direktor Nacionalne službe zapošljavanja (NSZ), saopštio je prekjuče da je nezaposlenost u Srbiji pala za čitavih 7,3 odsto, te da danas aktivno posao traži 849.220 lica.Običan građanin, opsednut troškovima, suočen sa propašću mnogih društvenih preduzeća i onih koja se još nekako bore, ali ne uspevaju da radnicima podele plate veće od 7.000 dinara, svakako će se zapitati – otkud odjednom tako nagli pad nezaposlenih?– U NSZ se vode dve evidencije. Jedna se odnosi na sva lica koja traže posao, takozvane tražioce zaposlenja. Njih je početkom ove godine bilo 1.019.594 , a u junu 925.357. Tu spadaju i oni koji se trenutno nalaze na odsluženju vojnog roka, ali su prijavljeni u nekoj od filijala NSZ, kao i lica privremeno sprečena za rad zbog povreda, nezgoda, bolovanja. Veliki broj je i onih koji privremeno rade, ali su evidentirani kao tražioci posla jer žele da promene firmu zbog svojih kvalifikacija, da promene mesta boravka i slično – kaže Svetlana Aksentijević, načelnik Odeljenja za analizu i statistiku NSZ.
Druga je evidencija za takozvana nezaposlena lica. Ristanovićeva brojka od 849.220 se zapravo odnosi na njih, na lica kojima je zaista stalo da što pre dođu do svoje korice hleba, na one koji su uključeni u razne aktivnosti klubova za traženje posla, obuke, programe zapošljavanja, poslovna savetovanja, dokvalifikacije, prekvalifikacije itd. Ovakvih je na evidenciji NSZ u 2005. godini bilo 895.697, a u 2006. ukupno 891.625, tako da je njihov broj, nakon dve uzastopne godine u kojima je povećavan, najzad, smanjen.
– Valja imati u vidu da se veliki broj građana redovno prijavljivao NSZ samo da bi ostvario različite povlastice kao što je overavanje zdravstvenih knjižica, a ne zato što im je posao zaista potreban. Takvih je gotovo 30 odsto. Stoga smo i pokrenuli inicijativu da se knjižice overavaju u filijalama zdravstvenog osiguranja, a ne kod nas – objašnjava Aksentijevićeva.
– A koliko je onih koji rade u sivoj ekonomiji, na crno? Pa, nemoguće je da neko ne radi nigde, a gradi kuću. Dakle, naša vlada bi valjalo da bude samo malo energičnija i primora i neprijavljene poslodavce i njihove radnike da registruju svoje firme i radnu snagu, a takvih je, kako se procenjuje, blizu 700.000. 
Dr Rato Ninković, predsednik Unije poslodavaca Srbije (UPS), pak rezonuje ovako: Teško je za jednu malu zemlju ako ljudi iz nje odlaze trbuhom za kruhom, još gore ukoliko ne rade, a najgore ako radno sposobno jezgro od 15 do 77 godina lenčari. Da bismo ušli u fazu normalnog privređivanja Srbiji je potrebno 4.650.000 radnih mesta jer 1.100.000 radnika ne može da crnči za sedam miliona ljudi. 
-----------------------------------------------------------
Poslodavci
Članovi UPS su sa NSZ u proteklih mesec i po dana sklopili 470 sporazuma. Poslodavaca koji traže ili će u bliskoj budućnosti biti zainteresovani za određene profile radnika najviše je u oblasti proizvodnje (245 preduzeća), potom u oblasti usluga (169), u građevinarstvu (43), rudarstvu i poljoprivredi (po 11 preduzeća). Što se tiče veličine preduzeća evidentiranih poslodavaca najviše je srednjih (168 preduzeća), potom malih (144), velikih (86) i mikropreduzeća (81).
-----------------------------------------------------------
Od Subotice do Vranja
Najveći pad broja nezaposlenih na evidenciji filijala NSZ u junu 2007. u odnosu na decembar 2006. zabeležen je u Severnobačkom okrugu (filijala Subotica) za 26,5 odsto, potom u Sremskom okrugu (Sremska Mitrovica) za 19,5 odsto, Podunavskom okrugu (Smederevo) za 15,5, u Beogradu za 15,0 odsto, Kolubarskom okrugu (Valjevo) za 14,3, Južnobanatskom (Pančevo) za 11,8, Pčinjskom (Vranje) za 11,2 odsto i Mačvanskom (Šabac) za 10,1 odsto.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Ukrajina – zemlja obećana
Od našeg specijalnog izveštačaKijev, jula – Na prostranim žitnicama Ukrajine žetva polako hvata pun zamah, ali prinosi su zbog višemesečne suše gotovo prepolovljeni – manji od dve tone po hektaru, a u nekim krajevima i manji. Zbog veoma skromne ovogodišnje pogače, ukrajinska vlada je zabranila izvoz hlebnog žita. Dotle, a u to se grupa novinara iz Srbije mogla uveriti ovih dana boraveći u Ukrajini, na zakupljenim parcelama novosadske kompanije MK grupa novi kombajni "Nju holanda" skidali su u proseku pet, pa i više tona po hektaru.
Odgovor na pitanje, otkuda tolika razlika u prinosima, daje sam presednik MK grupe Miodrag Kostić rekavši "mi znamo kako". U nepregledne zaparložene ukrajinske njive, zakupljene na 15 godina, 20 evra po hektaru, preneto je sve naše znanje, tehnologija i mehanizacija. Zemlja je obrađena kako treba, posejana našim semenima na vreme, nađubrena po svim merilima... i da nije bilo suše – sada bi se žnjeli rekordi. Ali, i ovako Kostić i njegovi saradnici u ukrajinskom preduzeću "Agroinvest", nisu nezadovoljni.
Ista slika je bila i na putu od stotinak kilometara od Kijeva prema gradiću Jagotin, gde je na maloj prigodnoj svečanosti postavljen kamen temeljac za veliki žitni silos kapaciteta 113.000 tona. U to najsavremenije skladište već tokom septembra smestiće se prve količine ubranog kukuruza na oko 12.000 hektara. Gde god smo duž tog puta stali, pored kukuruzišta, njiva pod repom ili sojom, isti prizor – usevi "džikljaju" kao da prkose suši. U odnosu na retke okolne parcele pod nekim usevom, kao da su mesec dana ranije posejani. O kvalitetu obrade – da se i ne govori. Ni travke – ni korova.
To su, dabome, videli i naši ukrajinski domaćini, predstavnici vlasti, ali i struke. Zadovoljno su klimali glavom i svoje "serpskije druzja" pljeskali po ramenima. 
"Trenutno imamo u zakupu oko 35.000 hektara. Cilj nam je da do kraja ove godine taj posed proširimo na preko 100.000, a već koliko iduće stignemo i do svih 250.000 hektara", kaže Kostić, dodavši da je njegova kompanija u takvom poletu da svako stajanje ili oklevanje znači  gubitak utakmice u sveopštoj globalizaciji zemalja, ekonomija, pa i pojedinaca. 
Za Ukrajinu se opredelio iz sasvim prostog razloga. U toj velikoj zemlji, žitnici bivšeg SSSR-a, a danas i cele Evrope, bukvalno stoji na raspolaganju oko 40 miliona hektara najplodnije obradive zemlje. S obzirom na to da je u Vojvodini cena zakupa zemlje već toliko visoka da se na njoj ne isplati bilo kakva ratarska proizvodnja, ekonomija obima i troškova mu je pokazala u kom smeru treba da pođe. Stigao je prvi. I ne krije. Sada otvara vrata u Ukrajini i nekim oštrim konkurentima kod kuće. Biće lakše i meni i njima, kaže Kostić.
Za sada je u Ukrajini, upozorava, na snazi zabrana prodaje zemlje strancima. Da li će se to "više ideološko nego ekonomsko pitanje" skinuti sa dnevnog reda posle predstojećih izbora, ostaje da se vidi, ali prvi čovek MK grupe ima ugovore o zakupu u kojima mu se omogućava i pravo preče kupovine – kada za to dođe vreme. 
U ovom času, zaključuje Kostić, važno je biti u poslu i organizovati proizvodnju na što većim površinama. A to u ekonomski veoma zapuštenoj ukrajinskoj poljoprivredi, sa oskudnom i nespremnom radnom snagom, nimalo nije lako. Problem mu, za sada, nije ni odluka vlasti da zabrane izvoz žita. I to će se jednom skinuti sa dnevnog reda. Važno je proizvoditi i imati dosta robe po najnižim mogućim troškovima, a cena i tržište, već će se naći.
--------------------------------------------------------------------------
Gorka pilula
Ukrajinski novinari pitali su Kostića da li će se, pošto je u Srbiji agrobiznis otpočeo sa šećeranama, uključiti i u toj zemlji u slične poslove. O tome, reče, još je rano za razmišljanje, jer mu je preče zasnivanje osnovne ratarske proizvodnje, ali da u neko dogledno vreme "mogu doći na red i projekti u prehrambenoj industriji". Koji? Reći će vreme i tržište. Kostić, ipak, nije propustio priliku, dobro poznajući lokalne prilike u "slatkoj" industriji, da Ukrajina mora da proguta gorku pilulu kao i Srbija pre šest-sedam godina, jer će morati da zatvori bar 60 odsto sadašnjih šećerana, a da ostatak restrukturiše prema evropskim standardima. Bez toga neće biti šećera, a ni repe, jer neće imati kome da je prodaju.

Hapšenje u Parizu spaslo "zemunce"
INTERVJURadovan Knežević bio je prvi načelnik Uprave za borbu protiv organizovanog kriminala (UBPOK) MUP-a Srbije. Ovu dužnost obavljao je tokom 2001. i 2002. godine, u vreme ekspanzije "zemunskog klana" što mu pojedinci pripisuju kao ličnu odgovornost. Prvi put otkako je penzionisan, ekskluzivno za "Politiku", govori o periodu koji je okončan ubistvom premijera Srbije. Da li su pripadnici "zemunskog klana" praćeni pre njihovog hapšenja  u Francuskoj?
– Imali smo podatke da su pripadnici "zemunskog klana" učestvovali u mnogim kriminalnim radnjama i čekali smo pogodan trenutak da ih uhapsimo. Pratili smo ih i prisluškivali i dok su bili u Francuskoj. Namerno ih nismo "dizali". Dogovor je bio da ih pustimo da "odrade" još neke poslove, konkretno preuzmu veliku količinu droge koja je trebalo da stigne iz Kolumbije. Neprestano smo ih držali pod nadzorom, ali je neko, bez moje saglasnosti, dao nalog da se uhapse. Uhapšeni su, navodno, zbog falsifikovanih putnih isprava. Čitava koncepcija rada koja je unapred bila dogovorena ovim je pokvarena jer "zemunci" nisu znali da su pod nadzorom. Dogovor je bio da ih "dignemo" sa drogom. Onda su nam uvalili "vruć krompir". Mislim na ljude u MUP-u koje je, po mom saznanju, plaćao Ljubiša Buha Čume u saradnji sa drugim ljudima. Danima smo radili na tome da prikupimo dokaze koji bi ih zadržali u pritvoru. Kao poslednji vapaj, podneli smo krivičnu prijavu protiv "zemunaca" kojom smo ih teretili za zločinačko udruživanje. Tu prijavu, međutim, niko iz viših struktura nije hteo da podrži.
U izveštaju Koraćeve komisije se navodi da je, dok ste se nalazili na čelu UBPOK-a, prekinuto praćenje članova "zemunskog klana". Da li je to tačno?
– To nije tačno. Praćenje članova pomenute grupe nikada nije prekidano, samo je smanjen broj službenih lica koja su radila "na merama". Za "mere" su bili zaduženi ljudi iz DB-a i na njihovu molbu je broj lica smanjen. Rečeno nam je da ih "zagušujemo" i da oni nemaju kapacitete koji bi zadovoljili naše potrebe u ovom smislu.
U vreme dok ste bili na visokoj funkciji dogodio se niz otmica i likvidacija. Kako je policija rasvetljavala ove slučajeve?
– Dušan Mihajlović i Sreten Lukić su odlučivali koji će predmeti biti dati nama u rad, a koji SUP-u u Beogradu. Tako su otmica Ljiljane Buhe, ubistvo Boška Buhe, dizanje u vazduh "Difensa" otišli gradskom SUP-u. Mi smo radili na ostalim otmicama. Utvrdili smo da se mnogo krivičnih prijava protiv "zemunaca" nalazi po raznim sudovima. Na osnovu toga smo odlučili da protiv njih podnesemo krivičnu prijavu za zločinačko udruživanje.
Da li ste, kako tvrdi Dušan Mihajlović, na čelo UBPOK-a postavljeni na insistiranje Milorada Ulemeka Legije?
– To nije tačno. Na to mesto postavio me je tadašnji ministar Dušan Mihajlović. Početkom 2001. godine razgovarao sam sa ministrom o potrebi formiranja službe koja bi se bavila organizovanim kriminalom. Sve se to dešavalo u vreme kada niko nije želeo da prihvati činjenicu da u Srbiji postoji ovakva vrsta kriminala i kada je malo ljudi znalo njegovu pravu definiciju. Razgovarali smo o ulozi UBPOK-a, načinu na koji ona treba da funkcioniše. U početku su na radu u UBPOK-u bili angažovani ljudi iz nekadašnjeg "Poskoka" a i ljudi koji su prethodno radili na rasvetljavanju nerazjašnjenih ubistava. Legiju sam prvi put video početkom 2001. godine, pre osnivanja Uprave. Tada smo se slučajno sreli, ali ne mogu da se setim da li je to bilo u prostorijama MUP-a ili na Institutu za bezbednost. Jednom sam razgovarao sa Legijom i to u vreme dok sam se nalazio na čelu republičke Uprave kriminalističke policije. Doveo je kod mene osobu za koju je tvrdio da može da mi da informacije o mnogim nerazjašnjenim ubistvima. Shvatio sam da je reč o klasičnoj nameštaljki i zahvalio se Legiji na "pomoći". Legiju sam video i na kolegijumu koji je kod ministra Mihajlovića održavan povodom hapšenja Slobodana Miloševića. Bili su tu i Čedomir Jovanović, Vladimir Popović, Nebojša Čović, ljudi iz suda i tužilaštva. 
U subotičkom SUP-u ste radili sa Miloradom Bracanovićem. Kakva je bila vaša saradnja?
– Izuzetno dobra. Najpre smo imali samo kolegijalni odnos, a onda smo se i sprijateljili. I sada smo dobri prijatelji.  
U kakvim ste odnosima bili sa Dušanom Mihajlovićem dok je bio ministar, a Vi načelnik UBPOK-a?
– Mihajlović mi nije verovao. Od mene je dobijao sve izveštaje, procene, analize sa kojima je on kao ministar trebalo da bude upoznat. Istovremeno sa "zemunskim klanom", pripadnici UBPOK-a su radili na suzbijanju šverca cigaretama. Imali smo nekoliko veoma uspešnih akcija. Bilo je hapšenja i oduzimanja cigareta. Mihajloviću, čini se, to nije odgovaralo, pa je jedno veče, oko 22 sata sazvao kolegijum, tražeći da prekinemo sve te poslove, a da pažnju posvetimo ubistvima. Doslovno mi je rekao ovako: "Nisi majka Tereza. Radi samo ono što ti se naredi". Radilo se o ubistvima i to samo onima koje je on stavio na spisak. Tokom operativnog rada sa službama drugih država došli smo do izvesnih podataka koji su mogli da utiču na ukupne odnose oko Zorana Đinđića i vlade. Saopštili smo ih premijeru, ali se on naljutio, okrenuo i otišao. Posle toga su mi još manje verovali.
Kako ste sa mesta načelnika SUP-a u Subotici imenovani na mesto načelnika republičke Uprave kriminalističke policije, a potom i UBPOK-a?
– Početkom 2001. godine premijer Đinđić me je pozvao na razgovor. Ne znam ko je urgirao da pređem u Beograd. Prilikom sastanka. Premijer me je pitao imam li hrabrosti da prihvatim tako odgovorno mesto kao što je mesto načelnika kriminalističke policije. Istovremeno mi je stavio do znanja da ne mogu da ostanem u Subotici zbog insistiranja nekih partija na tome. Još sam jednom ili dva puta bio kod premijera. Prihvatio sam, jer nisam imao drugog izbora. Jedino što je premijer tražio od mene bilo je da se radi pošteno, što je za mene bio pozitivan signal. Posle sastanka kod Đinđića otišao sam kod Dušana Mihajlovića koji mi je odmah, bez pitanja, za zamenika odredio Dragana Karleušu koga do tada nikada nisam video.
Priča se da ste, u periodu pre petog oktobra, ošamarili Olivera Dulića. Da li ste imali izvesnih sukoba sa sadašnjim predsednikom skupštine?
– Tačno je, imao sam. Sve smo to, međutim, razjasnili u prijateljskom razgovoru. Dulića, inače, nisam video od kada je imenovan za predsednika skupštine.Miroslava Derikonjić

U Sofiji ranjeni Srbi sa lažnim makedonskim pasošima
Srpska državljanka Bojana Rogušić i njen šestomesečni sin Vuk, koji su preksinoć ranjeni u vatrenom obračunu u Sofiji, osećaju se dobro i pušteni su iz bolnice na kućno lečenje. Kako nezvanično saznajemo, srpska i bugarska policija utvrdile su da u ovom vatrenom okršaju nisu ranjeni makedonski državljani Metodij Dosev i Igor Momirovski, kako se prvo mislilo, već da su povređeni srpski državljani, koji su koristili lažne pasoše.
Bugarski policajci, koji su od prvog dana znali da u okršaju nisu ranjeni makedonski državljani, poslali su otiske prstiju ranjenih srpskoj policiji, kako bi se utvrdio njihov tačan identitet. Kako saznajemo, dosadašnjom istragom utvrđeno je da su ranjeni srpski državljani osobe "s one strane zakona" i da su bili "u vezi sa trgovinom narkoticima". Navodno, bili su u bliskim poslovnim odnosima i sa Nenadom Milenkovićem Milenkom, koga bugarski mediji pogrešno označavaju kao jednog od vođa "zemunskog klana". Milenković je, naime, član grupe Mlađana Mićića Pacova, požarevačkog narkodilera, koji je bio povezan sa "zemunskim klanom". U "požarevačkoj grupi", Milenković je, zajedno sa izvesnim Sanijem, imao ulogu "veze za nabavku droge iz Bugarske u Srbiju". Vođa "požarevačke grupe" Mlađan Mićić Pacov osuđen je na deset godina zatvora, a prilikom izricanja presude, sudija je saopštio da je i Nenad Milenković bio član ove grupe, ali da je protiv njega postupak prekinut. Da li zbog nedostatka dokaza ili nečeg drugog, do danas je ostalo nejasno. Milenkovića bi ovdašnja javnost možda i zaboravila, ali bugarski novinari sigurno ne bi – što dovoljno govori o njegovom uticaju u ovoj susednoj državi ili tragom koji je za sobom ostavio. On je izručen Srbiji, ali je ubrzo izašao iz pritvora tako da se danas ne zna da li je u Srbiji, Bugarskoj ili nekoj trećoj zemlji.
Istragom je utvrđeno i da su srpski državljani, ranjeni preksinoć u obračunu, kupili makedonske pasoše na ilegalnom tržištu i koristili ih u Bugarskoj. Utvrđeno je i da je Srbin koji je najteže ranjen u ovom obračunu kupio pasoš od Metodija Doseva, čiji je identitet koristio. Pravi Metodij Dosev se inače juče javio makedonskim medijima tvrdeći da se nalazi u SAD. Dosev je čak poslao i video-snimak na kojem pokazuje svoje pasoše Bugarske i Makedonije.
Podsetimo, pucnjava se dogodila preksinoć u luksuznom sofijskom delu grada "Belite brezi". Bojana Rogušić je sa sinom Vukom i dvojicom srpskih državljana izašla iz stana koji su iznajmljivali, pa su ušli u automobil. Trojica maskiranih i za sada nepoznatih napadača koji su očigledno bili dobro upoznati sa kretanjem svojih žrtava prišli su automobilu i počeli da pucaju. Atentatori su otvorili vatru na putnike i pri tom bebu pogodili u ruku, kao i njenu majku. Osobu sa dokumentima na ime Igor Momirovski metak je pogodio u desnu nogu, dok je najgore prošao lažni Metodij Docev, kome je povređena glava. On je u životnoj opasnosti i smešten je u sofijsku Vojnu bolnicu.
D. Telesković

Pijevčević ostaje u pritvoru
Sudsko veće posebnog odeljenja Okružnog suda u Beogradu u postupku protiv "stečajne mafije" odbilo je juče predlog branilaca Sekule Pijevčevića, bivšeg direktora "Kreditno-eksportne banke", da optuženog pusti iz pritvora uz jemstvo od 100.000 evra. Obrazlažući odluku, predsedavajući sudija Dušan Vojnović rekao je da ponuđeni iznos jemstva nije srazmeran krivičnim delima i njima stečenom imovinskom koristi, za koju se optuženi tereti.
Vojnović je napomenuo da se slučaj Pijevčevića razlikuje od ostalih slučajeva optuženih, kojima je odobreno da budu pušteni uz ponuđeno jemstvo, jer se njemu na teret stavlja veliki broj krivičnih dela.
Pijevčević je optužen za ukupno 12 krivičnih dela i to zločinačko udruživanje i organizovanje kriminalne grupe, dva dela davanja mita, pet zloupotreba službenog položaja u saizvršilaštvu i četiri zloupotrebe položaja u podstrekavanju.
Sudsko veće je u utorak prihvatilo predloge za polaganje jemstva za puštanje iz pritvora optuženog advokata Nemanje Jolovića i biznismena Milinka Brašnjovića, u iznosu od 100.000 i 50.000 evra.
Sudija Vojnović je tada rekao da će položeno jemstvo biti dovoljna garancija da optuženi ne pobegnu iz zemlje, kao i da više ne postoji bojazan da će uticati na svedoke jer je najveći broj njih već saslušan.
Sa ovakvim obrazloženjem nije se složio zamenik specijalnog tužioca Branislav Živković koji je najavio ulaganje žalbe i rekao da optuženi mogu da utiču na svedoke koji nisu saslušani i da iznosi za jemstvo nisu primereni delima i iznosima za koje optužnica tereti okrivljene.
Nemanji Joloviću optužnica specijalnog tužilaštva na teret stavlja zločinačko udruživanje, davanje mita i tri zloupotrebe službenog položaja. Optuženi Brašnjović tereti se za zločinačko udruživanje, davanje mita i zloupotrebu položaja.
Povodom prekjučerašnje izjave zamenika specijalnog tužioca Živkovića da "u poslednje vreme Specijalno tužilaštvo doživljava pritisak Republičkog javnog tužilaštva, Ministarstva pravde i Advokatske komore da bi to tužilaštvo smekšalo i pojedina optužena lica bila puštena na slobodu", ovo tužilaštvo je saopštilo da ne postoje pritisci pomenutih institucija već "odlična saradnja".
"Živković je svojim jučerašnjim stavom u sudnici verovatno želeo da ukaže da postoje neki oblici pritisaka na Sudsko veće, s obzirom na to da je jedan broj odluka ovog veća neočekivan", naglašeno je u saopštenju. Tužilaštvo navodi da je potpuno neočekivano da predsednik sudskog veća zabrani tužiocu postavljanje pitanja koja počinju sa "da li", kao i odluka da prihvati jemstvo za puštanje iz pritvora organizatora kriminalne grupe.
"Sve je ovo preuranjeno i neočekivano, pa bi u tom kontekstu i trebalo shvatiti izjavu zamenika specijalnog tužioca", saopštilo je tužilaštvo.
D. Vukosavljević

KUĆA U VOJNIČKOM RANCU
Još je Napoleon Bonaparte rekao " da svaki vojnik ima u svom rancu maršalsku palicu" misleći da svako ko se odluči za vojnu karijeru teoretski ima šansu da stigne i do pozicije maršala. Verovatno je to važilo, možda važi i sada za francuske vojnike, nekada davno i za srpske. A danas?
Sudeći po medijima, afere sa vilama i stanovima ozbiljno su nagrizle moralni profil jugoslovenskih i srpskih generala. Naravno, to se ne može uopštavati, ali je stvar poprimila ozbiljne dimenzije i sigurno će se odraziti i na budući prestiž uniforme srpskog vojnika.
Šta se, zapravo, dogodilo? Od kada su to kvadrati stambenog prostora za oficire najviših činova važniji od stanja borbenog morala, obučenosti vojnika i ispravnosti borbene tehnike? Zašto se niko od najviših činova ove vojske javno ne pobuni zbog zaostajanja u modernizaciji vojske, dok su neki istovremeno vrlo uporni u dobijanju novog stambenog prostora? Šta znači formula: "To mi pripada"?
Dakle, da li je sve počelo pred raspad nekadašnje Jugoslavije sa izgradnjom vile u Opatiji za tadašnjeg saveznog sekretara za narodnu odbranu admirala flote Branka Mamule? Aferu sa vilom u Opatiji otkrila je ljubljanska "Mladina", a onda se na taj list sručila lavina kritika Političke uprave SSNO-a, pa je onda Obaveštajna uprava SSNO-a napravila skicu psihološko-propagandnog rata protiv JNA u obliku krova vile i tu skicu poslala svim redakcijama dnevnih listova, pa je to objavio čak i zagrebački "Vjesnik" i sve je to stavljeno u kontekst "zločinačkog pokušaja rušenja Jugoslavije". A stvar je bila jednostavna, savezni sekretar za narodnu odbranu imao je u Beogradu službenu vilu u kojoj je stanovao sve dok je obavljao tu funkciju. Vila u Opatiji, a posebno vojnici oko nje, formacijski nisu išli uz tu funkciju. I tako je u predvečerje sloma Jugoslavije, zapravo, otvoren i slobodan lov na vile.
Sve dok je postojala uređena država, kakva je bila SFRJ, sa uređenom vojskom, a takva je bila, priznali to sada ili ne, JNA, tačno se znalo ko i na kakav stan ima pravo. Savezni sekretar za narodnu odbranu imao je pravo na kuću-vilu, ali samo u periodu dok obavlja tu dužnost. Kada prestane dužnost, prestaje i boravak u kući. Stambeni pravilnik nije se mogao menjati više puta za godinu dana kao što je to danas slučaj, a diskreciono pravo saveznog sekretara za narodnu odbranu u pogledu vanredno dodeljenih stanova bilo je vrlo restriktivno i taksativno određeno.
Naravno, raspad Jugoslavije doneo je i velike stambene probleme za starešine JNA koje su u Srbiju i Crnu Goru stigle iz republika koje su proglasile nezavisnost. Te starešine napustile su svoje stanove, njihove supruge većinom i radna mesta, prirodno očekujući da će se Beograd kasnije pobrinuti i za njihove sudbine. Pre svega za stan. 
No, umesto toga u jeku raspada Jugoslavije, negde u decembru 1991. usledio je prvi generalski juriš na elitno naselje "Cvećara 1". Naselje se gradilo dok je država propadala. Pločice su se uvozile iz Italije, budući stanari su bdeli nad izgradnjom umesto da su bdeli nad državom. Onda su se neki uselili, neki to odmah lukavo prodali i otišli na druge manje uočljive lokacije. Prošlo je dosta godina do novog juriša na naselje "Cvećara 2". Potomci nekadašnjih partizana koji su jurišali u Prvoj, Drugoj i ostalim ofanzivama na Nemce i druge mrske okupatore sada su jurišali na stambene kvadrate. Zašto? 
Zbog opšteg pada morala, zbog nepostojanja oficirskog kodeksa časti, zbog svega onoga što se zbivalo i zbiva u društvu. Ako je neko na službeni račun nadziđivao stambene kvadrate za vreme rata 1999. godine, otkupljivao stanove i kuće i sada za sve to ima opravdanja u stilu "on se eto borio za Srbiju, a oni njemu sada tako vraćaju", onda je to dijagnoza za lekara. Ali, šta reći za one koji tu dijagnozu tolerišu već sedam godina? I zašto tolerišu? U ime kojih interesa? Zašto je negde postupljeno krajnje surovo, pa su neki ostali bez radnih mesta i bez sredstava za život, a drugima je ostavljeno da se protivzakonito baškare sedam godina u službenoj vili? Koliko su tu oštećeni vojni beskućnici koji i danas žive u kasarnama, po hodnicima, u nužnom smeštaju?
Šta se to dogodilo i događa sa srpskim generalima? Jedan je bivši načelnik Generalštaba optužen da je šurovao sa glavnim američkim špijunom za Balkan, drugi je posle svog smenjivanja kompletnu vojnu dokumentaciju poslao u Hag, ali nije pomoglo, jer je i on u međuvremenu stigao u Hag, treći je, ali iz Republike Srpske, postao glavni svedok optužbe u Hagu i zato ga niko i ne dira i ne spominje, četvrti, onaj iz Srbije pasionirano skuplja stambene kvadrate od juga do severa nekadašnje SCG. Ovi u Hagu međusobno se žale "da nije fer da su svi oni tu, a glavnog šefa nema među njima".
Je li to slika i prilika srpskog generalskog korpusa danas? Ili su generali jednostavno videli šta se radi u društvu, šta rade tajkuni i političari, kakvi su danas vrednosni kriterijumi? Ili je to reakcija "napuštenih i zaboravljenih branilaca otadžbine"?
Pre desetak godina jednom japanskom vojnom pilotu, potpukovniku postavio sam nepristojno pitanje kolika mu je plata.
–  Oko 4.000 dolara, odgovorio je.
Bio sam začuđen, to je bilo malo za potpukovnika koji je bio komandant puka lovaca F-15 sa oko 2.500 sati naleta.
– Znate gospodine, nije sve u novcu, ima nešto i u oficirskoj časti, nasmešio se on.
U Njujorku na Tajms skveru godinama se vrtela reklama za pristupanje američkim oružanim snagama. Tekst je glasio ovako: "Stupite u armiju SAD, imaćete solidne plate, putovaćete širom sveta, upoznaćete zanimljive ljude i moći ćete da ih i ubijete". 
Nigde stanova i vila?

Tadić uručio sablje najboljim oficirima
U Domu Narodne skupštine juče je održana svečanost na kojoj je promovisana jubilarna 50. klasa oficira koja je završila Školu nacionalne odbrane. To je istovremeno i prva klasa oficira u Vojsci Srbije koja je završila generalštabno usavršavanje. Predsednik Republike Srbije Boris Tadić uručio je oficirske sablje trinaestorici slušalaca tog visokostručnog vojnog usavršavanja, a ministar odbrane Dragan Šutanovac predao im je diplome.
Tokom desetomesečnog školovanja oficiri su osposobljeni za najodgovornije vojne dužnosti. Prvi put celokupni nastavni program rađen je po standardima NATO-a za sve tri misije vojske: odbranu zemlje, mirovne misije i pomoć civilnom stanovništvu. 
Čestitajući završetak školovanja, predsednik Tadić je izrazio uverenje da će srpska vojska biti lider bezbednosti u regionu.
On je podsetio da je strateški cilj Srbije ulazak u Evropsku uniju i evroatlantske integracije i da reforma vojske mora da ide tim putem. 
Govoreći o Kosovu, predsednik Tadić je rekao da je Srbija u rešavanju budućeg statusa pokrajine čvrsto opredeljena za državni suverenitet i teritorijalni integritet, mirnim diplomatskim putem, a ne ratom. 
Kako je dodao, Srbija je čvrsto opredeljena i za saradnju sa Haškim tribunalom i za to da haški optuženici budu locirani, uhapšeni i izručeni tribunalu. 
U čestitki koju je oficirima uputio premijer Srbije Vojislav Koštunica ističe se uverenje da će slušaoci 50. klase slediti primere Mišića, Stepanovića i Putnika, koji su takođe završili generalštabna usavršavanja.Svečanost kojoj su prisustvovali načelnik Generalštaba Zdravko Ponoš, strani vojni izaslanici akreditovani u Beogradu, crkveni velikodostojnici, kao i pojedini ministri u Vladi Srbije otvorio je Vidosav Kovačević, načelnik Vojne akademije, a u ime nagrađenih oficira zahvalio je kapetan bojnog broda Petar Bošković.

Zidine čuvaju Peć i Dečane
Peć, Dečani, Gračanica – Za one koji su makar jednom posetili Kosovo i Metohiju zidovi su bili i ostali simbol ovog kraja. I dok su ih ranije na svojim imanjima podizali albanski domaćini, danas kameni bedemi, kao svojevrsni simboli opstanka malobrojnog srpskog življa, niču oko dve najveće srpske svetinje u Metohiji, Pećke patrijaršije i manastira Visoki Dečani. Ovdašnji ljudi iskreno veruju da ih, u uslovima kakvi su sada, od albanskih ekstremista mogu zaštititi samo visoki zidovi i strana vojska.
Igumanija Pećke patrijaršije 84-godišnja mati Fevronija na pitanje gostiju šta im je potrebno, odgovara:
– Imamo sve, samo se Bogu molimo da nam se vrati narod i da završimo ovaj zid pre nego što odu Italijani – veli monahinja koja, iako više od pola veka u ovom manastiru, nekadašnjem sedištu srpskih arhiepiskopa, ne pamti teže dane za sestrinstvo i narod koji se okuplja oko svetinje.
Na pitanje predsednice Kongresa srpskog ujedinjenja iz Vašingtona Jasmine Bulanže kako mogu da pomognu, starica mudro zahteva da se od Amerikanaca zatraži da učine šta mogu da nam se vrati narod, jer je manastir živ samo kad narod u njega dolazi, a "bez naroda nema ni manastira".
Bedem, sazdan od kamena i visok dva i po metra, lagano opasuje središte i duhovno srce Srpske pravoslavne crkve. Nedostaje još nekih 200 metara, ali nema dovoljno novca da se taj posao završi, pa monahinje iskreno brinu. Spokojni su, vele, dok je tu italijanski bataljon Kfora, ali ih pri pomisli na vreme pre njihovog dolaska obuzima zebnja. Stari i za odbranu niski zid nije sprečavao albanske ekstremiste da monahinje gađaju kamenjem, vređaju, viču i dobacuju razne gadosti. Tada su im uništili i ribnjak, sa oko tri tone kvalitetne ribe, što sestrinstvo nikad nije uspelo da obnovi. 
U nabavku odlaze pod pratnjom i to u – Srbiju, a ako im nešto zafali u svakodnevnom životu pomaže im naš čovek koji dobro govori albanski, ima automobil "bezbedne registracije" i može, istina takođe s rizikom, da se kreće u Peći i okolini. Leče ih lekari iz srpskih enklava, ili monahinje pod pratnjom odlaze za Srbiju i Beograd, jer je čak i za Albance čista lutrija da se predaju u ruke ovdašnjim lekarima koji su medicinska znanja sticali na studijama organizovanim po privatnim kućama.
Zid oko Pećke patrijaršije sigurno neće rešiti sve probleme Srba u ovom delu Metohije, ali će učvrstiti i sestrinstvo i ljude koji dolaze u manastir u uverenju da će ovde, kako u svakoj prilici ističu – ostati. 
Danas u Metohiji ima samo nekoliko hiljada Srba, a u samoj Peći ima 11 Srba u odnosu na 20.000 Albanaca, ali se ipak u sela, zaseoke i predgrađe Peći Srbi vraćaju. Jedan od jedanaestorice onih koji su se pre godinu dana odvažili da žive u gradu veli da mu je dobro, jer je kod svoje kuće, ali je zamolio da mu ne navodimo ime. Kao i drugi sagovornici sa kojima smo se sretali i pitali ih kako žive. Na putu od Peći do Prištine praktično nema nijedne srpske kuće. Ono što je porušeno bilo je srpsko, a među tim ruševinama je i – jedna crkva.
– Kada nakon legitimisanja i provere uđete u manastir, vi ste zapravo u jednoj prekrasnoj paralelnoj vasioni, dok je napolju van zidina pravi darmar. Živeti u takvim uslovima, toliko patiti, odupirati se svemu i pokazivati izuzetno gostoprimstvo predstavlja pravi podvig sestrinstva Pećke patrijaršije – smatra Jasmina Bulanže, predsednica KSU, koja je na Kosmet došla da bi se uverila kako se ovde živi i to prenela članovima Srpskog kokusa, senatorima, kongresmenima, svima koji od zida medijskih manipulacija ne vide surovost života srpskog življa.
Nedaleko od ovog niče i veliki dečanski zid, sa istim namerama i svrhom. Gradi ga isti majstor, Albanac, što je prema objašnjenju domaćina bezbednije i jedino moguće, a do sada na njegov rad nema primedbi. Najvažnije je da se zid završi.
– Visoki Dečani i drugi manastiri SPC na Kosovu i Metohiji mnogo znače narodu. Zato je naš zadatak da što bolje obezbedimo manastir, da ga ekonomski ojačamo i maksimalno osamostalimo kako bismo mogli da pomažemo našem narodu. Nekada je bio običaj da narod pomaže svetinju, danas smo mi u situaciji da moramo da pomažemo našim ljudima – veli vladika Teodosije, iguman Velikih Dečana, velikodostojnik koji je učestvovao u dosadašnjim pregovorima o zaštiti kulturne baštine.
Visoki Dečani je manastir koji je najviše napadan iz artiljerijskog oružja. Tokom sukoba ovde su pale 23 granate, samo 17. marta šest, a poslednja 30. marta ove godine. Zid bi s jedne strane trebalo da zaštiti izuzetno vrednu kulturnu baštinu, autentičnu crkvu sa ikonostasom i izuzetno narativno bogatim freskama, kao i ulaznom kapijom, sve iz 14. veka, jednu od poslednjih zadužbina srpske vlastele tog doba kada je srpska država bila na vrhuncu moći. Tu su isceliteljske mošti Stefana Dečanskog, originalni presto cara Dušana, sve u svemu, najveći i najočuvaniji hram nemanjićke Srbije.
S druge strane, unutar manastirskih zidina nalazi se pravi mali grad sa solidnim privrednim aktivnostima. Otac Danilo, koji je diplomirao stočarstvo, brine o poljoprivredi, pravi se dobar sir, med, vino sa imanja u Velikoj Hoči, rade ikonopisačka, duborezačka i stolarska radionica, ima svega i vlada savršen red.– U predgrađe Peći vratilo se 20 ljudi, ali nemaju ekonomsku perspektivu. Sa norveškom kancelarijom implementiramo programe nabavke poljoprivrednih mašina, šporeta, frižidera. Koliko je važno da se zaustavi priča o statusu, toliko je važno i da se ne zaustave mere za zaštitu Srba. Ako izgubimo naše svetinje i naš narod ode, onda se postavlja pitanje kakva je svrha statusa. A oni nas ucenjuju, sada smo kao taoci – veli otac Sava.

Jedemo preslano – kupamo se retko
Petina Srba nikada ne razmišlja o zdravlju, svaka druga osoba ima višak kilograma, gojaznih je već petina, svaki deseti se hvata za slanik a da ni probao nije ono što je u tanjiru, čak 60 odsto stanovništva ne pere zube svakodnevno, a opada broj onih koji se redovno kupaju.Ovo su neki od rezultata do kojih su došli istraživački timovi Instituta za javno zdravlje "Milan Jovanović Batut" sprovodeći opsežno istraživanje o zdravlju stanovnika Srbije 2006. godine. Kako je pre šest godina rađeno istraživanje zdravlja po istoj metodologiji, zdravstvo je dobilo veoma korisne i uporedive podatke koje svedoče koliko smo samo za šest godina neke navike i stilove života, faktore rizika za zdravlje uspeli da popravimo, a šta je gore nego što je bilo.
Podaci ukazuju da se u Srbiji ne vodi mnogo računa o načinu ishrane, čak 20 odsto odraslih nikada ne razmišlja o zdravlju. Skoro polovina (46,5 odsto) odraslih osoba u Srbiji ima povišeni krvni pritisak, a statistika govori da se kod nas jede slana hrana, jer i pre nego što okusi ono što je u tanjiru za slanik se hvata 8,7 odsto naših ljudi. Upozorenja lekara da je to podmukli ubica broj jedan, kao glavni faktor rizika za moždani udar i infarkt, oštećenje krvnih sudova i cirkulacije, nažalost, još ne daju rezultate. 
Slično se ponavlja i kad je reč o upozorenjima da je gojaznost bolest i da sve više postajemo nacija debelih. Na osnovu izmerene vrednosti indeksa telesne mase normalno uhranjenih je bilo 38,3 odsto, ali je svaka druga osoba sa viškom kilograma ( 54,5 odsto), gojaznih je već petina stanovništva, pred pragom da uđu u krug debelih je već 36,2 odsto osoba u Srbiji. Pothranjenih je u 2006. godini bilo 2,3 odsto. Dve trećine dece i omladine do 19 godina je normalno uhranjeno. Međutim, skoro jedna petina mladih, 18 odsto je umereno gojazno, a 6,4 odsto dece je gojazno i ovo je porast u odnosu na 2000. godinu. Zabrinjava i podatak da je za šest godina broj dece koja gledaju televiziju porastao sa 58 na 73 odsto, a mališana koji se igraju za kompjuterom ima tri više puta. 
Na primer, kad je reč o higijeni znatno poboljšanje je postignuto u tome koliko redovno peremo ruke, ali je za skoro 10 odsto opao procenat stanovnika koji su se redovno kupali ili tuširali, kao i procenat onih koji redovno, više od jednom dnevno, prali zube. Onih koji zube peru redovno u Srbiji je samo 40,7 odsto, u odnosu na 2000. godinu kada ih je bilo 56,7 odsto. 
Pozitivan trend je da je u Srbiji porasla redovnost uzimanja obroka: onih koji imaju tri obroka dnevno danas je 56,6 odsto, a čak tri četvrtine nacije redovno doručkuje. Zanimljivo je da najstariji, najsiromašniji i oni koji žive van gradskih naselja redovnije uzimaju obroke od mlađih osoba i ljudi koji žive u gradu. Odrasli stanovnik Srbije u proseku dnevno popije šest čaša vode. Žene, u starosnoj grupi od 20 do 34 godine , kao i stanovništvo gradskih naselja i Beograda najredovnije piju mleko, ali u istočnoj Srbiji to radi jedva jedna trećina stanovnika.
Riba i dalje nije u vrhu omiljenih namirnica kod našeg stanovništva, pa izgleda da i dalje prosek u ovoj statistici "vadi" konzumiranje ribe na Badnji dan, Veliki petak i Svetog Nikolu: 48,7 odsto naših ljudi ribu jede manje od jednom nedeljno.
Polovina stanovništva, čak 57,2 odsto, u ishrani pretežno koristi beli hleb, a 14,8 odsto crni, ražani i slične vrste hleba, a najveći procenat je u starosnoj grupi od 54 do 70 godina, što očigledno ukazuje da su prihvatili preporuke lekara poslednjih godina.
U odnosu na 2000. godinu, korišćenje životinjskih masti za pripremanje obroka je smanjeno, ali i danas u zapadnoj Srbiji (44,5 odsto) i u Vojvodini (43,8 odsto) hrana se najčešće pravi na masti. Najmanje masti potroši se u Beogradu – samo 14,2 odsto. Inače je primetan trend da je korišćenje životinjskih masti najveće među najsiromašnijim stanovništvom i siromašnijima, dok potrošnja opada sa porastom indeksa blagostanja, tako da je u ovom istraživanju svega devet odsto najbogatijih izjavilo da za pripremanje hrane koristi životinjsku mast.
-----------------------------------------------------------
Trećina uzima lekove na svoju ruku 
Bez odlaska lekaru najčešće se kupuju lekovi za bolove, zatim vitaminski i mineralni preparati
Trećina, tačnije 29,1 odsto odraslih osoba u Srbiji je u 2006. godini lekove uzimalo samoinicijativno, bez odlaska lekaru po recept ili po savet koji lek je odgovarajući za određenu bolest ili zdravstvenu tegobu. Da plate lek iz svog džepa češće se odlučuju žene (33,5 odsto), dok to čini 25,1 odsto muškaraca. Iako u Beogradu postoji razgranata mreža zdravstvenih ustanova, upravo stanovnici glavnog grada prednjače kad je reč o uzimanju lekova bez prethodne konsultacije sa lekarom. Takvih je čak 40,7 odsto od ukupnog broja ispitanika, a za samoinicijativnu kupovinu lekova odlučuje se tek 18,6 odsto stanovnika zapadne i 23,1 odsto centralne Srbije. Inače, zanimljiv je podatak da je svako sedmo domaćinstvo u Srbiji od najbliže ambulante udaljeno više od četiri kilometra.
Ovo su neki od podataka o korišćenju lekova dobijeni analizom rezultata obimnog istraživanja o zdravlju stanovnika Srbije u 2006. godini, koji su prošle nedelje predstavljeni javnosti. 
Najviše stanovnika je samoinicijativno uzimalo analgetike, lekove protiv bolova (26 odsto), zatim vitaminske i mineralne preparate, a čak 10 odsto je i dalje sklono da antibiotike i lekove za lečenje pojedinih bolesti uzima samoinicijativno. Značajan je podatak da su, u odnosu na slično takvo istraživanje iz 2000. godine, građani Srbije prošle godine lekove na recept nabavljali u 54,2 odsto slučajeva, dok je pre šest godina na teret zdravstvene kase, odnosno na recept do leka dolazio mnogo manji broj građana, samo 39,4 odsto stanovništva.
Na recept danas u najvećem procentu lekove nabavljaju najsiromašniji građani (63,2 odsto), dok oni koji kupuju lekove bez odlaska lekaru po recept pripadaju grupi bogatijih.

Tragedija pod velom porodičnih spletki
Aparati za narkozu, o kojima se ovih dana u medijima spekulisalo da su zbog starosti i neispravnosti "odgovorni" za smrt trogodišnje Anje Grahovac, nikada nisu korišćeni u klinici "Perfekta", potvrdio je za naš list dr Vladan Branković, vlasnik nekoliko bolnica, iz Štutgarta.Dr Branković, inače kum dr Dejana Milutinovića, vlasnika klinike "Perfekta", u kojoj je devojčici operisana katarakta, tvrdi da su pomenuti papiri o rashodovanim uređajima za anesteziju, koji su se pojavili u nekim novinama, verodostojni, ali da ta oprema nikada nije uvezena u Srbiju. Podsećamo da je vlasnik "Perfekte" odmah posle tragične smrti devojčice izjavio da su "aparati za anesteziju korišćeni i posle operacije trogodišnjeg deteta i da nije bilo problema ni prilikom kasnije urađenih intervencija".
– Te aparate sam kupovao za svoje bolnice u Nemačkoj. Tačno je samo da sam 2003. godine poklonio dva aparata za anesteziju klinici "Perfekta", ali to nisu bili rashodovani aparati. Ti uređaji su bili u dobrom stanju i podobni za upotrebu. Dokumenti o lošem stanju aparata koje je navodno u Srbiju poslala "žena iz Nemačke" su sasvim drugog fabričkog broja sa ventologom i nabavljeni su, što se vidi iz ugovora, kasnije nego uređaji koje sam poklonio "Perfekti" za početak srećnog rada – istakao je dr Branković.
Naš sagovornik tvrdi da je pogrešne ugovore medijima poslala njegova bivša supruga dr Katarina Aperić da bi mu naudila zbog bračnih razmirica i nesuglasica ne znajući pri tom šta se tačno dešavalo u slučaju smrti Anje Grahovac.
– Moja bivša žena pokušava na ovaj način da lažnim prikazivanjem stanja stvari naškodi meni i mom kumu Dejanu Milutinoviću. U toj njenoj "igri" joj pomaže drugarica iz Srbije koja se bavi vradžbinama samo da bi nekome napakostile. To sakriva pravu istinu, jer je nemoguće da aparat nekog ubije. To je isto kao kad bi za slučaj ubistva okrivili pištolj, a ne čoveka koji je iz njega pucao – dodao je dr Branković.
Da sporni aparati nisu korišćeni u "Perfekti" kaže i dr Dragan Milinković, anesteziolog, koji u pomenutoj zemunskoj klinici radi po ugovoru o delu.
– Kategorično tvrdim da aparati za anesteziju koji su korišćeni u "Perfekti" nisu pripadali rashodovanim uređajima. Naprotiv, to su dobro provereni aparati, uredno servisirani i korišćeni u velikom broju operacija – istakao je Milinković.
Veselin Cerović, branilac Dejana Milutinovića, naglašava da je žalosno i nedopustivo da se porodični nesporazumi rešavaju preko tragičnog slučaja kao što je ovaj i da se ovakvim ponašanjem vređa tuga i bol porodice pokojne devojčice.
– Treba sačekati stručno veštačenje aparata koji su korišćeni prilikom operacije male Anje, a koje je odredio Okružni sud. Svako drugo ponašanje nanosi štetu istrazi i uznemirava javnost. Klinika je imala dupli sistem boca za anesteziju i centralni razvod gasa, što znači da u slučajevima da aparat zakaže, odmah dolazi do priključivanja drugog uređaja, bez ugrožavanja zdravlja pacijenta – kaže Cerović.
Inače, krivično vanraspravno veće Okružnog suda u Beogradu odbilo je žalbe koje su na rešenja o određivanju pritvora uložili osumnjičeni za smrt trogodišnje Anje Grahovac. Time su postala pravosnažna rešenja o sprovođenju istrage i o određivanju pritvora, a saslušanje za 15 predloženih svedoka zakazano je za 19. jul.
Slučaj preminule devojčice uticao je i na lekare okupljene u uglednim institucijama, koji su se podelili u dve grupe: one koji smatraju da javnost ima pravo da zna šta se dešava iza zatvorenih vrata na sednicama komore i etičkog komiteta i onih koji su protiv toga. Podsećamo i da je Etički komitet SLD prekjuče ocenio da su u slučaju preminule devojčice prekršena etička pravila. Međutim, u redakciju našeg lista juče je stiglo saopštenje koje je potpisao dr Jovan Rakić, lekar privatne prakse, a u kojem se navodi da se on kao član Etičkog komiteta Srpskog lekarskog društva ograđuje od saopštenja objavljenog posle sastanka održanog 12. jula. 2007. u Beogradu.
"Ističem da zaključci objavljeni u medijima nisu ni razmatrani ni stavljeni na glasanje, te stoga nisu ni mogli biti usvojeni na sastanku Etičkog komiteta SLD", saopštio je Rakić.
D. Davidov-Kesar
-----------------------------------------------------------
Odbijene žalbe osumnjičenih za smrt Anje Grahovac
Krivično vanraspravno veće Okružnog suda u Beogradu odbilo je žalbe koje su na rešenja o određivanju pritvora uložili osumnjičeni za smrt trogodišnje Anje Grahovac, izjavila je juče Tanjugu portparol Okružnog suda u Beogradu Ivana Ramić. Ona je rekla da su time postala pravosnažna rešenja o sprovođenju istrage i o određivanju pritvora i da je saslušanje 15 predloženih svedoka zakazano za 19. juli.
U pritvoru se nalaze anesteziolog dr Stanoje Glišić, vlasnik klinike "Perfekta" dr Dejan Milutinović, suvlasnik očne ordinacije "Ilić" dr Božidar Ilić i serviser aparata za dovod kiseonika Milan Vasiljević. Anja Grahovac je preminula 4. juna, posle operacije urođene katarakte na privatnoj klinici "Perfekta" u Zemunu. 
Tanjug

Vrhovni sud Srbije odbacio optužbe RRA
Povodom višednevnih i upornih neprimerenih napada predsednika i zamenika predsednika Saveta RRA na Vrhovni sud Srbije, sudije i predsednicu suda, u kojima se presude najvišeg suda kvalifikuju kao "besmislene, skandalozne i nezakonite", dužni smo da nadležne državne organe i javnost upozorimo na negativne posledice takvog arogantnog ponašanja predstavnika jednog državnog organa, saopšteno je juče iz Vrhovnog suda Srbije. Podsećamo da su isti pojedinci iz Saveta RRA nekoliko puta, bahato i besprizorno ocenjivali da su odluke Vrhovnog suda "nelogične, nestručne, da predstavljaju pravno zamajavanje i da u njima ima i elemenata krivičnog dela". Zbog odbrane pravnog poretka i obezbeđivanja funkcionisanja sistema sudske vlasti u državi, Vrhovni sud smatra neophodnim da se oglasi povodom napada na integritet i autoritet ove institucije, njenog predsednika i sudija.
Za razliku od sudija, koji se, u svojim odlukama pozivaju na konkretne zakonske odredbe, članovi Saveta RRA ne poštuju sopstvene kriterijume, pa po slobodnoj oceni odlučuju kojim će radio i TV stanicama izdati dozvole. Takvo odlučivanje nije zakonito i Vrhovni sud Srbije je, u svojim presudama, na to i ukazao. Ali, zašto pojedinim članovima Saveta RRA nikako ne odgovara da bilo ko, pa ni sud, kontroliše njihove odluke? Odgovor na to pitanje je i odgovor na pitanje zašto predsednik i zamenik predsednika Saveta RRA napadaju i omalovažavaju Vrhovni sud Srbije, ocenjujući da su presude ovog suda "ozbiljan politički obračun" i traže od nacionalnih TV emitera podršku za napade na sud.
Predsednik Saveta RRA je, za razliku od predsednika Vrhovnog suda, učestvovao u donošenju svake odluke Saveta, pa i onih koje su, presudama, ocenjene kao nezakonite. Da li bi zbog toga, zbog nezakonitog rada u državnom organu, trebalo da bude smenjen ili da podnese ostavku?
Umesto da, kao predstavnici državnog organa, budu u prvim redovima borbe za pravnu državu i vladavinu prava, članovi Saveta RRA otvoreno izjavljuju da "presude Vrhovnog suda nemaju nikakvu pravnu važnost", da ih neće poštovati i da pojedine TV stanice "neće dobiti dozvolu, ma šta presuđivao Vrhovni sud"!? Svojim izjavama oni pokazuju da nisu dostojni svoje funkcije, da, omalovažavaju sud i pozivaju na nepoštovanje zakona, čime bezobzirno podrivaju državni sistem. Takvo ponašanje predstavnika državnih organa samo podgreva agresivnost građana koji su nezadovoljni sudskim odlukama i potpiruje atmosferu u kojoj pojedinci, u ime pravde, uzimaju oružje u ruke i pucaju u sudije.
A. P.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Dečak se udavio u odvodnoj cevi bazena
Ovčar Banja – U suženju odvodne cevi bazena u Ovčar Banji preksinoć u 18.45 sati zaglavio se i udavio Petar Radivojević (8) iz Čačka. Spasioci su, sve dok su verovali da postoji nada da je dečak živ, pokušavali da ga izvuku, ali u tome nisu uspeli. Mališan iz Takovske ulice, koji je prošlog meseca završio prvi razred OŠ "Vuk Karadžić", na bazen je došao sa ocem Brankom i mlađim bratom Mihailom (4), ali se dečakovo kupanje završilo tragedijom koja je potresla sve Čačane. Telo je izvađeno tek juče ujutru oko 9 sati, a čačanska policija uhapsila je trojicu zakupaca bazena, Zorana Savkovića (52), Ljubomira Popovića (49) i Vidosava Kneževića (56), kao i Savkovićevog sina Marka (26), svi su iz Čačka. 
Na teret im se stavlja teško delo protiv opšte sigurnosti, uz navod da su propustili da postupe po propisima i tehničkim pravilima o merama zaštite na bazenu.
Istražni sudija Okružnog suda u Čačku Branislav Stanić obavio je uviđaj u toku noći i saopštio da je oko 18.15 sati Marko Savković odvio ventil za ispuštanje vode iz bazena, iako je tada u vodi bilo kupača, među njima i dece. To je učinjeno bez upozorenja da se voda ispušta, naveo je sudija, i izuzetno jak vrtlog povukao je malog Petra u odvodnu cev, tunelskog profila na otvoru 240 sa 185 milimetara. Taj odvod montiran je na samom dnu severne strane bazena gde je vodeni stub najviši, i dostiže 180 santimetara.
Kad je video šta se događa, dečakov otac pozvao je prisutne da pomognu i zaronilo je nekoliko jačih muškaraca, među njima i Marko Savković i Nenad Stojković, profesionalni ronilac iz Ovčar Banje. Dečakovo telo s nogama unapred već je bilo uvučeno u cev odakle su virile ruke, oko kojih su spasioci vezali konopac i pokušavali da izvuku mališana.
– Telo je bilo tako zaglavljeno da izvlačenje nije dolazilo u obzir. Mogli smo samo da mu istrgnemo ruke – objasnio je juče Nenad Stojković.
Pošto je odvod vode bio prekinut, pozvani su u pomoć vatrogasci i radnici čačanskog "Vodovoda" i pumpama su ispraznili bazen, oko jedan čas noću. Ali, ni tada nije bilo moguće izvući utopljenog dečaka, iako je demontiran i ventil i video se deo tela, pa je tek juče ujutro, razbijanjem zida bazena izvađena cev koja je Petra zarobila. Istražni sudija naložio je obdukciju, zbog čega je juče iz Beograda doputovao dr Ljubiša Božić iz Nacionalnog kriminalističko-tehničkog centra MUP-a Srbije, specijalista sudske medicine.
Bazen u Ovčar Banji juče, razume se, nije radio, jer je to i tehnički neizvodljivo. Vlasništvo je Mesne zajednice u Ovčar Banji, a od 1990. godine u zakupu ga neprestano drže Savković, Knežević i Popović. Puni se svakog jutra banjskom toplom vodom koja na površini ima temperaturu od 38 stepeni Celzijusa i do ulaska prvih kupača prirodno se ohladi do željne tačke.
– Moja preporuka nadležnim organima jeste da zabrane rad bazena, dok se ne otklone svi nedostaci koji utiču na bezbednost. Neshvatljivo je da na otvoru odvodne cevi ne postoji zaštitna rešetka niti da se voda ispušta na ovakav način, dok su kupači još u bazenu. Ne bi smeli da budu ni na ivici bazena, jer neko može da upadne slučajno i da ga odnese matica. Očevici kažu da je toliko jaka da je u istu odvodnu cev uvlačila i lopte sa površine vode – izjavio je sudija Stanić.
U kući Radivojevića, nedaleko od gradskog bedema, tuga i neverica. Petrova majka Olivera je trudna, dala nam je dečakovu sliku i izvinjavajući se samo izustila:
– Šta da vam kažem?

Vršac prestonica folklora
Vršac – Glavni gradski trg u Vršcu bio je premali da primi sve ljubitelje folklora i ostale znatiželjnike koji su iz čitave regije došli da uživaju u narodnim igrama grupa iz 14 zemalja, sa tri kontinenta. Još dvadesetak kulturno-umetničkih društava će se pojaviti u revijalnom programu. Biće to prava prilika za plesače da prikažu savladane veštine, narodne nošnje i dostignuti umetnički nivo.
Deseti, jubilarni put, Vršac će pet dana biti svetska prestonica folklora. Na pozornici će se predstaviti oko 700 učesnika. Stigle su grupe iz Italije, Hrvatske, Makedonije, Grčke, Rumunije, Bugarske, Poljske, Obale Slonovače, Republike Srpske, Indije, Turske, i, naravno, Srbije. Francuzi i Gruzini su izrazili žaljenje što moraju da otkažu. 
Podizanjem državne, gradske i festivalske zastave, uz himnu "Bože pravde", Zoran Lončar, ministar prosvete, proglasio je otvorenim Međunarodni festival folklora "Vršački venac", poželevši dobrodošlicu svim ljudima dobre volje i, biranim rečima, posebno pohvalio jednu od domaćih folklornih grupa, "Kopaonik" sa Kosmeta, iz Leposavića, koja je pobrala priznanja u svetu, mada osnovana 1998. godine.
Olga Petrov, direktorka najstarijeg festivala ove vrste u Srbiji, kaže da zbog čestih poziva mora punjač za telefon sa sobom da nosi. Ponosna je na ovogodišnju masovnost. Ističe Indijce, koji na "Vršačkom vencu" učestvuju od početka, a ove godine posebno se hvali dolaskom atraktivne folklorne grupe iz Obale Slonovače. 
– Zamolili su nas da im dozvolimo dan-dva zakašnjenja, a kad stignu, da ih ne planiramo za učešće u kasnim noćnim satima, zbog hladnoće, s obzirom na to da su njihove nošnje "skromne", i mogu lako da se prehlade. Uz to, zamolili su da im omogućimo izvesno vreme za meditaciju, koja spada u pripremu za nastup – kaže gospođa Petrov, i naglašava izuzetno interesovanje publike za ovu grupu, koju odlikuje dinamičnost i upotreba raznih udaraljki, maski i – štula, na kojima spretno izvode fine pokrete. 
Ona ističe jednu od bitnih karakteristika učesnika, o kojoj se malo zna. Plesači su, uglavnom, zavidno obrazovani, a poseduju i poprilično muzičko znanje. Turski solo plesač je mladi lekar, na primer, a među folklorcima ima studenata, inženjera, profesora...
U Vršac je, sa grupom iz Indije, stigla i zanimljiva dama: solistkinja Rada Anđali, doktor filozofije, inače, vlasnik Škole folklora u Austriji. Indijci su stigli posle zvaničnog otvaranja, u noći između četvrtka i petka, i odseli u vršačkom hotelu "Srbija". O njihovom dolasku se, već nekoliko dana, raspituju sunarodnici, mladići i devojke, pitomci u ovdašnjoj Pilotskoj akademiji.
Indijski folklorci su u Vršcu već "starosedeoci", i svake godine zapažaju ambijentalne promene, nove objekte, u međuvremenu podignute. Posebno su, kažu, zadovoljni komforom Glavnog gradskog trga, Centrom "Milenijum", zelenim površinama u gradu... Kao i prethodnih godina, predvodi ih Džezbir Nišćal, diplomirani pravnik.
– U Delhiju je oko 100.000 advokata, a i u mojoj najužoj familiji troje se tim poslom bave. Ja sam se opredelio za širenje dobre volje – kaže nesuđeni advokat, inače, generalni sekretar Udruženja za negovanje prijateljstva među narodima, čiji će član, verovatno, uskoro postati i Vršac, odnosno Srbija.Sa Sicilije su u Vršac stigle dve generacije: roditelji i deca. Najmlađi učesnik ima šest godina i, kao učesnici svečane povorke, pobrali su aplauz publike. Čim su došli, Sicilijanci su otišli na bazen hotela "Vila breg", da se osveže. Grci su poveli iskusnije igrače, "starije", od četrdesetak godina.

Francuska na prvoj liniji vatre
Analiza vesti Ugledni nemački list "Velt" izneo je juče tvrdnju da se rešenje statusa Kosova i Metohije pomera "za najmanje godinu dana", u nadi međunarodnih aktera da će za to vreme biti nađen kompromis između "američkog pritiska i ruskog kočenja". Ono što se u vezi sa statusom Kosmeta dešavalo u poslednja tri dana donekle zaista upućuje na takav zaključak.Prvo su u sredu francuski predsednik Nikola Sarkozi i ruski predsednik Vladimir Putin telefonom razgovarali o budućnosti južne srpske pokrajine. (Francuz je, kao što je u kratkom vremenu njegovog predsednikovanja već postalo jasno, gorljivi pobornik Ahtisarijevog plana i nezavisnosti Kosova, barem u meri u kojoj je ruski predsednik protivnik te opcije). Samo njih dvojica znaju šta su jedan drugom rekli, ali novi šef francuske diplomatije doputovao je već sledećeg dana u Beograd i svima dao do znanja da veruje da se stvar kreće u pravcu koji odgovara zapadnim saveznicima. Bernar Kušner iskoristio je jednodnevni boravak u Beogradu da saopšti ovdašnjoj javnosti i političarima da Putinova reakcija na peti nacrt američko-evropske rezolucije o nezavisnom statusu Kosova, koju je Sarkozi preporučivao Putinu, "nije bila tako negativna kako sam ja čuo ovde u Beogradu". "Putin misli da je napravljen dobar korak kako bi se eliminisali neki razlozi za zabrinutost Rusije u vezi sa tim planom", rekao je zadovoljno Kušner.
Iste večeri je demantovan. Iako je iz ruskog Ministarstva inostranih poslova prethodno najavljivano da će biti potrebno "izvesno vreme" za razmatranje predloga rezolucije, Moskva je u četvrtak uveče zapečatila sudbinu i ovog američko-francuskog nacrta rezolucije tako što je objavila da ga odbacuje. 
U Njujorku je tog dana održana serija diplomatskih susreta u Savetu bezbednosti, Kontakt grupi i, kako javlja Tanjug, bilateralnih sastanaka između predstavnika zapadnih država i Rusije, sa ciljem da se Rusi privole na pristanak. A onda je šef ruske diplomatije Sergej Lavrov prilično oštro saopštio da problem unapred određene nezavisnosti nije uklonjen i da se i u novom tekstu rezolucije "iza uvijenih fraza krije zaključak da će posle 120 dana, bez obzira da li su se Beograd i Priština dogovorili, faktički stupiti na snagu plan Martija Ahtisarija". Lavrov je naglasio da je "uz nepristrasne međunarodne posrednike neophodno da se pregovori nastave, bez određivanja rezultata unapred, bez obzira koliko su lepe formulacije korišćene". Juče je njegov zamenik dodao da bez radikalnih promena teksta, "Rusija nema razloga ni da ulazi u debatu u SB".
"Bez promena u vezi sa suštinskim pitanjima koja su od značaja za nas, što smo već ranije objasnili našim partnerima, ne vidimo neophodnost da učestvujemo u kozmetičkim promenama nacrta rezolucije", pojasnio je Vladimir Titov.
Bernar Kušner je uneo novu notu u razgovore o statusu sa tvrdnjom da integracija Srbije u Evropsku uniju neće biti moguća bez prethodnog rešenja statusa Kosova. Šef francuske diplomatije je državnom vrhu Srbije, kako saznaje "Politika", rekao i da je Kosovo "rak Srbije". Malo je informacija procurelo u javnost sa sastanaka šefa francuske diplomatije sa predsednikom Borisom Tadićem, premijerom Vojislavom Koštunicom i ministrom spoljnih poslova Vukom Jeremićem, ali nije teško naslutiti kakav je utisak Kušner, nakon tih reči, ostavio na svoje sagovornike, kao ni kakva je bila njihova reakcija.
Svejedno, već sada je jasno da su se Amerikanci i Evropljani dogovorili da Francuskoj prepuste važnu ulogu u budućim  razgovorima o statusu pokrajine. O tome je posvedočio i visoki predstavnik EU Havijer Solana, koji je izrazio želju da Francuska stane "na prvu liniju" u pregovorima. No ako je suditi po beogradskom, a zatim u petak i prištinskom nastupu prvog administratora UN na Kosovu i čoveka koji uživa Sarkozijevo poverenje, pitanje je da li će se, i koliko, francuska diplomatska inicijativa razlikovati od Ahtisarijeve.
Biljana Mitrinović
-----------------------------------------------------------
Snižavanje statusa
Komentarišući izjavu specijalnog izaslanik UN Martija Ahtisarija da treba sniziti status Rusije u UN, Lavrov je rekao da je ona "neumesna". "Takve izjave snižavaju nečiji status, ali ne status Rusije. Status Ahtisarija opredeljen je njegovim mandatom specijalnog izaslanika. I on predviđa izradu niza predloga. Ako se jedna od strana ne slaže, potrebno je nastaviti predgovore", kazao je Lavrov. 
-----------------------------------------------------------
Uticaj gasa na francuski stav
Jučerašnji "Ekonomist" možda je obelodanio uzroke Sarkozijevog zadovoljstva ovonedeljnim telefonskim razgovorom sa Putinom. "Francuska i njen novi predsednik Nikola Sarkozi dobili su kraljevski poklon od predsednika Rusije Vladimira Putina pošto je francuskoj nacionalnoj kompaniji dozvoljeno da uđe u veoma izazovni ruski energetski sektor", piše uticajni britanski nedeljnik. Posle nekoliko godina razmatranja, Gasprom je izabrao francuski Total da zajedno s njim eksploatiše ogromno polje gasa na Arktiku, objašnjava se uz ocenu da "nema sumnje da je taj dogovor postignut u četiri oka između gospode Putina i Sarkozija". 
"Ovo vreme je naročito osetljivo, jer EU i Rusija idu ka sukobu oko Kosova. Dok gospodin Sarkozi proslavlja dogovor za Total kojem je i sam pomogao, mogao bi da razmišlja šta Moskva očekuje od njega zauzvrat", piše "Ekonomist".S. R.

Srbija spremna za nove pregovore o statusu Kosmeta
Obavezuju se Vlada Srbije i svi državni organi da blagovremeno i energično odgovore svakom nagoveštaju ili činu bilo kog međunarodnog subjekta, koji bi bili usmereni na jednostrane akte povrede suvereniteta i teritorijalnog integriteta Srbije. Ovo se posebno odnosi na pretnje i eventualne akte jednostranog priznanja nezavisnosti Kosova i Metohije. Ovo je jedan od ključnih zaključaka, uz izražavanje spremnosti za nastavak pregovora, u vladinom Nacrtu rezolucije o Kosmetu, o kojem je juče Slobodan Samardžić, ministar za Kosovo i Metohiju, započeo konsultacije sa šefovima poslaničkih grupa u srpskom parlamentu.
Konačan tekst rezolucije trebalo bi da bude definisan po okončanju svih konsultacija da bi potom bio prosleđen Narodnoj skupštini Srbije na razmatranje i usvajanje na sednici koja je zakazana za 24. jul.
Prema vladinom Nacrtu rezolucije, skupština bi zaključila da je Srbija spremna za početak nove faze pregovora o pronalaženju najpovoljnijeg rešenja za Kosovo i Metohiju "imajući u vidu svoje temeljne državne interese, legitimne interese albanske nacionalne manjine u pokrajini, opšte interese osiguranja regionalne stabilnosti, kao i perspektivu mirne budućnosti svih svojih građana". Izlažući predlog o suštinskoj autonomiji Kosova i Metohije, Srbija je spremna za postizanje kompromisnog rešenja ovog problema, navodi se u Nacrtu i ističe: "U tom cilju neophodno je da zainteresovani međunarodni činioci, zajedno sa predstavnicima Srbije, obezbede prave pregovore između predstavnika Srbije i privremenih institucija samouprave na Kosovu i Metohiji. Za razliku od bezuspešnih pregovora koje je vodio Marti Ahtisari, novi pregovori moraju biti otvoreni u pogledu ishoda i trajanja uz poštovanje osnovnih načela i normi međunarodnog prava".
Narodna skupština Srbije, prema Nacrtu rezolucije, obavezala bi vladu da formira novi državni pregovarački tim za pregovore o budućem statusu Kosova i Metohije.
Kako se predlaže Nacrtom, Skupština Srbije bi konstatovala da je "Kosovo i Metohija neodvojivi deo države Srbije na osnovu važećih i obavezujućih ustavnih i međunarodnopravnih dokumenata: "Suverenitet i teritorijalni integritet Srbije garantovani su ne samo Ustavom Srbije nego i Poveljom UN, Završnim aktom iz Helsinkija i odgovarajućim rezolucijama SB UN, posebno Rezolucijom 1244. Svako rešenje budućeg statusa Kosova i Metohije mora polaziti i u krajnjem ishodu poštovati ova osnovna načela. Svaki pokušaj rešenja kojim bi se prekršila ova načela bio bi proglašen ništavnim i opasnim po egzistenciju države i kao takav predstavljao bi povod za odgovarajuće delovanje organa Srbije u skladu sa međunarodnim pravom".
Prema Nacrtu rezolucije, vlada bi bila dužna da redovno izveštava Narodnu skupštinu o međunarodnoj i unutrašnjoj situaciji u vezi sa Kosovom i Metohijom.
-----------------------------------------------------------
Nepotrebna nova rezolucija Saveta bezbednosti
U Nacrtu rezolucije navodi se: "Narodna skupština smatra apsolutno nepotrebnim usvajanje nove rezolucije SB UN, kojom bi se započeli novi pregovori. Nova rezolucija SB UN o Kosovu i Metohiji treba da usledi samo posle završenih pregovora kojima bi se utvrdilo kompromisno rešenje budućeg statusa pokrajine. Novi pregovori mogu se voditi samo u okviru postojeće Rezolucije 1244 i na osnovu jasnog mandata Ujedinjenih nacija. Narodna skupština zahteva od svih članica UN da poštuju suverenitet i teritorijalni integritet Srbije, saglasno međunarodnom pravu, Povelji UN i Rezoluciji 1244. Narodna skupština, takođe, zahteva da generalni sekretar UN preduzme sve mere koje su mu na raspolaganju na osnovu obavezujućih dokumenata UN da spreči kršenje Povelje UN i Rezolucije 1244. Obavezuje se Vlada Srbije da deluje u pravcu ostvarenja ovih zahteva Narodne skupštine".M. Č.

Pridnjestrovlje – moldavsko Kosovo
Specijalno za "Politiku"Tiraspolj, jula – Srbija i bivša SFRJ nemaju monopol nad jedinim ratom na teritoriji Evrope od 1945. Na našem kontinentu početkom devedesetih besneo je još jedan mali, prljavi građanski rat. O njemu se i kod nas i u Evropi malo zna. Odneo je nekoliko hiljada života, i kao i rat u SFRJ, izbio je zbog raspada još jedne komunističke tvorevine, SSSR-a. Rat se vodio između Moldavije, koja je tada upravo stekla nezavisnost, i njene male pokrajine Pridnjestrovlja. Sukobi niskog intenziteta počeli su 1990. a sam rat je trajao kratko, samo nekoliko meseci tokom proleća 1992. godine. Od jula 1992. u Pridnjestrovlju je mir. Ne puca se i ne gine, ali nema ni rešenja. Obe strane, zamorene petnaestogodišnjom pat-pozicijom, poslednjih meseci sve češće upućuju poglede ka Kosovu i rešavanju njegovog statusa. Ako Kosovo dobije nezavisnost i Pridnjestrovlje će, nadaju se stanovnici te otcepljene moldavske regije.
Devetnaestogodišnja Inga Kuzenko od rođenja živi u Tiraspolju, glavnom gradu samoproklamovane Pridnjestrovske moldavske republike. Rat sa Moldavijom je za nju nepoznanica i davna prošlost jer je ona tada imala jedva četiri godine. Jedino okruženje koje Inga poznaje jeste Pridnjestrovlje koje susedi drže u ekonomskoj, transportnoj, pa i vojnoj blokadi skoro celog njenog života. Ideja o međunarodno priznatoj nezavisnosti je i njen san zbog koga se ona odlučila da studira političke nauke. Sada je odličan student druge godine na Univerzitetu u Tiraspolju. Prema strancima, kao i većina stanovnika Pridnjestrovlja, pokazuje određeno nepoverenje. Razlog za to je sistem obrazovanja i rada sa mladima koji im od malih nogu usađuje premisu da većina loših stvari dolazi preko granice. Naročito sa moldavske strane. 
Tekovine velikog oslobodilačkog rata od 1941. do 1945. kao i rata za nezavisnost 1992. godine svakodnevno su prisutne u životima, naročito mladih Pridnjestrovlja. Indoktrinacija tim idejama je sveprisutna. Na to najviše i računa rukovodstvo Pridnjestrovlja kao na ključni faktor za dugoročno ostvarenje ideje nezavisnosti. Upravo će te mlade generacije već za koju godinu ući u sve sfere političkog i ekonomskog života zemlje i ideje usađivane tokom detinjstva i mladosti će bez razmišljanja i sprovoditi. Inga je odličan primer. Ona kaže da jedva čeka da završi fakultet i počne da se bavi politikom. Želja joj je da postane deputat u pridnjestrovskom sovjetu (parlament) i svojim angažovanjem pomogne da se dođe do nezavisnosti. A na pitanje zašto Pridnjestrovlje treba da bude nezavisno, Inga, kao i većina, mladih odgovara na isti način: "Zato što smo toliko različiti od Moldavije i zato što Moldavija želi da nas proguta."
Koren problema Pridnjestrovlja i jeste u različitoj strukturi stanovništva u odnosu na ostatak Moldavije. Politički je nekorektno reći da su Moldavci Rumuni, ali su im koreni i jezik isti. Oni čine preko 90 odsto populacije u ostatku zemlje. Sa druge strane, u Pridnjestrovlju je čak 60 odsto stanovništva slovenskog porekla. To je posledica planskog naseljavanja Rusa, Ukrajinaca i Srba u taj region još od sredine 18. veka. Najviše je Rusa, više od 35 odsto, slede Ukrajinci, kojih je oko 30 odsto, pa zatim Moldavci, sa oko 20 odsto.
Inga Kuzenko je poreklom Ukrajinka, ali se smatra Pridnjestrovkom. Ukrajinu ne doživljava kao rezervnu državu, ali rado prihvata pomoć koju je ta država spremna da joj ponudi. Možda je najbitnija ta da svi stanovnici Pridnjestrovlja ukrajinskog porekla mogu da dobiju i ukrajinski pasoš. Tu pogodnost koristi i Inga koja sa svojim ukrajinskim pasošem putuje najčešće u postojbinu svojih roditelja. Rusija svojim sunarodnicima u Pridnjestrovlju nudi i dvojno državljanstvo uz ruski pasoš. Zbog toga zgrada ruskog konzulata u Tiraspolju podseća na zapadne ambasade u Beogradu sa ogromnim redovima za vize.
Kompletna ekonomija Pridnjestrovske moldavske republike (PMR), kako Pridnjestrovci zovu svoju nepriznatu državu, zasnovana je na izvozu, većinom u Rusiju. Godišnji bruto nacionalni dohodak po glavi stanovnika je jedva 1.000 dolara, a prosečna plata u Tiraspolju oko 100 evra.Fokusiranje na nezavisnost je jedini motiv oko koga lokalni lideri mogu da okupe narod i motivišu ga da zaboravi na ekonomske neprilike. Poslednjih 15 godina predsednik PMR Igor Smirnov više je nego svestan da svom narodu nema mnogo šta da ponudi. Osim ideje o Moldaviji i zapadnim silama kao neprijateljima i svetlim tradicijama oslobodilačkih ratova, tu je još i nada o skoroj nezavisnosti, koja se iz dana u dan obnavlja već 15 godina.

Koštunica: Nova rezolucija vodi ka novoj albanskoj državi
Novi nacrt rezolucije o budućem statusu Kosova i Metohije predstavlja uvod u stvaranje nove albanske države na teritoriji koja čini 15 odsto Srbije, zato je Srbija oštro odbacila ovaj nacrt, istakao je predsednik Vlade Srbije Vojislav Koštunica juče u razgovoru sa generalnim sekretarom NATO-a Jap de Hop Sheferom.
Kako je saopštila Kancelarija Vlade Srbije za saradnju s medijima, Koštunica je upozorio da stvaranje još jedne albanske države u regionu može da prouzrokuje veoma opasne posledice po mir i stabilnost Balkana. 
Predsednik vlade je naglasio da nova rezolucija Saveta bezbednosti UN treba da bude rezultat postignutog dogovora dve strane i ukazao da je Srbija spremna da odmah započne nove pregovore na osnovu Rezolucije 1244, koji će dovesti do kompromisa saglasnog Povelji UN i Ustavu Srbije. 
Shefer je rekao da Ahtisarijev plan predstavlja najbolju osnovu za rešenje budućeg statusa Kosova i Metohije i naglasio da je veoma važno očuvati mir i stabilnost u Pokrajini, navedeno je u saopštenju.
Predsednik Srbije Boris Tadić zatražio je juče od generalnog sekretara NATO Jap de Hop Shefera da Kfor obezbedi potpunu zaštitu Srba na Kosovu i Metohiji. Tokom sastanka sa Sheferom, Tadić je zatražio bezbednost za Srbe na Kosovu, bez obzira na to kako će se odvijati proces rešavanja statusa južne srpske pokrajine, saopštila je pres-služba predsednika.
Tadić je ponovio da je Srbija čvrsto opredeljena da očuva svoj suverenitet i teritorijalni integritet mirnim, diplomatskim i pravnim sredstvima.
Predsednik Srbije i Jap de Hop Shefer razgovarali su i o unapređenju saradnje Srbije i NATO u okviru programa Partnerstvo za mir.
Generalni sekretar NATO Jap de Hop Shefer je prethodno u Beogradu, uz ocenu da bi trebalo izbeći "nepotrebno odlaganje" rešavanja statusa Kosova, pozvao sve strane na "umerenost i uzdržanost". "Pred Savetom bezbednosti je novi nacrt rezolucije, koji predviđa nastavak pregovora i nadam se da će strane koje su do sada sprečavale usvajanje rezolucije o Kosovu pokazati neophodnu fleksibilnost", rekao je Shefer na konferenciji za novinare, posle sastanka sa ministrom spoljnih poslova Srbije Vukom Jeremićem. 
Ocenjujući da status kvo na Kosovu nije održiv, generalni sekretar NATO je naveo da je poslednji nacrt rezolucije možda poslednja šansa da sve zainteresovane strane dođu do rešenja. "Određivanje statusa Kosova nije u rukama NATO, već se o tome odlučuje u Savetu bezbednosti", rekao je Shefer i ponovio da je plan Martija Ahtisarija dobra osnova za rešenje kosovskog pitanja.
On je podsetio da je primarni zadatak Kfora da zaštiti i većinu i manjinu na Kosovu, "sa velikim akcentom na zaštiti srpske manjine". 
Šef srpske diplomatije je rekao da će Srbija učiniti sve kako bi pomogla Kforu da očuva mir i stabilnost u južnoj srpskoj pokrajini, ocenjujući da je reč o najvažnijem prioritetu za obe strane. "Dobio sam uveravanja da je Kfor na oprezu i da vrlo pažljivo prati razvoj situacije na terenu i da će učiniti apsolutno sve da očuva mir i stabilnost", rekao je Jeremić, ocenjujući da bez tog bezbednosnog preduslova nije moguće sprovesti reforme neophodne za članstvo u EU.
Jeremić se složio da bi trebalo izbeći nepotrebno odlaganje u rešavanju budućeg statusa Kosova, ali je istakao da nije potrebna nova rezolucija, već da treba početi nove pregovore, kako se ne bi izgubilo vreme na određivanju toga kako će izgledati nova rezolucija. Dvojica zvaničnika su se saglasila da je "jedini put" za čitav region – uključujući i Srbiju – evroatlantska integracija.

Buš ratuje u Iraku i sa Kongresom
Od našeg stalnog dopisnikaVašington, 13. jula – Rastojanje između Bele kuće i Kongresa, duž vašingtonske Avenije Pensilvanija, kao da lakše prevaljuju turisti nego američki vrhunski političari. Izvršna i zakonodavna vlast su, naime, u tako žestokoj svađi da im se ne mili da se posećuju.Glavni razlog za istrajne strateške razmirice je – rat. Većina kongresmena traži da se korenito promeni pristup Iraku i glavninu trupa vrati kući do sledećeg 1. aprila, dok šef države, kako je juče ponovio, smatra da bi se povlačenjem američkih snaga Irak ostavio na milost i nemilost "onim istim teroristima koji su (otetim putničkim avionima) 11. septembra 2001. udarili na SAD".
Neslaganja su narasla do specifične blokade. "Svi su, zapravo, kao uhvaćeni u klopku – obe strane strahuju od posledica promene" – ocenio je Leon Paneta, član Studijske grupe za Irak koja je predložila postepeno povlačenje američkih snaga s najvećeg savremenog ratišta.
Kurs se neće promeniti samo će se još dva meseca nastaviti međusobna neslaganja – sugeriše analitičar "Vašington posta". Ima u vidu 15. septembar, za kada je zakazano parlamentarno razmatranje izveštaja o kretanjima u Iraku, kako bi se videlo da li i dalje treba izglasavati finansiranje tamošnjeg rata.
Deblokada unutrašnjih odnosa još nije na vidiku. Nijedna strana ne odstupa. Buš kaže da Amerika mora da odnese pobedu, kongresmeni procenjuju da je to nemoguće. Oni mu prete novim zakonima, on njima novim vetom za čije obesnaživanje kongresmeni nemaju dovoljnu većinu glasova…
Dok se oni preganjaju, obaveštajci upozoravaju da Al Kaida postaje sve opasnija, da ulaže napore da se infiltrira i da je povećala svoje kapacitete da izvrši novi napad na Ameriku. Iz istih izvora AP prenosi i procenu da će SAD u naredne tri godine biti "suočene sa istrajnom i razvijenom terorističkom pretnjom unutar sopstvenih granica" i da, pri tom, glavna opasnost dolazi od "islamskih terorističkih grupa, naročito od Al Kaide, koje su pojačale akcije za ubacivanje svojih operativaca ovamo".
Slični alarm lansiran je juče nalazom, takođe sačinjenim u sklopu Nacionalnih obaveštajnih procena (NIE), da je Al Kaida ojačala "operativne sposobnosti za napade na ciljeve u Americi i Evropi". U danas objavljenom odeljku, AP navodi i nove zabrinutosti: da Al Kaida verovatno i dalje teži da nabavi hemijsko, biološko ili nuklearno oružje i da bi ga upotrebila ako stekne mogućnosti za njegovu primenu. Ujedno se izražava bojazan što su "pojedinci unutar SAD prihvatili ekstremističku varijantu islama".    
U NIE je naglašen i jedan antiteroristički uspeh. "Međunarodni napori u poslednjih pet godina smanjili su mogućnosti Al Kaide za ponovni napad na SAD", prenosi se iz tog raporta.
U međuvremenu se nastavljaju osporavanja Bušovog ratnog optimizma i uveravanja javnosti da se drži principa, ne podležući "politikantstvu". Mediji podsećaju da većina anketiranih građana izražava nezadovoljstvo njegovim strateškim kursom, da treba naći načine da se američke trupe izvuku iz iračkog "građanskog rata", kao i da je CIA još pre osam meseci ocenila da "vlada u Bagdadu nije sposobna da vlada"… Predstavnici demokratske većine u parlamentu zameraju, ujedno, republikanskoj administraciji što je "preteranim koncentrisanjem na Irak zanemarila realni rat protiv terorizma čije jezgro čini Al Kaida". Ovako ili onako, tek – politički raskoli rastu, gotovo uporedo s navedenim opasnostima.
M. Pantelić

Zagonetna smrt Naserovog zeta
U jeku rasprava o vinovnicima atentata na odbeglog ruskog agenta Aleksandra Litvinjenka, pojavljuju se spekulacije o povezanosti tog slučaja sa zagonetnom smrću "Vavilonskog anđela", bliskoistočnog velemajstora špijunaže i trgovca oružjem, Egipćanina Ašrafa Marvana.Smele pretpostavke temelje se na saznanjima takozvanih Palestinaca, obaveštajnih veterana u Beču, o mogućnosti obećanog ili iznuđenog doprinosa Marvana, uoči smrti, potkraj juna ove godine – naporima Moskve da obnovi izgubljeni uticaj na Bliskom istoku.
Beč još crpi informacije sa Bliskog istoka na osnovu kontakata uspostavljenih u eri dobrih odnosa austrijskog državnog vrha i Arafatove struje u Palestini. Tako bečka razmišljanja nisu mimoišla srednjoevropske obaveštajne centrale. U najmanju ruku se ne odbacuju pretpostavke o "ruskoj vezi" Marvana.
On je imao traženi profil za pretpostavljenu ulogu. Kao izuzetni poznavalac bliskoistočne scene i njenih glavnih aktera, decenijama je bio vrhunski špijun izraelske obaveštajne službe Mosad. Istovremeno je važio za ličnost koja je uživala poverenje državnog vrha u Egiptu. 
Marvanu je pripisivana uloga dvostrukog špijuna, koji je svojom delatnošću, ipak, doprineo uspostavljanju mira na Bliskom istoku. Na osnovu obaveštajnih manevara, ali i savetodavnih usluga – bio je lični savetnik egipatskog predsednika Anvara Sadata – zaraćene strane, Izrael i arapske države, bile su primorane da posle sukoba 1973. sednu za pregovarački sto u Kamp Dejvidu.
Sa druge strane, Marvanu se prebacuje da je unovčio slavu kao trgovac oružjem. Koristeći početni kapital od dvadesetak miliona dolara, čijem se poreklu do danas nije ušlo u trag, ušao je u poslovne veze sa trgovcem oružja Adnanom Kašogijem i londonskim multimilijarderom Muhamedom al Fajedom. Prijatelji su mu bili državnici Hosni Mubarak i Moamer Gadafi – bar do 2004. godine, kada je otkriveno da je Marvan bio akter špijunskog nadmetanja na Bliskom istoku.
Smenjeni šef izraelske vojnoobaveštajne službe general-major Eli Zeira nije oprostio Marvanu što je neslavno okončao karijeru zbog nepotpunih informacija koje mu je Egipćanin pribavio uoči invazije arapskih saveznika na Izrael, 1973. godine. U memoarima je optužio Marvana, pod lažnim imenom, naravno, za snabdevanje Mosada lažnim i nepotpunim podacima. Pseudonim ključnog obaveštajca brzo je odgonetnut. Zeirovi londonski sajani, izraelskim službama odani patrioti iz dijaspore, otkrili su ko se krije iza službenih naziva Mosada "Vavilon", "Anđeo" i "Vavilonski anđeo". Ašraf Marvan. Pogrešno tumačenje operativnih imena otklonilo je četvrto operativno ime – "Zet". Bila je to aluzija na Marvana, zeta bivšeg egipatskog predsednika Gamala Abdela Nasera.
Uz informaciju da je Mosad isplaćivao Marvanu paušalne sume za pribavljene informacije, u visini od po pedeset hiljada engleskih funti, bivši general Zeir naveo je podatak da je Marvan do bogatstva od pomenutih 20 miliona dolara došao neposredno posle mirovnog samita u Kemp Dejvidu.
Napušten od "arapskog kružoka" u Londonu, Marvan je potražio nove prijatelje i poslovne partnere. Jedan od njih bio je ruski milijarder Roman Abramovič. Da li je to poznanstvo uticalo na rast podozrenja među arapskim, izraelskim, ali i britanskim poznanicima, nije razjašnjeno. 
Ostala je činjenica da se Marvan poslednjih meseci pred smrt više puta žalio da strahuje za život. Činjenica je, takođe, da se Skotland jard nije posebno potrudio da razjasni uzroke njegove smrti 27. juna ove godine. 
Marvan je pao sa četvrtog sprata svog apartmana u londonskoj luksuznoj četvrti Mejfer. Površna i neuobičajeno brza istraga nadležnih policijskih organa ukazala je na dva moguća uzroka. Prvo, da je pad najverovatnije prouzrokovan gubitkom ravnoteže usled nastupa "lake nesvestice". Kao drugo, nije isključena mogućnost da je reč o samoubistvu: "... Naravno. Suicid je popularan u okruženju dvostrukih i trostrukih špijuna", cinično je zaključio komentator londonskog "Tajmsa".

Konj bolje plaćen od vojnika
Od našeg stalnog dopisnikaLjubljana, 13. jula – Zašto su retki oni koji žele da služe domovini? To pitanje je zažuljalo poslanike tokom burne dvodnevne rasprave o zaradama pripadnika Slovenačke vojske (SV). Vlada je, kako bi popravila materijalno stanje "šake jada", odlučila da vojnicima u predstojećem rangiranju plata u javnom sektoru ponudi 20. umesto 16. platni razred, obelodanio je ministar odbrane Karel Erjavec.
Ministar, međutim, nema mnogo razloga za euforiju, pošto SV puca po šavovima zbog nezadovoljstva podređenih, čiji patriotizam domovina trenutno nagrađuje mesečnim primanjima u visini od 497 odnosno 507 evra. Ubuduće će osnovica vojničke zarade iznositi 573 evra, iako neki poslanici poput Zmaga Jelinčiča smatraju da je biti vojnik posebno poslanstvo, pa zato slovenačkim uniformama, iako rade u profesionalnom sastavu, navodno "nije važna zarada".
Ljubljanski "Dnevnik" demantuje Jelinčiča ali i predstavnike vlade koji tvrde da će obećana povišica učiniti da mlađarija nagrne u vojnu službu. Vojsci je otkazalo poslušnost čak 248 pripadnika samo u periodu od nove godine do 6. jula, dok je uniformu obuklo svega 137 novih kandidata, što izaziva zabrinutost o stanju kadrova u SV. Samo protekle sedmice je SV napustilo sedam vojnika, a uprkos bombastičnoj propagandnoj akciji koju je lansiralo Ministarstvo odbrane – nije se prijavio nijedan. Mediji u međuvremenu propituju čitaoce anketama tipa "zašto vojnici odlaze iz VS?", "zašto slovenački momci ne žele u vojsku?", "zbog preniskih plata?", "zbog preniske identifikacije s državom?", "zbog premalo patriotizma?", "zbog pacifizma?", "zbog opasnosti da budu poslati u opasne misije po svetu?"…
Analitičari prognoziraju da agonija tek čeka SV, jer se do kraja leta očekuju masovni otkazi i odlazak vojnika u civile više nego ikada. Krajem avgusta sa Kosova treba da se vrati oko 600 pripadnika 10. motorizovanog bataljona, a vesti iz pokrajine nisu ohrabrujuće – nevladini mediji izveštavaju da je oko 10 odsto slovenačkih vojnika izrazito nezadovoljno svojim statusom, platom a naročito uslovima života i rada na Kosovu, pa najavljuju napuštanje aktuelnog zaposlenja. Jasno da loše vesti ne pomažu porast zanimanja za vojni posao, naprotiv.
Kakvo je stanje najbolje opisuje brojnost kandidata u školskom centru "Vipava", gde svega 12 "guštera" trenutno prolazi kroz prvu fazu obuke, što je gotovo duplo manje od broja onih koji su se avanture radi prijavili na tromesečno dobrovoljno služenje vojske. To su dokoni studenti koji tokom raspusta žele da upoznaju "vojnički život". Njih 21 spasava kapacitete školskog centra u Vipavi da ne zvrje prazni. Optimizam ne budi ni zbir onih koji u Vipavi pohađaju obuku za profesionalne vojnike – ima ih samo 76.
Sva je prilika da je kadrovski basen državljana koji u vojsci vide svoju (profesionalnu) budućnost – iscrpen, zaključuju komentatori. Nije čudo ako se zna da prosečna mesečna zarada (sa dodacima) slovenačkog vojnika iznosi oko 600 evra što je jednako plati bolje plaćenih čistačica u državnim firmama.Opozicioni prvaci upozoravaju da je u poslednje dve godine opasno opao broj novozaposlenih u SV, dok raste krivulja otkaza, koji samo pljušte. Prema planovima nadležnog ministarstva, do kraja 2007. bi stalni kontingent Slovenačke vojske morao da ima 7.750 pripadnika, a juna ih je bilo jedva 7.213. S obzirom na dosadašnji trend, jasno je da je plan o zaposlenju više od 500 novih vojnika do kraja ove godine nedostižan cilj. Vojnici nisu začuđeni; podsećaju da Slovenačka vojska za svakog od 15 konja, angažovanih "za protokolarne svrhe" iz Konjušnice "Lipica", plaća 8.400 evra godišnje, dakle 700 evra mesečno. Stoga ogorčeno zaključuju: "Konji su bolje plaćeni nego mi!"

Skijatos u vatrenom obruču
Specijalno za "Politiku"Atina, 13. jula – Požari ponovo besne u Grčkoj. Skijatos, jedno od najlepših ostrva, danas je u vatrenom obruču sa kojim desetine vatrogasnih ekipa ne uspevaju da se izbore. Jak vetar koji neprestano menja pravac onemogućava vatrogasce da zaustave plamen koji je, praktično, oko ostrva napravio vatreni obruč.
Popularno letovalište Agias Paraskevi je pod kontrolom, ali su za svaki slučaj skoro svi turisti evakuisani. Dva velika hotelska kompleksa u Trulosu su, takođe, evakuisana. Desetak vatrogasnih brigada su na terenu a pomoć iz vazduha im pružaju "kanaderi". Ministarstvo odbrane uputilo je na ostrvo avion sa pedesetak pripadnika specijalne ekipe za vanredne situacije. Takođe, tokom dana će kao pomoć ostrvu biti upućena i grupa od pedeset specijalno obučenih marinaca.
Prema poslednjim informacijama, požar je u potpunosti prekinuo svaku komunikaciju između istočnog i zapadnog dela ostrva. U prekidu je i snabdevanje električnom energijom. Ugrožene su i stambene zgrade pa je u toku evakuacija lokalnog življa u najugroženijim delovima ostrva Skijatos. Operacije spasavanja se odvijaju sporo i teško jer su ulice uske i strme, a do većine domova dolazi se preko desetine stepenika.Požari ponovo prete i drugim delovima Grčke koja je u prvom talasu vrućina već doživela najveću ekološku katastrofu u kojoj je, praktično, uništena sva šuma na Parnasosu. U šumskom požaru na Kritu poginula su tri vatrogasca. Poslednje vesti potvrđuju da se vatra rasplamsava i ozbiljno preti Eviji, Solunu, Halkidikiju, Lakoniji, Prevezi... Novi požari ponovo su registrovani na Kritu, u Retimnu i Hanji, Larisi, Piliju...

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.


  </body>
 </text>
</TEI>