<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Neka bude svetlost
Povodom Dana Železničara Srbije u Svečanom salonu Glavne železničke stanice priređena je izložba slika i fotografija pod nazivom „Neka bude svetlost” čiji autori su članovi Udruženja umetnika Železnica Srbije. Žiri je za najbolji rad proglasio fotografiju 
„U magli” autora Božidara Vitasa. Drugo mesto propalo je Kirilu Dimitrovu za crtež „Dvorište”, a treće Tomki Vulićević za fotografiju „Pred suton”. Pohvaljen je rad pod nazivom „Katun” Jelene Velimirović.

Tebi, moja Dolores
U organizaciji izdavačkog preduzeća„Admiral buks” sinoć je u Klubu knjige „Busola” priređena promocija obnovljenog  izdanja romana „Tebi, moja Dolores”, potresne priče čuvene partizanske lekarke Saše Božović o patnjama i gubitku jednogodišnje ćerke Dolores. O romanu je govorila književnica Branka Selaković, dok je uspomene na Sašu Božović evocirao njen sin dr Slavko Božović. 
Inače, ime Dolores Saša Božović je svojoj ćerki dala po poznatoj revolucionarki iz Španskog građanaskog rata, Dolores Ibaruri - La Pasionariji.

„Bebe” pevale u čast velikoj Mami
Elen Stjuart je šezdesetih osnovala teatar „La MaMa”, jednu od najslavnijih avangardnih trupa na svetu, rasadnik talenata koji se nisu ustezali od eksperimenata i menjanja pozorišnog jezika. Mame više nema, preminula je prošle godine, ali su njene „bebe” živahne i vesele, što su pokazale i sinoć u Domu omladine, predstavom u njenu čast pod nazivom „La MaMa kantata”, prikazanom u okviru Bitefa.
Nova generacija njenih „beba”, njih deset, nije izvodilo „ludorije” kakve su se rutinski dešavale u Maminom pozorištu. Klavir, set bubnjeva, mikrofoni i video bim na kojem su emitovane fotografije i snimci Elen Stjuart, njenih saradnika i njihovih predstava, bili su jedini rekviziti. Stihovima koji nisu visokoparni melodramski uzleti, već samo muzičkim ritmovima prilagođen govorni jezik, zaraznim melodijama, komičnim pokretima i mimikom zasmejavali su publiku i mamili aplauze.

Loš posao, dobar rezultat
Igre i učinak košarkaške reprezentacije Srbije u kvalifikacijama za EP u Sloveniji tek će biti predmet analize, ali selektor Dušan Ivković je u obraćanju medijima jasno naznačio da je posao loše odrađen. Za poraz u Talinu od Estonije je rekao da je blamaža i da mu je teško pao kao i igračima. Iako ne traži alibi, selektor je izneo niz razloga koji su doveli do situacije da se tek u poslednjem kolu traži prolaz, ali razume i razočarenje javnosti. Ipak, bilo je i natpisa koje ne može da shvati.
– Mi nismo ljudi koji bi brukali zemlju, sve radimo sa mnogo emocija. Ne tražimo alibi jer igrali smo slabo, a to mogu da kažem i za moj deo posla. Ja sam zbog reprezentacije odbio vrlo povoljne ugovore. Igrači se osećaju isto, nemojte da mislite da nije tako – naglasio je selektor.
Otkazi i povrede, narušena „hemija” od starta su uticali na promenu načina igre. Pripremne utakmice su sakrile nedostatke, ali Ivković je istakao kako je znao da će u kvalifikacijama biti problema.
– Na poluvremenu utakmice sa Turskom na „Trofeju Beograda“ rekao sam saradnicima kako ne bi bilo loše da izgubimo kako bi došli u ravan sa mogućnostima. Na startu kvalifikacija ušli smo u velike probleme. Povreda Ercega onemogućila je da igramo sa dve „četvorke”, a Krstić je bio van stroja. Pojavile su se velike oscilacije u igri koje su nas pratile do kraja. Najveći problemi su nastajali kada na parketu nije bilo Teodosića. Znao sam da će do toga da dođe pa sam još na pripremama tražio iskusnog organizatora igre koji bi nam pomogao. Razgovarao sam sa Vuletom Avdalovićem, ali nije mogao to da prihvati. Rašić je imao problema sa povredom, a Tepić ni u klubu ne igra na toj poziciji.
Za igru kakvu je želeo da forsira, sa čvrstom odbranom i u tranziciji, selektor nije imao rešenje jer zbog fizičkih predispozicija na većini pozicija tim to nije mogao da iznese.
–Redak sam ako ne i jedini trener u Evropi koji se trudi da gradi najsavremeniju i najagresivniju košarku. Igrači su želeli, ali nisu fizički mogli da izdrže te zahteve. Kad god bi postavio odbranu po čitavom terenu protivnik bi to iskažnjavao.
Problem na poziciji „jedan” pokušao je da reši sa nekim od mlađih igrača, a Teodosiću nema šta da zameri jer je igrao 26 minuta u proseku, ali ima šta da ga posavetuje.
– On je romantičar, ali rekao sam mu da mora da menja neke stvari jer ne bi smeo da stane sa radom, odrekne ambicije da zaigra u NBA. Sada ga u klubu čeka zahtevni trener, a ima visok ugovor.
Ivković je istakao da je atmosfera u timu bila na visokom nivou.
– Ovo je tim izuzetnih ljudi i košarkaša i tako je selektiran. Krstić me je posle poraza u Estoniji, gde je došlo do potpunog raspada sistema pitao da li je on krivac i taj koji je povratkom u tim poremetio „hemiju”.
Sledi Slovenija, a selektor smatra da tamo može da se napravi dobar rezultat ukoliko se izvuku pouke. Svaki igrač je dragocen, a na spisak bi stavio i Darka Miličića ukoliko bude rekao da želi da igra za reprezentaciju.
M. S.

Odbrana očekuje odustajanje od postupaka protiv Džajića
BEOGRAD – Odbrana nekadašnjeg predsednika FK „Crvena zvezda” Dragana Džajića upitala je danas sud i tužilaštvo da li će odustati od suđenja njihovom branjeniku s obzirom na najavljene izmene krivičnog zakonodavsatva, ali oni nisu imali odgovor na to pitanje.
Suđa Danko Laušević rekao je da to nije pitanje za njega, dok je zamenik višeg tužioca Jelena Katić samo slegla ramenima.
Jedan od Džajićevih branilaca Velislav Milutinović želeo je da zna da li tužilaštvo namerava da odustane od postupka koji se protiv Džajića vodi za oduzimanje imovine, podsećajući da su nadležni najavili izmene Zakona o oduzimanju imovine proistekle iz krivičnog dela.
Odbrana fudbalske legende, koja bi, prema najavama, uskoro trebalo da se vrati na čelnu funkciju u „Crvenoj zvezdi”, smatra da bi tužilaštvo trebalo da odustane i u odnosu na krivično delo zloupotreba službenog položaja za koje je Džajić optužen, s obzirom na to da se očekuje brisanje tog člana iz Krivičnog zakonika.
Džajiću se u Višem sudu u Beogradu sudi za zloupotrebu službenog položaja zajedno sa nekadasnsjim finanasijkim direktorom i sekretarom „Crvene zvezde” Vladimirom Cvetkovićem i Milošem Marinkovićem, a sa njima na optuženičkoj klupi je i fudbalski menadžer Ranko Stojić.
Protiv njih se vodi i postupak za privremeno oduzimanje imovine za koju tužliaštvo sumnja da je proistekla iz krivičnog dela. Svi se terete da su protivpravno prisvojili oko osam miliona evra od transfera četiri zvezdina fubalera u inostrane klubove.
Na današnjem suđenju saslušan je nekadašnji ministar policije Radmilo Bogdanović koji je svedočio kao bivši član Upravnog odbora tog kluba o transferu fudbalera Zorana Njeguša 1998. u „Ateltiko” iz Madrida.
Bogdanović je posvedočio da je UO dao saglasnost da Njeguš ode iz kluba ali da se na sednicama nikad nije rasplravljalo o konkretnim uslovima prelaska.
Na pitanje tužioca da li je pogledao ugovor o tom transferu, Boganović rekao da nije, jer „nije sumnjao ni u koga i verovao je ljudima koji upravljaju Zvezdom”.
Fudbaler Goran Drulić koji je danas trebalo takođe da svedoči nije došao na suđenje, pa je njegovo salsušanje zakazano za 23. oktobar, kada bi trebalo da budu saslušana još dva preostala svedoka.
Ukoliko u oktobru ne bude novih dokaznih predloga za saslušanje svedoka, veštaćenja ili pribavljanje drugih materijalnih dokaza sud bi mogao da zaključi glavni pretres a potom da zakaže novo ročište za izlaganje završnih reči tužilaštva i odbrane, a potom i izricanje presude.
Bilo da presuda bude osuđujuća ili oslobađajuća po zvezdine bivše čelnike, oni i tužilaštvo imaće pravo da ulože žalbu Apelacionom sudu u Beogradu na tu odluku u roku od 15 dana od prijema pisanog otpravka presude.
Postupanje u tom slučaju „nije hitno” jer nije u pitanju pritvorski predmet, tako da Viši sud nije obavezan kratkim rokovima za pisanje presude, kao ni Apelacioni sud za odlučivanje po žalbama.
Džajić, Cvetković, Marinković i Stojić su optuženi da su protivpravno prisvojili višemilionske novčane iznose u evrima, dolarima i markama - ukupno oko osam miliona evra, od prodaje četiri fudbalera „Crvene zvezde” Drulića, Zorana Njeguša, Perice Ognjenovića, i Ivana Dudića. Tokom istrage tužilaštvo je odustalo od lkrivičnog gonjenja za tranfer Nemanje Vidića.
Džajić i ostali se terete za krivično delo zloupotreba službenog položaja, za koje je zaprećena kazna zatvora od dve do 12 godina.
Svi oni od početka postupka negiraju da su protivpravno prisvajali novac od transfera i da su vršili druge zloupotrebe.
Džajićevi advokati su čak zimus na suđenju saopštili da je njihovom klijentu nuđen sporazum sa tužilaštvom, prema kom bi priznao krivicu u zamenu za dve godine kućnog zatvora, kao i obavezu da dva miliona evra uplati u pravosudni budžet, ali da je fudbalska legenda to odbila.
Protiv Džajića, Cvetkovića, Marinkovića i Stojića vodi se i postupak za privremeno oduzimanje imovine.
Mediji prethodnih dana prenose da je Džajić jedan od najozbiljnih kandidata za predsednika „Crvene zvezde”. Na tom položaju, ali i drugim funkcijama u klubu, Džajić je bio godinama pre pokretanja krivičnog postupka.

Četverac bez kormilara u finalu EP
VAREZE – Srpski četverac bez kormilara u sastavu Miloš Vasić, Radoje Đerić, Miljan Vuković i Goran Jagar plasirao danas se u finale na Evropskom prvenstvu u Varezeu.
Posada Srbije je trijumfovala u drugoj trci kvalifikacija sa vremenom 6:02,00 minuta.
Iz prve grupe direktan plasman u finale izborila je Grčka (5:57.17 minuta), a ostale posade će morati u sutrašnji repesaž.

Partizan doveo Žarka Tomaševića
BEOGRAD – Fudbalski klub Partizan angažovao je crnogorskog štopera Žarka Tomaševića kao poslednje pojačanje u letnjem prelaznom roku.
Ovaj 22. godišnji fudbaler došao je u Humsku kao slobodan igrač, pošto mu je prethodno istekao ugovor sa portugalskim Nasionalom iz Madeire.
Tomašević je sa Partizanom potpisao ugovor na dve godine, uz opciju da se saradnja produži za još jednu sezonu. On se tek sad priključio ekipi pošto je prethodno imao problem sa povredom meniskusa.
Crnogorski igrač je drugo pojačanje Partizana na mestu štopera, a u klub je pre njega došao Sreten Sretenović iz ljubljanske Olimpije.

U poljoprivredi se ništa ne dešava preko noći
U našem okruženju skoro redovno nastaje veliko razmišljanje (zabrinutost) kada se nešto (ružno) desi. Na primer, kao sada vrlo aktuelno, velika suša u poljoprivredi. I odmah procena: najmanje jedna milijarda evra štete za samo dva meseca (i ko zna koliko će biti do kraja?!). I odmah pitanja kao: da smo nešto imali sisteme za navodnjavanje… šta nas još čeka (nestašice i poskupljenja hrane)? Ili šta uraditi za sutra ili naredne godine da nas tako nešto ne pogodi?!
Suša je, nema sumnje, gadno i podjednako pogodila sve u poljoprivredi. Još manje je sumnjivo da je šteta ogromna. Počela je (srećom) tek posle žetve pšenice. Znači, pogođen je najveći broj važnih kultura – pre svega okopavine (kukuruz, soja, suncokret). Ipak, dobar osmatrač je mogao da zapazi bar dve važne stvari:
1. Vojvodinu kao severni ravničarski deo naše zemlje je žešće pogodila nego brdsko-planinski deo
2. U oba osnovna dela naše zemlje bilo je i velikih razlika
U stvari pojavile su se dve čudne razlike, koje su se jasno zapažale:
a) tamo gde je razvijenije stočarstvo (brdsko-planinski deo) posledice suše su manje; tamo gde nema stoke, izgleda nema šta da se ubere
b) tamo gde je sve urađeno kako treba (obrada zemljišta – setva – đubrenje – zaštita) uticaj suše takođe je manji. Isti atar, njiva do njive, isto zemljište i klima, a razlike vrlo uočljive: na jednoj njivi nemate šta ubrati, a na drugoj kukuruz dočekao septembar skoro kao u normalnim godinama!
I jedno i drugo navodi ne samo na razmišljanje, već i na donošenje zaključaka. Prvi i najvažniji jeste: da li zaista u tolikoj meri zavisimo od prirode? Ili, treba li baš sve svaliti na prirodu? (Da razmislimo i o pojmu: kad je nešto dobro, onda smo to mi, a ako je nešto loše, onda je to neko drugi.).
Drugi zaključak bi se odnosio na to koliko vodimo računa o zemljištu. Najvažnije je da svakoj njivi vratimo bar onaj deo organske mase, koji se odnese sa svakom žetvom. Takva njiva će sigurnije da primi u sebe sve padavine i da ih duže čuva – to je osnova koja ne mora da se uči, već se brzo stekne iskustvom.
Sličan je i treći zaključak. Odnosi se na primenu onih agrotehničkih mera koje važe kao osnovne. Za svaku se zna šta znači kada se uradi dobro i na vreme. I kakav je rizik ako se poneka potceni, ne uradi ili ne uradi onako kako bi trebalo. To najbolje pokazuje Libigov čuveni „zakon minimuma”. Njiva (poljoprivreda) redovno dobro nagrađuje svakog ko se njoj predaje i uradi samo ono što je potrebno. Svaki promašaj se ne oprašta i kao opomena da se to ne zaboravi još neki put!
Upravo je velika suša ove godine jasno pokazala da je korišćenje zemljišta vrlo ozbiljna i mnogo složenija stvar nego što se poslednjih nekoliko decenija mislilo. A sve navedeno i mnogo čega drugog navodi na postavku koja je svakom dobrom seljaku od vajkada dobro poznata: u poljoprivredi se ništa ne dešava „preko noći”. Ko se bavi poljoprivredom, nabavlja traktor ili podiže štalu, to sve treba da ,,traje” bar 15 – 20 godina. Sve to se posebno odnosi na mladi svet u razmišljanju da li se baviti poljoprivredom ili kako ostati u poljoprivredi. Za bar polovinu današnjeg broja poljoprivrednika (od oko pola miliona) može da bude opstanka sa bar prosečno dobrim izgledima za normalan rad, kvalitetan život i pristojan dohodak. I to samo uz uslov da briga države bude stabilna za sve one koji ostvaruju bar prosečne rezultate.
U ovom trenutku je veoma teško biti dovoljno pametan i hrabar pa usmeriti postupke u pravom smeru. Počev od svakog poljoprivrednog domaćinstva gde su sve rezerve pri kraju, skoro je nemoguće naći načina za nekakvu samopomoć. To se odnosi i na državu, ma koliko bilo jasno da upravo ona mora da ,,zalegne” i pomogne u ovim teškim trenucima. Da pomogne svakom domaćinu u poljoprivredi ne samo da opstane radi sebe, već radi države u celini!
Šta to u stvari može da znači?
U rezervama (mogućnostima) države, ma kakve one bile, naći načina za istovremeno dvojno usmeravanje:
– tekuća pomoć (ne samo zbog suše) na sve moguće načine da opstanu oni koji su nam potrebni i koji će nam još dugo biti potrebni;
– ulaganje u dugoročna opredeljenja primarne poljoprivrede (stočarstvo, navodnjavanje, hortikultura) i pomoć industriji prerade za proizvodnju proizvoda višeg nivoa (da ne prodajemo kukuruz sa njiva, kako to radi sirotinja, a uvozimo meso i sir, koji je neko proizveo na bazi našeg kukuruza!).
Redovni profesor univerziteta u penziji

U nedelju, 16. septembra, u novom „Magazinu” čitajte:
POD LUPOM: KAKO ŽIVIMO
Znamo šta je dobro, ali...
 Iako 38 odsto populacije Srbije smatra da se ispravno hrani, a četvrtina zna da je prerađena hrana štetna po zdravlje, samo 18 odsto izbegava ovu vrstu namirnica, pokazuje jedno nedavno istraživanje. Većina naših ljudi je svesna i značaja dobrog sna, fizičkih aktivnosti, redovnih lekarskih kontrola... ali nikako da pređu „sa reči na delo”. Baš kao i u onoj čuvenoj priči o dijeti „od ponedeljka”...
Piše Slavica Berić
-------------------------------------------------------------------- 
NE SAMO O POSLU: DUBRAVKA STOJANOVIĆ
Istoričarka sa Tašmajdana
 Otac joj je bio ugledni profesor na Pravnom fakultetu i diplomata, majka profesorka engleskog jezika. I ona je postala doktor nauka, ali u sasvim trećoj struci: želela je da bude sigurna da je sve postigla sopstvenim radom. Istorija je postala njena „neizbežnost”(mada to ponekad smeta njenoj ćerki Ani), pomaže joj da razume prošlost i sadašnjost, i objasni je svojim studentima, čitaocima, gledaocima... Ponekad su to neprijatne istine, ali ona smatra da je dužnost intelektualca da i takve saopšti.
Piše Aleksandra Mijalković
------------------------------------------------------------------------- 
ZANIMLjIVA SRBIJA
Otvaranje planine Radan
 Na prostoru od oko 500 kvadratnih kilometara nalaze se izuzetna prirodna, istorijska i kulturna bogatstva. Potrebno je da se samo kroz planinu probije put u dužini oko 13 kilometara, pa da turisti stignu sa jednog na drugo zanimljivo mesto, kao što su stare rimske terme u Prokuplju, hram Svetog Prokopija iz druge polovine  devetog veka, ostaci grada Jug Bogdana i njegovih devet sinova, čuveni vinogradi i neolitsko naselje Pločnik, koje je  privuklo najpoznatije evropske arheologe, nešto dalje je Prolom banja, pa proslavljeno „čudo prirode” – Đavolja varoš...
Piše Dragan Borisavljević
-------------------------------------------------------------- 
PORODIČNI LEKAR
Put do vitalnosti
Ishrana sa velikim količinama šećera, belančevina životinjskog porekla, masnoća, soli, belog brašna i mlečnih proizvoda ozbiljno ugrožava zdravlje. Upućeni kažu da smanjena količina hrane, ili gladovanje od nekoliko dana, može da bude istinski lek koji pročišćava organizam i poboljšava opšte psihičko stanje čoveka, mnogi ga preporučuju i za lečenje malignih oboljenja. Ali, ne bi smeo svako da se upusti u uzdržavanje od hrane, čak ni uz stručni nadzor, posebno ne oni koji imaju problema sa, recimo, niskim pritiskom ili su anemični.
Piše S. Berić
---------------------------------------------------------------------- 
RECEPT ZA UMETNOST
Mnogo ljubavi i nešto tehnike
 Punih deset vekova slikanje na svili se prenosi sa generacije na generaciju. Ova umetnost više nije nepristupačna. Uče je i koriste i srednjoškolci, studenti, žene koje žele da vrate vreme kada se nošenje dobro oslikane svile smatralo visokom elegancijom... I mlada umetnica Milena Čvorović bori se za oživljavanje ove, ali i nekih drugih tehnika, kao što je ukrašavanje „običnih” predmeta dekupažom.
Piše Ljiljana Perović

Svet s nestrpljenjem čeka „Vindouz 8”
Stokholm – Novi proizvod kompanije „Majkrosoft” – operativni sistem „Vindouz 8” – spreman je za izlazak u javnost 26. oktobra, ali se njegov konačan izgled još drži pod dugačkim velom tajne.
Iako su predstavnici pojedinih medija juče u Stokholmu upoznati sa sistemom „Vindouz 8”, onakvim kakav će on konačno i biti, sve karte novog „Vindouza” sa finalnim dizajnom biće otvorene pred najširu javnost tek krajem sledećeg meseca.
Do tada, uvid u novo čedo kompanije Bila Gejtsa moguć je samo na osnovu ranijih verzija.
Milioni ljudi širom sveta već su mogli da steknu delimičan utisak o novom proizvodu. Svi oni koji su daunlodovali „verziju uvida” primetili su da je početna strana sasvim drugačija od početnog ekrana koji se dosad pojavljivao pred vlasnicima računara sa „vindouzom”. Pri tom je ova verzija radila kako na kućnim tako i na prenosnim i tabličnim računarima, uz pomoć miša ili rada na dodir (tač).
Takođe, rane verzije sistema koje su dosad bile dostupne javnosti pokazale su da će brojne aplikacije biti dostupne preko prodavnice aplikacija uz personalizovane sugestije, odnosno savete šta je prava stvar za korisnika na osnovu onoga što već čini njegov digitalni svet. Informacije iz usluga kao što su „Hotmejl”, „Mesindžer”, „Fejsbuk”, „Tviter” ili „Linkdin” mogle bi se naći na jednom mestu tako da budu „nadohvat ruke” korisnicima. Osim što dizajn uključuje mnoštvo boja zbog čega bi posebno mogao biti privlačan mlađoj populaciji, on takođe ostavlja utisak da je rad na računaru pojednostavljen. Vlasnik personalizuje uređaj. Informacije i novosti, na primer, o novim elektronskim pismima, skupljaju se na redizajniranoj početnoj strani što znači da korisnik ne mora da otvara svaku aplikaciju, društvenu mrežu ili poštu posebno. Proizvodnja ovog operativnog sistema počela je u avgustu.
„Majkrosoft” je ranije najavio ostale novine, pre svih novi „Ofis” paket za pisanje tekstova, pravljenje tabela i prezentacija kao i pretraživač svetske mreže „Internet eksplorer 10” za korišćenje na uređajima sa „Vindouz 8”.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Brodvej pod opsadom holivudskih glumaca
Nova pozorišna sezona na njujorškom Brodveju je u znaku gostovanja zvezda holivudskih filmova i TV serija. Poznati glumci trebalo bi da budu magnet za privlačenje pozorišne publike koja izdvaja manje novca za kupovinu karata za predstave nego pre početka ekonomske krize.
Praksa američkih komercijalnih teatarskih produkcija je da predstave imaju zagarantovana igranja samo dok su rentabilne. Otuda se koriste svi trikovi da se sale napune. Pojedine predstave unapred imaju „rok trajanja” upravo jer u njima igraju zvezde velikog platna   koje zbog sklopljenih ugovora za snimanje filmova ne mogu čitavu sezonu da igraju na daskama.
Tako je Al Pačino prihvatio da ponovo igra u novoj postavci drame Dejvida Memeta „Glengeri Glen Ros”, iako je pre dve decenije igrao u praizvedbi postigavši uspeh kao i istoimeni film. Sada Pačino igra glavnog starijeg lika, a „svoju” nekadašnju ulogu je prepustio mlađanom Bobiju Kanavaliju.
Velika su očekivanja od nove miljenice kritičara i filmskih festivala Džesike Častejn koja je igrala u filmu „Drvo života” Terensa Malika i „Služavkama” (za ovu ulogu je ove godine bila nominovana za Oskara). Ona tumači naslovnu rolu u klasiku američkog pozorišta „Naslednica”, prvi put izvedenog 1947, prenosi agencija Tanjug.
Glavnu ulogu u novijoj Memetovoj drami „Anarhista”, koja se događa u ženskom zatvoru, prihvatila je Debra Vinger koja se povukla iz javnosti i nema je ni na filmu niti na televiziji, pa je njen povratak na Brodvej veliko iznenađenje.
Zvezde koje će gostovati na Brodveju tokom ove sezone su i Sigorni Viver, Itan Hok u glavnoj ulozi u Čehovljevom „Ivanovu”, Dejvid Švimer (iz serije „Prijatelji”), Kejti Holms... Oskarovac Kevin Spejsi se pojavljuje sa londonskom verzijom „Ričarda Trećeg”.
Među dramskim predstavama na koje skreću pažnju pojedini kritičari zanimljiva je sugestija Skota Brauna („Njujork magazin”) da se pogleda izvođenje „Rimskih tragedija” koje priprema režiser Ivo van Hau koji se proslavio režijama „Malih lisica” i „Tramvaja zvanog želja”. On je pretvorio jedan brodvejski teatar u rimsku arenu u kojoj će se samo nekoliko dana u novembru izvoditi maratonska predstava sklopljena od Šekspirovih komada „Julije Cezar”, „Antonije i Kleopatra” i Koriolan”.   
----------------------------------------------------------
Omaž klasicima
Brodvej ne zaboravlja da obeleži jubileje predstava koje su ušle u istoriju poput „Ko se boji Virdžinije Vulf” Eduarda Olbija koja je imala prvu premijeru u Njujorku pre pola veka. Producenti očekuju da će nove generacije gledalaca želeti da vide najbolju verziju disfunkcionalnog braka napisanu u 20. veku.

Ljubav i vaspitanje
Pre pola veka psihoanaliza i druge psihoterapijske škole uverljivo su pokazale i dokazale da su ona deca koja su odrasla bez roditeljske ljubavi izrasla u neurotične ličnosti. Na osnovu te činjenice, stvorena je pretpostavka da je za detetov pravilan razvoj i njegovo buduće mentalno zdravlje najvažnije da mu se dovoljno pokazuje da je voljeno. Pretpostavlja se da ako nedostatak ljubavi izaziva neurozu, da bi njeno pokazivanje i davanje tvorilo mentalno zdravlje.
To je razlog zbog kojeg se mnogi roditelji kojima je stalo da budu dobri veoma trude da detetu što više i što češće pokazuju ljubav, kao i da izbegavaju svaku situaciju u kojoj bi dete moglo da se oseti nevoljenim ili nedovoljno voljenim.
Posledica je da su se pojmovi voleti dete i vaspitati dete potpuno spojili i poistovetili. Odbačen je nekadašnji, srednjoevropski model vaspitanja koji je preporučivao disciplinovanje uz istovremeno izbegavanje pokazivanja ljubavi, a ustoličen je savremeni model koji preporučuje pokazivanje ljubavi, a disciplinovanje dece čini neostvarljivim.
Posle više decenija dominacije ovog permisivnog, popustljivog načina vaspitanja, suočeni smo sa njegovim negativnim posledicama. Umesto da tvori mentalno zdravu decu koja su sposobna za samostalni život, ispostavilo se da model tvori egocentrične i narcisoidne odrasle, zainteresovane samo za svoje uživanje, nesposobne da vole, nedovoljno sposobne da kontrolišu impulse i zbog toga sklone nasilju, uzimanju droga, alkohola.
O ovim i čitavom nizu drugih problema koji su nastali kao posledica popustljivog vaspitanja, veoma dokumentovano piše psiholog dr Arik Sigman u knjizi „Razmažena generacija” koju uskoro objavljuje „Psihopolis”. Sigman nas opominje da smo unutar zapadnog civilizacijskog kruga napravili tragičnu grešku kada smo poistovetili ljubav i vaspitanje, te da je krajnje vreme da te pojmove ponovo razdvojimo.
Danas je jasno da smo bežeći od preterano socijalizovanog deteta otišli u nesocijalizovano dete, od neuroze u narcisoidnost. Lek nije povratak na staro jer nije ljubav ta koja kvari decu. Kvari ih nedostatak disciplinovanja. Plašeći se da ih deca neće voleti, savremeni roditelji su usvojili dečje definicije da je ljubav sve ono što kod deteta izaziva prijatnost, a da neljubav izaziva neprijatnost. Moramo ponovo da kolektivno učimo, uključujući i ponekog stručnjaka, da disciplinovanje dece nije izraz neljubavi, nego upravo ljubavi. Pomozimo deci da shvate da postoje i veoma korisne stvari koje su neprijatne, a koje dete mora da nauči i usvoji. I zato je nova formula vaspitanja: ljubav plus disciplina.

Vermezović traži od igrača da pokažu zrelost
Sa ulogom velikog favorita fudbaleri Partizana večeras, u za naše prilike neuobičajenom terminu od 21 čas, u petom prvenstvenom kolu dočekuju Hajduka. „Crno-beli” tvrde da znaju svoje obaveze i najavljuju da će pobedom u duelu s Kuljanima poslati lepu pozivnicu navijačima pred start takmičenja u H grupi Lige Evrope narednog četvrtka protiv Nefčija u Humskoj (21.05 č).
Šef stručnog štaba Vladimir Vermezović zadovoljan je činjenicom da su se gotovo svi reprezentativci vratili zdravi i spremni za ono što im predstoji. Jedino se Nemanja Tomić žali na bolove u leđima. U poslednjeh deset dana izdržao je samo jedan trening, tako da najverovatnije neće biti u kombinaciji za večerašnji susret.
– Hajduk je promenio trenera i to može da bude pozitivno za ekipu. Nadam se da će naši igrači pokazati da su zreli i da su sposobni da se brzo transformišu sa evropskih na domaće obaveze i obrnuto – kazao je Vermezović.
Najavio je da će posle duže vremena među 18 igrača biti Marko Šćepović, kao i novajlija Sreten Sretenović i dvostruki strelac za našu mladu reprezentaciju protiv Makedonije Miloš Jojić.
Međusobni bilans ubedljivo je na strani Partizana. Dobio je 34 utakmice, sedam je završeno nerešeno, dok je Hajduk pobedio dva puta i to oba u sezoni 2006/2007. Golom Aleksandra Petrovića u 78. minutu odneo je sva tri boda iz Humske 18. marta 2007, a 2. maja iste godine u Kuli je slavio čak s 3:0. Dva pogotka postigao je Milan Perić (22. i 42. mnut), a jedan Ljubomir Fejsa (83). Zanimljivo je da su obojica karijere nastavili u crno-belom dresu. U poslednjih 12 mečeva Kuljani su osvojili samo bod, uz tri postignuta pogotka, a već 561 minut nisu našli lopti put do Partizanove mreže.
Inače, šampion je juče predstavio nove dresove, na kojima je znak novog generalnog sponzora „Lav” piva. Modeli su bili prezimenjaci Saša i Lazar Marković. Stariji Saša je o meču s Hajdukom rekao:
– Očekuje nas teška utakmica. Nadam se da ćemo odigrati dobro i s pobedom dočekati duel s Nefčijem.
Mlađi Lazar ne daje gostima ni malo nade:
– Mi smo Partizan. U svaki meč ulazimo s namerom da pobedimo, pa će tako biti i večeras.
Šampion ulazi u „evropski ritam”. Za nešto više od tri nedelje odigraće sedam utakmica. Veliki broj mečeva ne plaši trenera Vermezovića:
– Imamo dovoljno kvalitetnih fudbalera. Biće dosta rotacija. Ne zaboravite da nam je ovo jedini posao i ako želimo u Evropu ne smemo ni da pomislimo da postavimo pitanje da li smo spremni za ovakav ritam.
Trener prvaka je izjavio da igrači koji su izgubili u prijateljskom susretu od Mačve (2:1) neće biti novčano kažnjeni:
– Svako ima pravo na loš dan. Razgovarao sam s njima i ukorio ih. Ako takvo izdanje ponove, biće i kazni. Nije tragedija to što smo izgubili, nego što smo razočarali publiku. Nisam bio u Šapcu, ali mi je rečeno da je ambijent bio predivan i da nisu svi gledoaci mogli da uđu na tribine. Nadam se da ćemo naći način da se tim ljudima odužimo.
Igrački pogon je uvećan za još jednog člana. Crnogorac Žarko Tomašević, koji je igrao u mlađim kategorijama Partizana, posle Mornara iz Bara i četiri godine provedene u portugalskom Nacionalu vratio se u Humsku. Potpisao je ugovor na godinu dana, uz mogućnost nastavka saradnje još dve godine. Tomašević se oporavio posle operacije meniskusa i igra na pozicijama štopera i levog beka.
------------------------------
Nefči nije za potcenjivanje
Vladimir Vermezović je o prvom protivniku u Ligi Evrope azerbejdžanskom Nefčiju rekao:
– Puno trče i veoma su agresivni. Gledao sam njihovu drugu utakmicu protiv Apoela. Nisu taktički neobrazovani. Igraju u formaciji 4-4-2, pametno se kreću po terenu. Ton igri daju Brazilci i uopšte nisu za potcenjivanje.
------------------------------
Počela prodaja karata
Juče su u slobodnu prodaju pušteni paketi ulaznica za utakmice s Nefčijem, Interom i Rubinom. Cena kompleta za severnu i južnu tribinu je 2.000 dinara, za bokove istočne i zapadne 5.000, a za centralne 6.500.

Srbija u baražu protiv Engleske
Žreb u Nionu nam nije bio naklonjen. Na putu ka Evropskom prvenstvu koje će iduće godine od 5. do 18. juna organizovati Izrael, našu mladu fudbalsku reprezentaciju u baražu očekuje Engleska, jedan od najtežih protivnika. Deset najbolje plasiranih reprezentacija koje su na kraju kvalifikacija zauzele prvo mesto i četiri najbolje drugoplasirane našle su se juče u šeširu na žrebu, pa će posle oktobarskih mečeva sedam pobednika zajedno sa domaćinom Izraelom činiti osam najboljih timova koji će se boriti za titulu prvaka Evrope na završnom turniru od 5. do 18. juna.
Srbija je na trijumfalan način završila takmičenje u 4. grupi kvalifikacija ispred Danske i Makedonije, bez ijednog poraza. Sa druge strane naš budući protivnik Engleska bila je najbolja u 8. grupi ispred Norveške i Belgije. Titulu prvaka Evrope braniće reprezentacija Španije koju u baražu očekuje dvomeč sa Danskom, koja je u našoj grupi na kraju bila druga.
Selektor Aleksandar Janković kaže pred mečeve sa Engleskom da nema izrazitog favorita i da očekuje nastavak uspešne serije igara i rezultata.
– Nema favorita u baražu jer u ovim utakmicama je sve otvoreno, kaže naš selektor, koji se nakon ubedljivog trijumfa u Kruševcu okrenuo obavezama u Crvenoj zvezdi i meču sa Radničkim u Kragujevcu. Cenimo Engleze i zbog njihove duge tradicije u ovom sportu i zbog činjenice da su jedna od retkih ekipa koja ima kontinuitet na velikim takmičenjima. Bili su učesnici šampionata pre dve godine u Danskoj gde sam ih uživo posmatrao.
Koliko je dobro što prvu utakmicu Srbija igra u gostima?
– Nije loše, mada se taj odnos poslednjih godina potpuno promenio. Danas više nije važno da li prvu igrate u gostima ili kod kuće, mnogo je važnije kakav tim imate. Srbiju protiv Engleske očekuju dve utakmice po devedeset minuta bespoštedne borbe. Pokušaćemo da na najbolji mogući način spremimo utakmicu i taktiku. Ono što me svakako raduje to je da ova generacija naših fudbalera ima kvalitet, ne boji se nikoga. Iza nas je jedan dug i odličan ciklus igara i rezultata, puni smo samopouzdanja, želja nam je da kroz ove mečeve afirmišemo našu zemlju na najbolji mogući način, kaže Aleksandar Janković.
Da li ćete za predstojeće baraž mečeve pozvati i neke igrače iz A tima koji mogu da igraju za mladu reprezentaciju, poput L. Markovića, Nastasića.
– U ovom trenutku A tim je prioritet, ali, svakako da ću razgovarati sa Mihajlovićem i o ovom pitanju. U svakom slučaju, imaćemo dobru i spremnu  reprezentaciju. 
Gde biste voleli da u baražu dočekate Engleze?
– Za sada postoji nekoliko opcija i u dogovoru sa čelnicima FSS mislim da ćemo doneti najbolju odluku. U svakom slučaju biće to istinski dan fudbala, poručio je selektor mlade reprezentacije Aleksandar Janković, posle žreba u Nionu.
I među našim reprezentativcima vlada optimizam pred mečeve sa Engleskom. Kapiten Slobodan Medojević, nekadašnji fudbaler Vojvodine a trenutno član nemačkog Volfsburga kaže:
– Idemo dalje. Dobro je što prvu utakmicu igramo u gostima. Smatram da smo tokom ovih kvalifikacija pokazali koliko vredimo. Neka se Englezi plaše nas.
Sjajni defanzivac mlade reprezentacije Nemanja Gudelj, inače član holandske Brede ne krije da je zadovoljan žrebom u Nionu.
– Dobro smo prošli jer iz prvog šešira Češka je nekako bila najlakši rival odmah posle njih Englezi. Oni nam odgovaraju zbog stila igre i ukoliko uspostavimo našu pas igru niko nam ne može ništa. Ubeđen sam da idemo dalje, istakao je Gudelj.
Termini za odigravanje baraž mečeva su 12. i 16. oktobar međutim, imajući u vidu da su to termini kada su na programu kvalifikacioni mečevi za odlazak na prvenstvo Sveta u Brazilu, očekuje se da će Uefa promeniti datum odigravanja i da će se te utakmice igrati dan ranije a to znači 11. i 15. oktobra!
------------------------------------------
Parovi baraža
Španija – Danska
Italija – Švedska
Češka – Rusija
Slovačka – Holandija
Nemačka – Švajcarska
Engleska – SRBIJA
Francuska – Norveška
Pobednici baraža i domaćin Izrael igraće na završnom turniru od 5. do 18. juna 2013. godine.

Novi uslov - sporazum Beograda sa Prištinom
Zahtevi, koje je delegacija nemačke vladajuće stranke CDU iznela u četvrtak u Beogradu, jesu naznaka onoga šta Nemačka hoće da se traži od Srbije, ali nema nikakvih promena u uslovima za to da Srbija počne pregovore o članstvu s Evropskom unijom, rekli su izvori Evropske komisije. Ti izvori su za agenciju Beta u Briselu istakli da promene uslova jedino usaglašeno mogu postaviti članice EU i Evropski savet i vođi unije.
Visoki predstavnik partije kancelarke Angele Merkel, Andreas Šokenhof, predstavio je u sedam tačaka zahteve koje bi trebalo ispuniti pre početka pregovora sa EU.
Prvi potpredsednik Vlade Srbije Aleksandar Vučić izjavio je da je do sada za vladu bio nepoznat samo sedmi uslov za nastavak evrointegracija koji se odnosi na ugovorno obavezivanje o uspostavljanju dobrosusedskih odnosa sa Kosovom.
Na konferenciji za novinare u Medija centru, Vučić je rekao da je za Vladu Srbije bitnije šta o tim uslovima misli Evropska unija i ukazao na stav šefa delegacije EU u Beogradu Vensana Dežera da su uslovi unije nepromenjeni.
Vučić je istakao da ne treba zatvarati oči jer je uticaj grupacije nemačke partije SDU–CSU veoma važan i veliki.
On je rekao da se Vlada Srbije nije izjašnjavala o tome, jer se radi o stavu jedne političke partije a ne Nemačke ili EU.
Vučić je kazao da je uslov koji se odnosi na borbu protiv korupcije prihvatljiv i izrazio nadu da će u potpunosti biti ispunjen. „Što se tiče Berlina razgovarali smo o svemu i ja sam nešto pokušao da promenim ali očigledno nisam uspeo u tome. To smatram i svojim neuspehom”, rekao je Vučić, ali nije želeo da precizira o čemu se radi.
Od sedam tačaka koje su Nemci predočili Beogradu, tačka koja se odnosi na neophodnost potpisa Beograda i Prištine za podršku Nemačke našem putu ka EU potpuno je nova, tvrdi Borislav Stefanović, bivši šef pregovaračkog tima sa Prištinom i funkcioner DS,za „Politiku”.„Potreba da se napravi jedan formalno-pravno- obavezujući sporazum o dobrosusedskim odnosima sa Prištinom do sada nije spominjana ni javno ni tajno, ni zvanično ni nezvanično, a da li je spominjan novim vlastima, to morate njih da pitate”, kaže Stefanović.
Na primedbu da je i pre ovih sedam uslova često govoreno o uspostavljanju dobrosusedskih odnosa, Stefanović potvrđuje da su predstavnici zemalja koje su priznale nezavisnost Kosovo vrlo često koristili termin dobrosusedski odnosi i da je to činjeno javno od avgusta prošle godine, kada je Angela Merkel tražila da se ukinu srpske institucije na severu Kosova.„Prema tome, ostalih šest uslova nisu nikakvi tajni uslovi, već vrlo dobro poznati uslovi onih koji su priznali Kosovo, a to je pre svega Nemačka kao lider u Evropi i kao zemlja koja to nikada nije krila”, podseća Stefanović.
Prema njegovim rečima, sada se otežava situacija zato što su nemački parlamentarci pravili komparaciju dve Nemačke, a problem je što je taj sporazum napravljen na kraju dugog procesa stabilizacije prilika između dva entiteta – posle 20 godina, a od nas se traži da to uradimo na početku procesa.
„Mislim da je prihvatljivo da normalizujemo odnose s Prištinom, ali je teško, skoro neostvarivo, da mi priznamo Kosovo i pravimo bilateralne međunarodne sporazume”, zaključio je Stefanović.
Međutim, Suzana Grubješić, potpredsednica Vlade Srbije zadužena za evropske integracije, kaže da je reč o odavno poznatim zahtevima. „Zahtevi Nemačke su poznati nekoliko godina, sada su prvi put poređani na papir, ali javnost nije na pravi način bila obaveštavana o tome. Svim tačkama treba pristupiti ozbiljno i ne žuriti sa bombastičnim izjavama i zaključcima”, izjavila je Grubješićeva za „Politiku”.
Aleksandar Vulin, direktor Kancelarije za Kosovo i Metohiju, takođe za naš list kaže da Ustav i Rezolucija 1244 ne dozvoljavaju Srbiji da prihvati predlog Nemačke. „Mi veoma cenimo mišljenje nemačkih prijatelja. Nemačka je naš partner i bez nje ne možemo da očekujemo i da se nadamo evropskim integracijama. Smatram da sve izjave koje prejudiciraju status Kosova ne doprinose dobroj atmosferi za pregovore ”, rekao je Vulin.
Na ovu temu „Politika” nije uspela da dobije komentar Tomislava Nikolića, predsednika Srbije. Kako nam je rečeno iz Kabineta predsednika, Nikolić će „izneti jasan stav u svom izlaganju u Njujorku”, krajem meseca. Odgovor nismo dobili ni iz kabineta Ivice Dačića, premijera Srbije, kao ni iz Ministarstva spoljnih poslova.
Lider Jedinstvene Srbije Dragan Marković Palma kaže da je, u ovom trenutku, bilo kom predsedniku partije teško da iznese svoj stav o nemačkim zahtevima i da precizira šta bi uradio.
Marković za „Politiku” ističe: „Mislim da ne postoji predsednik partije, koja je deo većine, koji će priznati Kosovo. S druge strane, ako izgubimo atribute koji su važni za zemlju, kao što je pozivni broj države, carina, pečat, koje smo već izgubili, postavlja se pitanje dokle će međunarodna zajednica da ide i kad će stati i reći:’E, sad ste ispunili sve svoje međunarodne obaveze’. Zato je rešenje rasprava svih stranaka i dogovor rešenja konsenzusom”.
Međutim, šef Liberalno-demokratske partije Čedomir Jovanović upozorava, u izjavi za naš list, da se „varaju svi oni koji misle da je to samo stav Nemačke”. On ističe: „Nemačka danas govori ono što Evropa misli i ono što će Evropa sutra govoriti. Ne može se sedeti na dve stolice. Na nama je da izaberemo da li ćemo i dalje živeti sa glavom u pesku ili ćemo se osvestiti i pogledati gde smo, kakvi smo, i onda uraditi sve što možemo u takvim okolnostima kako bi narodu i zemlji bilo bolje. Što se nas tiče, tu nema prostora za bilo kakve dileme, naše mesto je u Evropi”, kaže Jovanović.
Demokratska stranka Srbije smatra, pak, da je u najdubljem interesu Srbije da naš odgovor na najave zapada da treba da priznamo Kosovo bude da Srbija proglasi političku neutralnost, kaže Petar Petković, portparol DSS-a za „Politiku”.
Prema Petkovićevim rečima „objavljivanje uslova Nemačke za pridruživanje Srbije EU deo je nove faze strategije zapada da se priznavanje Kosova što češće pominje kao uslov za pristupanje Srbije EU”. On ističe da je to „dobar povod da se u Srbiji povede ozbiljna i odgovorna rasprava da li Srbija treba da proglasi političku neutralnost ili treba da nastavi evropske integracije”.
--------------------------
Liht: Stav parlamentaraca nije oficijelni stav nemačke vlade
Predsednica Beogradskog fonda za političku izuzetnost Sonja Liht izjavila je da uslove za nastavak procesa evrointegracija koje su Beogradu izneli nemački parlamentarci ne treba shvatati kao oficijelan stav nemačke vlade, a, čak i da je tako, Nemačka, bez obzira na svoj uticaj, ne može, prema njenom uverenju, samostalno da menja evropsku politiku. „Od njihovog stava iznetog u Beogradu do zvaničnog stava nemačke vlade dugačak je put, jer je Nemačka savezna država, a nemačka vlada, koja se danas pre svega bavi ekonomskim pitanjima EU, neće sigurno automatski prihvatiti takav stav”, izjavila je Lihtova za agenciju Tanjug.
Prema njenom mišljenju, porukama koje je prekjuče izneo potpredsednik parlamentarne grupe Hrišćansko-demokratske unije (partije nemačke kancelarke Angele Merkel) Andreas Šokenhof dat je „predimenzioniran značaj”. „Vidim to kao ozbiljan signal iz Nemačke, ali sam i potpuno svesna da se čini jedna vrsta greške kada se ljudi koji su bili ovde predstavljaju kao predstavnici nemačke vlade”, objasnila je Liht, iako sličnost stavova koje su izneli nemački demohrišćani i nedavno Martin Šulc, kao funkcioner nemačke Socijaldemokratske partije, svedoče da takvo viđenje recepta za rešavanje kosovskog problema preovlađuje u delu nemačke političke javnosti. „Vlada Nemačke ne može promeniti evropsku politiku jer Savet ministara ima 27 članova. Videli smo i koliko je Nemačka bila skeptična oko davanja kandidature, ali morala je da učini kompromis”, rekla je Lihtova.
--------------------------
Antonić : „Ultimatum Berlina” – sedma tačka (ne)prihvatljiva 
Politički analitičar Slobodan Antonić ocenio je da bi Vlada Srbije u nastavku evropskih integracija mogla da prihvati šest uslova koje je postavila Nemačka, ali ne i sedmi – da potpiše ugovor sa Kosovom. „Teško mogu da zamislim ovu vladu da uradi tako nešto”, rekao je Antonić za televiziju B 92.
Antonić je kazao da je aktuelna vlada do juče vodila politiku „i EU i Kosovo”, ali da je posle nemačkih zahteva, koje je nazvao „ultimatumom od sedam tačaka”, ta politika „u ozbiljnoj krizi, ako ne i gotova”. Po njegovom mišljenju, lista očekivanja podseća na ultimatum koji je Austrougarska uputila Srbiji kada je Srbija prihvatila sve osim jedne tačke – zbog koje je izbio rat. „To su gruba poređenja, to nije isto, ali u diplomatiji gde se svaka reč meri ovako grubo saopštavanje zahteva pokazuje naš tretman kao naroda i države”, rekao je on.
Direktorka Centra za kulturnu dekontaminaciju Borka Pavićević je u istoj emisiji ocenila da i prekjučerašnja dešavanja – konferencija za novinare nemačkih parlamentaraca i prijem u ambasadi Rusije – pokazuju da se zemlja stalno nalazi između dve uticajne sfere, Istoka i Zapada. „Tu je ruska politika koja je konzistentna u odnosu na Balkan godinama, kao i ova druga (nemačka politika) i umesto da shvatimo značaj te linije uticaja mi se zapravo ljuljamo između njih –Zapada i Istoka”, rekla je ona.
Borka Pavićević smatra i da će vlast prihvatiti svih sedam tačaka jer u Srbiji „sad sve može – ako svi, i levi i desni, sede skupa”. Tanjug
--------------------------
Janjić: Važno da model saradnje s Prištinom ponudi Beograd 
Direktor Foruma za etničke odnose Dušan Janjić smatra da je zaoštravanje tona pojedinih političkih predstavnika Nemačke prema Srbiji pokušaj da se postigne što više „na slabosti srpske vlade” i savetuje da je srpskoj strani umesto ljutnje pametnije da sama ponudi modele saradnje sa Prištinom, a ne da joj se oni diktiraju iz Brisela ili sa neke druge adrese.
Janjić pojašnjava da zaoštravanje retorike predstavnika Nemačke proističe iz utiska Berlina da je „sadašnja vlada u Beogradu suviše frustrirana u međunarodnim odnosima”, a da uslovi za napredak Srbije, koje je izneo potpredsednik parlamentarne grupe Hrišćansko-demokratske unije Andreas Šokenhof, proističu iz nastojanja Berlina da iskustva iz odnosa dve Nemačke primeni na odnose Beograda i Prištine. „Nemački parlamentarci zaboravljaju da se u slučaju dve Nemačke radi o podeli jednog etnosa koji se ponovo ujedinio, a kod nas je reč o podeli dva etnosa koji se, ako se podele, više nikada neće ujediniti”, kazao je Janjić komentarišući zahtev da Beograd i Priština uspostave neku vrstu ugovornog odnosa. Tanjug

Izbore prati tim OEBS-a
Od našeg stalnog dopisnika
Podgorica – Misija Kancelarije za demokratske institucije i ljudska prava OEBS-a za praćenje parlamentarnih izbora u Crnoj Gori počela je juče sa radom, a njenih dvadeset članova pratiće celokupan izborni proces, saopšteno je na konferenciji za novinare. Misiju predvodi ambasador Gert Hinrih Arens, a čini je sedam stručnjaka ključnog tima iz sedam zemalja i 12 dugoročnih posmatrača koji će biti raspoređeni u dvanaest crnogorskih gradova.
Arens je rekao da će eksperti procenjivati koliko su predstojeći izbori usklađeni sa principima demokratskih izbornih procesa, koliko su izbori usklađeni sa nacionalnim zakonodavstvom, ali će „misija posmatrati i aktivnosti u sprovođenju izbornih kampanja, rad izborne administracije, kao i ponašanje medija i način na koji se rešavaju eventualni sporovi tokom izbora”.
„Naredne sedmice očekujem da nam se pridruži 12 dugoročnih posmatrača, koji će dobiti sveobuhvatno izveštavanje o situaciji na terenu, a zatim će biti raspoređeni po oblastima iz svoje nadležnosti”, kazao je šef misije.
On je pojasnio da misije ograničenog izbornog posmatranja izbora, kakva je OEBS-a, neće sprovoditi sistematsko i opsežno prebrojavanje glasova na dan izbora, „ali će članovi misije posetiti nekoliko izbornih mesta širom države, kako bi pratili izborni proces na sami dan izbora”.
„Nas ne interesuje rezultat izbora, već postupak, način na koji se sprovode, a odluka je na biračima. Tako da ćemo u narednih nekoliko sedmica posmatrati sve aspekte izbornog procesa, proverićemo registraciju kandidata, pravnu situaciju, stanje u kom se sprovodi izborna kampanja, rad izborne administracije, i naravno, kako se mediji postavljaju prema izborima i situaciju na dan izbora”, rekao je Arens.
Prvi čovek misije je pojasnio da će na bazi analiza prvo napraviti privremeni izveštaj, dok će dan nakon izbora saopštiti preliminarne nalaze, a završni izveštaj biće objavljen oko osam sedmica nakon izbora.
Odgovarajući na pitanje novinara da li mogu uticati na ograničavanje upotrebe mobilnih telefona na biračkim mestima, budući da se dešavalo da birači slikaju izborni listić i na taj način dokažu za koga su glasali, Arens je rekao da se to često dešava kad je u pitanju kupovina glasova i da isti problem postoji i u nekim drugim zemljama.
„Skrenućemo pažnju na ovaj problem, pogotovo ako budemo imali dokaz. Mi ne možemo izdavati naredbe, jer nismo izborna policija, ali ćemo napisati izveštaj i uneti sve, zajedno sa preporukama”, dodao je on. „Mogu da vas uverim da će nas 19 na dan izbora posetiti svako izborno mesto i u stanju smo da sve vidimo”.
Uz misiju OEBS-a crnogorske izbore nadgledaće i deo parlamentarne delegacije, oko 30 ili 40 parlamentaraca, za koje je Arens kazao da se „radi o izuzetno iskusnom timu”.
Nakon zakazivanja izbora, crnogorsko ministarstvo spoljnih poslova i evropskih integracija pozvalo je OEBS da prate izborni proces, tako da će to biti 14. izbori koje prate u Crnoj Gori.
------------------------------------
Glavni odbor SNP-a o „beguncima” u Demokratski front 
Podgorica – Glavni odbor Socijalističke narodne partije (SNP) neće govoriti o isključenju već o izglasavanju nepoverenja članovima partije koji su prešli u Demokratski front (DF), izjavio je predsednik te stranke Srđan Milić.
„U slučaju izglasavanja nepoverenja tim članovima bi prestale sve funkcije u partiji, a onda to opštinski odbori treba da konstatuju”, kaže Milić. „Članstvo može da prestane samo odlukom opštinskog odbora”.
On je rekao televiziji „Vijesti” da je pozvao članove SNP-a koji su prešli u DF na sednicu Glavnog odbora i ponovio da nije za njihovo isključivanje iz partije.
„Ali oni u Frontu ne mogu predstavljati SNP. Žao mi je što je došlo do ovako drastičnih mimoilaženja. Imao sam jasan stav Predraga Bulatovića da će poštovati odluke Odbora, tako da se nisam mogao nadati da će uraditi ovo”, naveo je Milić.
Milić je naveo kako nije očekivao da će se bilo ko u stranci odlučiti na takav korak – prelazak u drugu partiju Demokratski front, kao što su to uradili bivši lider SNP-a Predrag Bulatović i poslanik Milan Knežević, ali i da sada neke njihove izjave ne razume.
„Ne ulazim u to kad neko kaže da mu je srce u SNP-u, a da će glasati za drugoga, ali ne mogu da shvatim zašto im je bitno da sve urade da kako bi SNP-a postigao što gori rezultat”, dodao je on.

U novom Kulturnom dodatku u subotu, 15. septembra, čitajte:
FILOZOFIJA
Antiamerikanizam nekad i sad
Naravno da treba osuđivati i demistifikovati „jastrebovsku” Ameriku, onu koja pod plaštom moralizma baca pod noge međunarodno pravo; onu koja zarad ostvarenja svojih prizemnih imperijalnih ambicija nastoji da nasilno usrećuje narode namećući im tip slobode i poredak koji oni ne žele. Međutim, ne treba nikad zaboravljati da je Amerika, zajedno sa Francuskom, rodno mesto principa na kojima počiva moderna civilizacija. Biti protiv te i takve Amerike za Srbiju bi značilo – put u novu katastrofu
Slobodan Divjak
----------------------------------------------------------
INTERVJU: SVETISLAV BASARA
Evropa je La Manča sa izlapelim Don Kihotom na čelu
 Često putujem po Srbiji i u prilici sam da se uverim da je Srbija, uz izuzetak Potemkinovog grada Beograda, jedna potpuno zapuštena zemlja. Pa, ako hoćete, i napuštena. Čitave oblasti su nenaseljene. To samo svedoči o lažnosti ovdašnjeg histeričnog patriotizma – kaže književnik Svetislav Basara povodom svog novog romana „Dugovečnost”
Vesna Roganović
-------------------------------------------------
21. VEK
Još se ne dime lule pomirenja
 Ako je suditi po pamfletskom pozivu na „prvi srpski kulturni ustanak”,poštovaoci četničkih ideja danas su spremni da postanu ustanici. I to upravo na onaj način na koji su počinjali svi „ustanici” od pariske komune do danas – pravljenjem spiskova ljudi za „odstrel” i to najčešće u sektoru kulture. Ovaj najnoviji, mali „spiskić”, u našem malom i napaćenom kulturnom miljeu, odjeknuo je kao neko otrovno hemijsko-biološko oružje. Kao onaj gas „smrdljivac”, iz Prvog svetskog rata...
Stanko Crnobrnja
-----------------------------------------------------
POVODOM MOKRANjČEVIH DANA 
Pobuna protiv surogat-života
 Ako zamislimo da jedan narod ima lice, kao i da su osnovne crte tog lica – njegov jezik, istorija, državotvornost i religija, onda su crte koje njegovu fizionomiju čine jedinstvenom, specifičnom, produhovljenom – upravo umetnost i kultura. Bez te fizionomije biće naroda je unakaženo i ono na najtragičniji način nestaje. Tomas Man kaže da, kada čovek samo dođe na pomisao da Bog sa njim smera nešto posebno, onda se i um i duh napregnu i počinju da se uspinju na onu visinu na koju je Bog naumio da nas povede
Isidora Žebeljan
-------------------------------------------------
PISMO IZ BUKUREŠTA 
Tajne bašte novog muzičkog zvuka
„Nedelja nove muzike” je manifestacija najsličnija našoj „Tribini kompozitora”, a postoje još i „Meridijan festival” i, od nedavno, festival „Innersound”, koji je preko interneta objavio svoje namere: muzika uključena ili priključena uz različite vizualne projekte, od fotografija do nemog filma, od multimedija do žive elektronike. Učesnici su, pored muzičara različitih vrsta i orijentacija, još i drugi, vizuelni i filmski stvaraoci
------------------
 Kompozitorka i performerka Irinel Angel je svoje veče naslovila „Zašto ne”, a kroz niz numera prolazila je sama, rukovodila elektronikom, snimala svoj glas, pravila kružne tokove, prizivala zaumne boje i kombinacije boja i dobacivala ih do udaljenih uglova nesvesti
Ivana Stefanović
---------------------------------------------------
Pogled na Vorhola kroz šezdeset umetnika i pedeset godina 
Specijalno za Politiku
 Decenijama su kritičari govorili o dominantnom uticaju Endija Vorhola na savremenu umetnost, ali ni jedna izložba do sada nije proučila pun dijapazon, ni prirodu njegovog uticaja ne samo na vizuelnu svest nego i na izvođačke oblike, na performans, na savremene medije i popularnu kulturu u najširem smislu. Izložba koja se pod naslovom U pogledu na Vorhola: šezdeset umetnika, pedeset godina ( Regarding Warhol) održava u Metropoliten muzeju u Njujorku do kraja godine, prva je ključna izložba koja to ostvaruje kroz 45 radova Vorhola postavljenih uporedo sa sto radova 60 umetnika iz celog sveta. Glavni kustos ove retrospektive je Mark Rozental
Maja Herman Sekulić
------------------------------------------------
MISLENICA
Srpsko-hrvatski soneti
Najčudesnija polemika druge polovine 20. veka, Gustav Krklec – Dušan Radović
     
Gustav Krklec u Skadarliji Crtež Dušana Petričića    

Strašan lav Crtež Dušana Petričića  
Između Radovića i Krkleca razvilo se prijateljstvo, koje se i samom ljubavlju moglo nazvati. O tome svedoči i polemika koja se razvila između njih na stranicama Književnih novina. To je najneobičnija polemika u srpskoj i hrvatskoj književnosti, vođena u klasičnoj pesničkoj formi. U sonetima 
Milovan Vitezović

Paviljon Veljković ostaće centar za kulturu
Paviljon Veljković, poznatiji kao Centar za kulturnu dekontaminaciju, nedavno je vraćen starim vlasnicima i ostaće centar za kulturu, kaže Katarina Veljković, vlasnica. Centar za kulturnu dekontaminaciju koji objekat u Birčaninovoj 21 koristi od 1995. godine ima rok od tri godine da se iseli, a Katarina ističe da neće nikoga ugrožavati i da nije isključeno da će nastaviti saradnju sa Centrom. 
– Još je rano da planiramo i najavljujemo šta ćemo da uradimo sa Paviljonom Veljković. Sigurno je da će biti otvoren za kulturu i umetnost, zbog čega je bio i podignut. Laknulo nam je kada smo pre 17 godina saznali da će se u paviljon useliti Centar za kulturnu dekontaminaciju jer smo godinama strahovali da ne bude ustupljen u komercijalne svrhe – naglašava Veljkovićeva. 
Museo Veljković, kako su ga nekada zvali, podignut je pre Drugog svetskog rata u bašti Veljkovića u kojoj se i danas nalazi pored porodične kuće. U paviljonu je bila izložena kolekcija slika Vojislava Veljkovića, brata Katarininog dede. Posle Vojislavove smrti 1931. godine, na zahtev njegovog brata, arhitekta Vojislav Đokić je projektovao paviljon za oko 200 slika, crteža i 21 odlivak Mikelanđelovih skulptura. 
– Kolekcija je tada preneta iz Krunske ulice, gde je Voja živeo i gde je bila Vračarska zadruga, jedna od prvih srpskih banaka koju je osnovao moj pradeda Stojan. Voja nije imao dece niti je bio oženjen, tako da je kolekciju ostavio mom dedi. Slike je sakupljao u Parizu gde je studirao prava. Voleo je umetnost, posebno slikarstvo, a kada se vratio iz Francuske kolekciju je uz pomoć Paje Jovanovića i Bete Vukanović dopunio – objašnjava naslednica. 
Zgrada im je, dodaje Katarina, oduzeta 1947. godine, a slike su skinute sa zidova. U paviljon su se potom uselili Moša Pijade i Sreten Stojanović.
– Moji roditelji tada nisu imali pristup, a kao atelje korišćen je dok su u njemu bili Pijade i Stojanović. Prostor je potom pretvoren u skladište cipela i kože. U njemu su se održavale žurke, bio je izvesno vreme i napušten. Slike su nestajale, samo nekoliko ih je sačuvano – ističe Katarina. 
Porodična kuća podignuta 1883. godine, paviljon i pomoćna zgrada pod zaštitom su države kao spomenik kulture. Paviljon od oko 220 kvadrata je prvi objekat u tom statusu koji je u procesu restitucije vraćen starim vlasnicima. 
– Za sve objekte koji se vraćaju u naturi važno je to što će oni obezbediti dugoročne prihode u budžetima lokalnih samouprava. Jer prelaskom u ruke privatnih vlasnika lokalni budžeti će ubirati porez na imovinu – smatra Mile Antić iz Mreže za restituciju. 
Do sada je Agenciji za restituciju stiglo oko 7.400 zahteva za povraćaj imovine, a Veljkovići su osim paviljona bili većinski vlasnici Starog mlina u Bulevaru vojvode Mišića, današnjeg BIP-a, i hotela „Srpski kralj” koji se nalazio na mestu restorana „Park”. Potražuju i zgradu Turske ambasade. 
D. M.
------------------------------------
Veljkovići kao zadužbinari 
Porodica Veljković otvoriće vrata kuće u Birčaninovoj 21 u petak, 21. septembra. Tu će biti prikazana izložba o zadužbinarstvu. Ono je tema ovogodišnjih „Dana evropske baštine”, a publika će moći da vidi projekat kuće u Krunskoj ulici 9 iz 1926. godine. Ta kuća je bila zadužbina za školovanje dece iz sela Lešjane koju je osnovala Darinka Lešjanin, sestra dede Katarine Veljković, autorke izložbe. I fotografije Društva za ulepšavanje Vračara iz tridesetih godina 20. veka biće predstavljene javnosti.

Velika pobeda malog akcionara
Valjevo – Akcionar, i to još mali, u vremenu tranzicije status je koji ne uliva značajnije poverenje i poštovanje. Međutim, Bogoljub Biljić (58), radnik i mali akcionar privatizovane fabrike „Krušik akumulatori“ iz Valjeva, pokazao je nešto sasvim suprotno. Privredni sud iz ovog grada doneo je krajem jula ove godine po tužbi Biljića prvostepenu presudu kojom je odlučeno da sedište fabrike ostaje u Valjevu i pored svih pokušaja novog vlasnika i njegovih saradnika da ga izmeste u Beograd.
Ovaj mali akcionar shvatio je da za selidbu nema nikakvih racionalnih razloga i da bi od nje zaposleni i sam grad imali veliku štetu. Inače, kada je krajem februara ove godine Biljić uz asistenciju advokata i troškove iz sopstvenog novčanika podneo tužbu sudu nalazio se na spisku sa još 20 radnika koji su dobili otkaz zbog učešća u nezakonitom štrajku. Ni ta okolnost ga nije obeshrabrila, a nešto kasnije inspekcija rada ga je vratila na posao. U razgovoru za naš list ovaj energični trudbenik kaže da je prva runda dobijena, jer vlasnici imaju pravo na žalbu, ali i pored toga on je ubeđen da je sa postavljanjem „rampe“ u potpunosti uspeo.
– Kada neko žuri sa zakazivanjem vanredne sednice Skupštine akcionara sa namerom da bi promenio osnivački akt u pogledu promene sedišta preduzeća i usput pravi više formalnih i nezakonitih grešaka onda tu nisu čista posla. Zbog toga sam i u tužbi naveo gde su pravljene greške i koje su zakonske „rupe“ zloupotrebljene, uz traženje od suda da poništi sve na brzinu donete odluke do one da o promeni sedišta može da odlučuje Odbor direktora. Objasnio sam da ne postoje nikakvi racionalni razlozi za selidbu i da bi ona samo iskomplikovala radnicima mogućnost da efikasnije ostvaruju svoja prava. Posle dva ročišta doneta je presuda kojom su poništeni akti na osnovu kojih je trebala da se izvrši selidba sedišta fabrike koju je pre pet godina kupila internacionalna kompanija „Eurobalkan“ sa sedištem na Kipru za 57 miliona dinara – kaže Biljić dodajući da je prilikom podnošenja tužbe imao na umu i činjenicu da bi selidbom sedišta i grad Valjevo ostao bez značajnih sredstava koja ubira od privrednih društava od poreza i PDV-a na lične dohotke.
On podseća da su „Krušik akumulatori“ u vremenu uspešnog poslovanja finansirali izgradnju hirurškog bloka u gradu, hotela „Grand”, Moderne likovne galerije kao i bazene u Petnici. Smatra da bi bila nenadoknadiva greška da se ova fabrika na „mala vrata“ iz Valjeva preseli u Beograd.
– Pravnici kažu da je ovo jedan od retkih slučajeva gde se mali akcionar osmelio da zaštiti svoja prava, ali i prava svih zaposlenih, tako što je ušao u „klinč“ sa poslodavcem i njegovim saradnicima. Ja još nisam osetio posledice, a rano je  govoriti hoće li ih biti. Ipak, ovo što sam uradio bitno je kao ohrabrenje i poruka svim zaposlenima, da se tamo gde se krše njihova prava odlučno bore i da će uz valjane argumente imati podršku suda i nadležnih državnih institucija. Zbog ovog što sam učino ne tražim publicitet. Dovoljno mi je čestitanje od 130 kolega iz fabrike od kojih sam skrivao vođenje ovog procesa sve do izricanja presude – kaže Biljić.
On ipak nije samo atipični mali akcionar, već i ljubitelj matematike i poezije. Tvrdi da zna naizust preko hiljadu stihova od najvećih domaćih i svetskih pesnika. Njegov otac Despot Biljić jedan je od prvih srpskih seljaka koji je posejao veštačku livadu i davne 1966. godine proizveo tonu malina koje su se tretirale kao divlje voće. Rođena sestra mu je igumanija manastira Devič na Kosovu.

Uzaludan protest kragujevačkih „proletera“
Kragujevac – Posle dvonedeljne pauze, bivši radnici „Zastave“, koji su početkom 2011. proglašeni tehnološkim viškom, juče su ponovo protestovali ispred Skupštine grada. Budući da im je Nacionalna služba za zapošljavanje u međuvremenu uplatila celokupno julsko sledovanje u iznosu od 19.000 dinara, oni su se ovoga puta obratili gradonačelniku Kragujevca Veroljubu Stevanoviću, i to sa zahtevom da se zaposle u „Fijatovoj“ fabrici ili u nekoj od kooperantskih firmi.
U razgovoru sa prvim čovekom grada, oni su se pozvali na dogovor lokalne samouprave i sindikata koji su 2008. godine potpisali Protokol o zapošljavanju, a u kome je jasno naznačeno da niko od radnika fabrike automobila neće ostati bez posla.
– Laž je da smo dobrovoljno pristali na sporazumni raskid ugovora. Bili smo prinuđeni to da uradimo, jer nam je rečeno da ćemo ukoliko ne potpišemo ostati i bez posla i bez otpremnina – kaže mašinski inženjer Vladimir Ivošev, podsećajući da su u dogovorima oko zbrinjavanja otpuštenih radnika, januara prošle godine, učestvovali predstavnici grada, sindikata i tadašnjeg Ministarstva ekonomije i regionalnog razvoja.
Iako je prošle godine „Zastavu“ moralo da napusti oko 900 zaposlenih, na jučerašnjem protestu okupilo se svega stotinak radnika. Oni su se razišli, pošto je iz Beograda stigla informacija da Vlada Srbije nije u mogućnosti da ispuni njihove zahteve.
U telefonskom razgovoru sa Stevanovićem, državni sekretar u Ministarstvu finansija i privrede Aleksandar Ljubić je poručio da su radnici kragujevačke fabrike automobila socijalno zbrinuti i da država više ništa ne može da učini za njih. On je podsetio da je Vlada Srbije obezbedila otpremnine od 300 evra po godini staža, mesečne nadoknade tokom dvogodišnjeg boravka na „birou rada“, kao i plaćenu prekvalifikaciju za neka od traženih zanimanja.
Tokom 2011. radnici „Zastave“ su primali po 22.000 dinara mesečno, a od početka ove godine, na osnovu sporazuma sa sindikatom, sledovanja su im manja za 3.000 dinara. Problem je, međutim, nastao onog trenutka kada su uplate počele da kasne, odnosno kada su shvatili da u „Fijatovoj“ fabrici i u kooperantskim preduzećima za njih nema mesta.
– Teško je izdržavati porodicu sa ovom neredovnom crkavicom. Imamo decu i zato nam je posao preko potreban. „Fijat“ sada, uglavnom, zapošljava radnike iz Poljske i Italije, jer je tamo opala proizvodnja i neke fabrike su zatvorene. Država bi morala na to da reaguje, jer se dobro zna koliko je ljudi u Srbiji i Kragujevcu bez posla – navodi Milinko Petrović, bivši lakirer u fabrici automobila.
S obzirom na stav države i krizu u automobilskoj industriji, koja nije mimoišla ni Italijane, otpuštenim radnicima „Zastave“ nije preostalo mnogo izbora. Tim pre što su u gradskoj administraciji i ovdašnjim komunalnim i javnim preduzećima sva mesta odavno zauzeta.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

DS ostao na vlasti u Rumi
Ruma – Pokušaj prekomponovanja vlasti u Rumi juče nije uspeo. U novoj koaliciji SNS,SPS i DSS sa 25 odbornika, od 43 koliko ima skupština, računalo se da će vanredna sednica biti samo formalnost i da će u opoziciji ostati DS sa 14 i SRS sa tri odbornika. Međutim, u novoformiranoj koaliciji pojavile su se „pukotine”, pa je pri prvom glasanju, za smenu predsednika Skupštine opštine Nenada Borovića(DS) glasao 21 odbornik, trojica su bila protiv i jedan uzdržan. Za razrešenje predsednika opštine Gorana Vukovića(DS) glasao je 21 odbornik, dva su bila uzdržana, dok dvoje nisu uopšte glasali. 
Posle ove vanredne sednice nova koalicija može ponovo zatražiti zasedanje na ovu temu, ali tek za šest meseci. Međutim, odmah posle sednice predsednik Skupštine opštine Nenad Borović najavio je promene ističući da je vreme da dve najjače stranke, DS i SNS sa po 14 odbornika treba da se dogovore i naprave novu stabilnu koaliciju. 
– Nova koalicija bi donela stabilnost u ovoj opštini, a male stranke bi otišle u opoziciju. Glavni odbor DS-a nam je odobrio stvaranje koalicije sa SNS-om u opštinama i ja ću pokušati da se što pre dogovorimo i formiramo novu skupštinsku većinu, u interesu daljeg razvoja ove sredine. Da je potrebno, u interesu građana Rume, stvoriti takvu koaliciju govore i izborni rezultati – kaže Borović. 
Predsednik SPS-a Duško Kardaš, sadašnji zamenik predsednika opštine kaže da je i ovog puta pobedila većina i da ovo što se desilo nije nikakvo čudo, dok Snežana Bojanić-Stojić, predsednik rumskog DSS-a ističe da se pokazalo u startu da nova koalicija ne može da kontroliše svoje odbornike, dok Rada Marović, predsednik SNS-a gotovo da i nije iznenađen rezultatima glasanja i kaže da je jedino rešenje da se čeka druga prilika.
– Zadovoljan sam, jer je ovo glasanje priznanje jednoj politici koju smo vodili u prethodne četiri godine. Šta će se događati između DS-a i dosadašnjih koalicionih partnera SPS-a i DSS-a, koji su promenili tabor, nismo ni razmišljali. Tek ćemo videti, međutim, važna mi je stabilnost zbog investitora koji stalno dolaze u Rumu – kaže predsednik opštine Goran Vuković.

Sedam dana zvezda
Bitolj – Više od 70 filmskih naslova svetske ali makedonske kinematografije, podeljenih u devet programskih celina i bogati prateći programi – izložbe, radionice, predavanja i „producentski ćošak”, čine sadržaj ovogodišnjeg 33. festivala „Braća Manaki” koji se u Bitolju održava od 15. do 21. septembra, a koji je po svojoj uskoj specijalizovanosti i autentičnosti unikatan u svetu.
 Tokom festivalskih dana  11 autora filmskih fotografija takmičiće se  za „Zlatnu”, „Srebrnu” i „Bronzanu kameru”, pred žirijem koji ove godine radi u sastavu: Fred Kelemen (Nemačka, omiljeni snimatelj Bele Tara), Viržini Sen Marten (Belgija), Miladin Čolaković (Srbija, jedan od naših najistaknutijih snimatelja), Damjan Kozole (Slovenija, reditelj) i Ilija Penushiliski (Makedonija, jedan od inicijatora osnivanja makedonske Kinoteke).
 Najveća snimateljska zvezda ovogodišnjeg festivala je italijanski maestro Lučano Tovoli, kojem će francuska filmska diva Katrin Denev uručiti nagradu za životno delo „Zlatna kamera 300”. Tovoli (1936), nekadašnji student čuvenog Centro Sperimentale di Cinematografia u Rimu, u svojoj dugoj i plodnoj karijeri radio je sa nekim od najvećih italijanksih i svetskih reditelja, među kojima su Vitorio de Sika, Mikelanđelo Antonioni, Franko Busati, Marko Fereri, Etore Skola, ali i Barbet Šreder, Frensis Veber i Nani Moreti. Kao direktor fotografije, odnosno sinematografer, kako voli više da kaže za svoje zvanje, autorski potpisuje više od 80 filmova, među kojima je i najnoviji film Darija Arđenta – 3-D „Drakula”. Uz svoju izuzetnu umetničku i kreativnu snagu Lučano Tovoli poseduje i izraženi angažman za „zajedničku stvar” umetnika, a plod njegovog istrajavanja na tome jeste i Evropska federacija snimatelja – IMAGO, čiji je bio inicijator i osnivač.
 Društvo Tovoliju u Bitolju ovih dana će praviti još jedan snimateljski majstor – Kristijan Berger, omiljeni snimatelj Mihaela Hanekea. Bergeru će Festival „Braća Manaki” dodeliti svoju specijalnu „Zlatnu kameru 300” za izuzetan doprinos svetskoj umetnosti, a u čast oba laureata biće prikazani i filmovi „Ubistvo po brojevima” (Tovoli) i „Profesorka klavira” (Berger).
 Kako za „Politiku” kaže direktorka festivala, makedonska glumica i producentkinja Labina Mitevski, 33. izdanje „Braće Manaki” staviće u fokus i makedonsku kinematografiju tako što će biti prikazano 28 novih makedonskih igranih, kratkih i dokumentarnih filmova među kojima su: „Treća polovina” Darka Mitrevskog i „Balkan nije mrtav” Aleksandra Popovskog...
---------------------------------------------------
„Poslednji metro” za lepoticu dana
 Francuska ali i svetska filmska diva Katrin Denev (70) ekskluzivna je gošća 33. festivala „Braća Manaki” i laureta specijalne nagrade „Zlatna kamera 300” za izuzetan glumački doprinos svetu filma. Katrin Denev će u Makedoniji boraviti četiri dana i imati direktne susrete sa ljubiteljima i studentima filma. U njenu čast biće prikazan i film „Poslednji metro“ Fransoa Trifoa, za koji je zbog svoje glumačke bravure osvojila nagradu „Cezar”.

Stalno prisutni Nemci
46. BITEF
Pre nego što je osnovan Bitef na našim prostorima nije se znalo da Nemci imaju tako dobro pozorište. Slučajno sam boraveći šezdesetih godina prošlog veka u Berlinu otkrio svu lepotu i značaj ovog teatra. Izdvaja ga intelektualna dimenzija, a ono što je takođe primetno i lako uočljivo jeste da je kod njih zabava na sporednom koloseku... objašnjava Jovan Ćirilov, selektor i umetnički direktor Bitefa.
Svojevrsni fenomen Bitefa jeste podatak da je od prvog festivala 1967. godine do danas domaća publika u okviru zvanične selekcije imala priliku da vidi neku novu nemačku predstavu. Tokom proteklih godina na Bitefu su predstavljene scenske poetike kultnih nemačkih reditelja poput Jirgena Goša, Franka Kastorfa, Nikolasa Štemana, Hajnera Gebelsa i mnogih drugih umetnika. Koje su to osobenosti nemačkog pozorišta koje su ga vinule u vrh svetske pozorišne scene, odnosno specifičnosti koje su bile preporuka i garancija kvaliteta da već 46 godina zaredom bude prisutan na Bitefu pitali smo pozorišne stručnjake koji se godinama bave upravo ovim teatarskim rukopisom.
– Kao osvedočeni germanski patriota, kada je teatar u pitanju, verujem da je pozorište nemačkog govornog područja superiorno u svim aspektima. Prvo na šta bih skrenuo pažnju jeste to da se nemačko pozorište ne izdvaja samo po onome po čemu je nadaleko slavno: umetnički i intelektualno vrlo složenim i zahtevnim rediteljskim poetikama. Uostalom, rediteljski teatar, koji često izjednačavamo sa celim nemačkim pozorištem, doživljava preobražaje. Umesto umetnosti velikih figura „reditelja-filozofa” i „reditelja-aktivista”, slavnih po izrazito autorskom, obično kritičkom pogledu na svet, a koji su razvijali šta god da su režirali, danas se demokratizuje stvaralački proces, pa se javljaju kolektivne režije (Rimini protokol) i koautorstva (tandem dramski pisac i reditelj Falk Rihter i koreografkinja Anuk van Dijk, na primer), kaže Ivan Medenica i zaključuje:
– Dakle, naglasak ne bih stavio na režiju, već na sjajnu glumu. Ta superiornost mislim da potiče iz prožimanja dve velike tradicije koje su obe, iz očitih kulturno-istorijskih razloga, u Nemačkoj domaće: Stanislavskog i Brehta. Iz tog prožimanja nastaje glumac sposoban da iz snažne emocije i psihološkog „kopanja” u trenu pređe u komentar, ironiju i formalizam, da se nadahnuto igra raznim stilovima i tako stvara autentičnu scensku umetnost koju retko možete da vidite negde drugde. Produkcijski uslovi i radna etika, po čemu se nemački teatar takođe izdvaja, posebna su priča.
Sličnog stava je i rediteljka Anja Suša, jedan od selektora Bitefa, koja napominje: „Nemački teatar je jedan od najprogresivnijih u Evropi i svetu”.
– To je tako još od Piskatora i Brehta, pa do današnjih dana. Kontinuirano prisustvo nemačkog teatra na Bitefu je rezultat izuzetnog kvaliteta nemačkog pozorišta, ali i odlične saradnje između Bitefa i Gete instituta zahvaljujući kome uvek imamo blagovremene i dobre preporuke na temu savremene pozorišne produkcije u Nemačkoj. Što se osobenosti tiče, rekla bih da je nemačko pozorište izrazito intelektualno, sa vrhunskim glumcima i moćnim rediteljskim figurama. Nemačka drama, takođe, ima dugačku tradiciju u celoj istoriji nemačkog teatra, pa je tako i danas sa mnoštvom dramskih autora čiji se komadi izvode na scenama širom sveta. I plesna produkcija je na najvišem nivou. U Nemačkoj se ulaže dosta novca u kulturu i pozorište, pa je scena raznovrsna i bogata, i otvorena prema umetnicima iz drugih zemalja.
Rediteljka Ivana Vujić napominje da je u nemačkoj pozorišnoj umetnosti primetan: „Veliki rad, velika ozbiljnost pristupu ideja, novim konceptima”.
– Pozorišne uprave razvijaju poseban odnos sa publikom. Tako, recimo, imaju samo dan kada se održavaju debate u pozorištu. Pozorište širi svoje delovanje, razvija se i određeni odnos sa tehničkim ansamblom, na primer u Folksbineu organizuju dan kada tehnika pravi svoju predstavu. Jedan moćni Dojčes teatar ima stalni program čitanja novih komada, pa Berlin dolazi da čuje kako najbolji glumci čitaju nove tekstove po ceni karata od tri do pet evra. Uz sve valja napomenuti da nemačka pozorišta dotira  država. I da ne zaboravim: sva nemačka pozorišta već od 15. avgusta rade punom parom – tvrdi Ivana Vujić.
----------------------------------------------
Nemačko pozorište je ponos svakog grada
Najbolja stvar kada je nemačko pozorište u pitanju, naglašava Matijas Miler-Vifering, direktor Gete instituta u Beogradu, jeste što ih ima izuzetno mnogo.
– Svako neguje svoju posebnu poetiku, ali se uklapa u rukopise drugih pozorišta i sve to čini kompoziciju. Naša pozorišta su jako otvorena za internacionalnu saradnju i zato imamo mnogo srpskih direktora i umetnika koji rade u Nemačkoj. Kod nas rade i umetnici iz Švedske, Turske, Velike Britanije, Italije... Najbitnije od svega jeste da je svako nemačko pozorište u svom gradu ponos tog stanovništva. Nemci drže do svojih pozorišta bilo da su nacionalna, gradska ili trupe koje takođe dotiramo, a oni nam uzvraćaju na najbolji način predstavljajući nas kroz umetnost na mnogim scenama sveta – kaže Matijas Miler-Vifering.

Ne boli nemaština, već nepravda
Regionalne razlike u Srbiji se ne smanjuju. Da nevolja bude veća – one se produbljuju. Jaz između relativno razvijenih i sve siromašnijih regiona uzročnik je dramatičnih posledica – velika prostranstva ostaju bez ljudi, gradovi sve skuplje plaćaju najezdu pridošlica, a sve to može da ugrozi i opstanak države. Jer po neravnomernosti razvoja u odnosu jedan prema deset, Srbija je na prvom mestu u Evropi. Zbog toga su Ujedinjeni regioni Srbije insistirali da vlada ima Ministarstvo za regionalni razvoj i lokalnu samoupravu koje će se baviti rešavanjem ovih problema, ističe na početku razgovora za naš list Verica Kalanović, koja rukovodi ovim resorom.
– Ravnomeran regionalni razvoj i stvaranje bar približnih uslova za život, jedan je od prioritetnih zadataka ove vlade – naglašava naša sagovornica. – Uvažen je naš stav da goruće ekonomske, socijalne i demografske posledice dramatičnih razlika u razvijenosti regiona ne može da reši neki sektor ili služba, već posebno ministarstvo planski, dugoročno i ne izolovano, već u saradnji sa drugim ministarstvima.
Ministarstvo za regionalni razvoj će usmeravati rad na ovim poslovima, vodeći računa o specifičnosti i potrebama pojedinih regiona i o svakom uloženom dinaru.
Podsećamo da je svojevremeno izjavila: „Propuštene su mnoge prilike da se smanje nepodnošljive razlike u razvijenosti.” U prethodnoj vladi bila je ministar za Nacionalni investicioni plan (NIP), od koga se očekivalo da podstakne razvoj siromašnih.
– Iako se može reći da je NIP polovično ispunio očekivanja, nema grada u Srbiji u kome nije nešto izgrađeno iz sredstava koja su dobijena 2006. godine od prodaje ,,Mobtela’’ i Vojvođanske banke, a od kojih je formiran NIP kao poseban program – podseća Kalanovićka.
– Gradili su se lokalni i regionalni putevi, industrijske zone, poslovni inkubatori, mostovi, sportski objekti, obdaništa, pružni prelazi… Ulagano je i u obnovu škola i 167 domova zdravlja. Na primer, u opremanje industrijske zone Međurovo u Nišu uloženo je milion evra, i danas u halama ,,Dajteka” i „Jure” koje su napravljene u toj zoni radi 2.500 ljudi.
Kalanovićka tvrdi da niko nije zakinut, pa ni Vojvodina.
– Takve priče su bez ikakvih osnova. Ministar za NIP postala sam 2008. godine. Od 18,7 milijardi dinara potrošenih u toj godini, više od devet milijardi dinara je bio budžet za infrastrukturne projekte NIP-a u Vojvodini. Nikada nismo dobili izveštaj kako je taj novac potrošen, a bili su na to obavezani. Neki neodgovorni ljudi su tvrdili da je Vojvodina bila uskraćena za sredstva iz NIP-a. Da su se raspitali kod svojih tadašnjih državnih sekretara u ministarstvu čuli bi da novac koji je Vojvodina dobila nije manji od para koje su uložene u centralnu Srbiju.
Žitelji južne i istočne Srbije sigurno bi pitali – čemu da se nadaju u vladajućoj besparici? Da li će ih bogati zaboraviti i budžeti njihovih opština ostati bez lane odobrenih 80 odsto od poreza na plate?
– Više puta je rečeno da ova vlada neće lečiti besparicu uzimajući od siromašnih – ukazuje Kalanovićka. – Manjak u budžetu će se popunjavati smanjivanjem državnih troškova, visokih službeničkih plata, ukidanjem nepotrebnih agencija… Izmenom zakona o finansiranju lokalnih samouprava državna kasa neće ostati bez 40 milijardi dinara, nego će opštine dobiti novac da škole imaju grejanje. Lepo je što osnovci u Beogradu imaju besplatne udžbenike i svoje ormariće, ali njihovi vršnjaci u Žabarima uče u neomalterisanoj školi. Ako svi građani imaju jednake obaveze prema državi, treba da imaju i jednaka prva i približno jednake uslove života. Ljudi se ne žale što je malo, nego što nije pravedno.
Beogradu, Novom Sadu, Nišu i drugim gradovima, ubeđena je, sigurno neće biti bolje ako se svim žiteljima Srbije ne omogući da ostanu u svom zavičaju.
– Zato mora da se ulaže u razvoj infrastrukture u celoj Srbiji – kaže Kalanovićka. – To je uslov da se privuku investitori i omogući konkurentna proizvodnja i u Užicu, u koje se sada vraća samo tri odsto mladih ljudi sa fakultetskom diplomom. Za ovo ministarstvo je prioritet da se autoput Kragujevac–Batočina konačno završi u 2013. godini. U mandatu ove vlade mora da se izgradi i najveći deo regionalnog autoputa Pojate–Preljina, kojim će se sa koridorima 10 i 11 povezati Kruševac, Kraljevo, Čačak i nekoliko manjih opština i mesta u kojima živi 500.000 ljudi. Ali i put Sjenica–Aljinoviči jer prolazi kroz jedan od najnerazvijenijih delova Srbije sa najlošijom putnom infrastrukturom.
Briga ovog ministarstva su i pripreme za izgradnju regionalnog autoputa koji će povezati Novi Sad sa Šapcem i Loznicom, do granice sa Republikom Srpskom, i Valjevo sa autoputem na Koridoru 11, kao i izgradnja regionalnog puta koji će povezati Paraćin sa Borom i Zaječarom. Sa nadležnima u Pokrajini razgovaraće se i o izgradnji regionalnih puteva kroz Vojvodinu.
– Ako me pitate da li će se u osiromašenim delovima Srbije živeti bolje, moj odgovor je da je ova vlada odlučna i sposobna da učini da u njenom mandatu bude bolje – poručuje ministarka Verica Kalanović.

Posle bruke svima puna usta opravdanja
Da su se ministri energetike i rudarstva pre dva dana, uoči sastanka sa predstavnicima NIS-a i kineskog CMEC-a, informisali o tome da dozvole za istraživanja izdaje pokrajinski sekretarijat, a ne Ministarstvo rudarstva, kao i da pravo na pretrage može da dobije više kompanija, ne bi se dogodila neprijatnost – da investitore iz Rusije i Kine bezmalo vratimo kući, a da se ministar rudarstva Milan Baćević javno izvinjava što nije znao što je morao znati.
Otvaranje novog rudnika uglja kod Kovina, pored kog bi trebalo da se izgradi i nova termoelektrana kapaciteta 600 megavata, ne bi trebalo da bude sporno za potencijalne investitore Naftnu industrije Srbije i kineski CMEC s jedne i bugarsku kompaniju „Eko analiza” s druge strane, jer po novom Zakonu o rudarstvu i jedni i drugi imaju pravo na istraživanje. 
Upućeni u celu problematiku kažu da se uvidom u zakon jasno vidi da pravo na istraživanje nije ekskluzivno, već ga može imati svako ko podnese zahtev za istraživanje. Osim toga, sve i da je ekskluzivitet ostao na snazi, NIS bi mogao da dobije dozvolu za istraživanje, iako je bugarska kompanija taj posao već obavila.
U članu 58 Zakona o rudarstvu stoji da „rešenje o odobravanju za istraživanje prestaje da važi izdavanjem potvrde o resursima i rezervama”, što je Bugarska kompanija, kako je potvrdila, dobila 2010. godine, a NIS je dozvolu za istraživanje dobio u julu ove godine.
Po dobijanju potvrde o rezervama stiče se pravo na eksploataciju rude, što bugarska kompanija sada čini. Ukoliko bi NIS uspeo da „pretekne” bugarskog partnera i pre dođe do eksploatacionog prava, on bi mogao da kopa ugalj. Po onoj staroj ko pre devojci – njegova devojka.   
Oliver Dulić, bivši ministar za životnu sredinu i rudarstvo potvrdio je juče „Politici” da je upoznat sa slučajem Kovin, ali da je dozvolu koju je NIS dobio ove godine mogao da izda samo pokrajinski sekretarijat, a da njegovo bivše ministarstvo nema nikakve veze s tim.
– Nadležnosti vezane za istraživačka prava su zakonom iz 2010. godine preneta s republike na pokrajinu čiji je sekretarijat jedino mogao da izda dozvolu NIS-u, kaže Dulić, dodajući da se prva dozvola izdata 2008. godine bugarskoj kompaniji povezuje se s ministrom energetike Petrom Škundrićem.
Naš dobro upućeni sagovornik iz bugarske firme „Enerdži konsalting i inženjering” o izgradnji rudnika i termoelektrane od 600 megavata u Kovinu, kaže da je ova kompanija 2008. godine dobila istražno pravo, a potom 2010. i potvrdu o overenim rezervama za isto ležište od sekretarijata Vojvodine.
Utvrđene su rezerve od 183 miliona tona uglja. U toku je izrada dokumentacije za dobijanje eksploatacione dozvole, koja je sledeća faza za otvaranje rudnika. Sastavni deo projekta je izgradnja termoelektrane od 600 megavata, dva bloka od po 300 megavata.
Kao podizvođači angažovane su firme iz Nemačke i Srbije, kažu u ovoj bugarskoj kompaniji.
Na projektu se radi već pet godina i uložena su znatna sredstva. Bugarska kompanija je jedini legitimni nosilac overenih rezervi uglja na tom području, kategoričan je Kirilov. U ovoj kompaniji pretpostavljaju da su svi učesnici sastanka održanog pre dva dana u vladi izmanipulisani o realnom stanju projekta. O svemu je odmah obavešteno Ministarstvo za energetiku, razvoj i zaštitu životne sredine.
– Pretpostavljamo da su naši podaci na nezakonit način korišćeni od strane bivšeg zaposlenog u ovoj kompaniji čime su svi učesnici sastanka dovedeni u zabludu, kažu u ovoj kompaniji i dodaju da veruju da će se sve zakonske procedure ispoštovati i da će se realizacija projekta nastaviti na zakonit način.
Organ koji je izdao rešenje o izvođenju detaljnih geoloških istraživanja nije mogao da izda novo rešenje za izvođenje geoloških istraživanja na istom prostoru. Ovo zbog toga što član 32, stav 7, tačka dva Zakona o rudarstvu i geološkim istraživanjima („Službeni glasnik 88/2011“) predviđa da će nadležni organ odbiti rešenjem zahtev za izdavanje odobrenja za izvođenje geoloških istraživanja ako je prostor za koji se traži odobrenje već izdat drugom licu za istraživanje iste mineralne sirovine ili istog geološkog resursa.
Izvor „Politike” upućen u celu stvar tvrdi da posao mogu da nastave da rade i NIS i bugarska kompanija, te da je i do sada sve urađeno po zakonu, a ko pre pribavi kompletne papire i dođe prvi do eksploatacione dozvole imaće pravo na kopanje uglja iz rudnika Kovin.

Ruska milijarda za budžet
Ruska Federacija odobriće Srbiji kredit od milijardu dolara budžetske podrške, saznaje „Politika” u vladi. Umesto ranije dogovorenih 800 miliona dolara, koje je trebalo koristiti za infrastrukturne projekte, celokupan iznos od milijardu dolara biće preusmeren u državnu kasu. I to tako što će 300 biti odobreno ove godine, a ostatak od 700 miliona dolara dogodine.
To je, kako doznajemo, dogovoreno tokom nedavnog susreta u Sočiju našeg predsednika Tomislava Nikolića sa predsednikom Rusije Vladimirom Putinom. Inače, u rebalansu budžeta za ovu godinu uračunata je milijarda dolara od te pozajmice.
Kada je o uslovima reč, zajam je dogovoren sa rokom otplate od 10 godina, a prvu ratu Srbija će početi da vraća posle počeka od godinu dana. Kamata je 2,95 plus šestomesečni libor.

Ulje iz rezervi - 142,56, a šećer - 95,05 dinara
BEOGRAD – Vlada Srbije donela je danas odluku da se iz robnih rezervi interventno proda pet miliona litara rafinisanog suncokretovog ulja i pet miliona kilograma šećera, kako bi se zaštitilo tržište i obezbedila normalna snebdevenost stanovništva ovim namirnicama.
Kako je saopštila Kancelarija za saradnju s medijima, maloprodajna cena ulja će iznositi 142, 56 dinara za litar, a šećera do 95, 05 dinara po kilogramu.
Prve količine ulja i šećera iz Robnih rezervi mogu se očekivati u trgovinama širom Srbije već naredne sedmice, najavio je danas direktor Direkcije za robne rezerve Goran Tasić.
On je za Tanjug rekao da Robne rezerve raspolažu dovoljnim količinama ulja i šećera i da tempo isporuke trgovinama zavisi od tehničke procedure i organizacije transporta.
Kako je Tasić objasnio, nakon što Robne rezreve od Ministarstva spoljne i unutrašnje trgovine dobiju spisak zainteresovanih trgovaca, počeće da iz pozivaju da potpišu ugovore, najverovatnije od utorka.
Nakon toga, trgovci odlaze u uljare i šećerane da preuzmu te namirnice.
U trgovinama širom Srbije već nekoliko dana primetna je nestašica ulja i šećera,
Prazni rafovi za ulje i šećer stvorili su paniku među potrošacima, kako zbog spremanja zimnice tako i zbog najavljenog poskupljenja, pa se ranijih dana moglo videti kako se ulje i šećer kupuje u većim količinama kada stignu u trgovine.
Među trgovcima se moglo čuti da će ulje da poskupi na više od 200 dinara za litar, a šećer preko 100 dinara za kilogram.
------------------------------------
Jednokratna pomoć za penzionere sa najnižim penzijama
Vlada Srbije  usvojila je danas zaključak da se penzionerima, čija penzija ne prelazi 15 hiljada dinara, isplati jednokratna pomoć u iznosu od 16 hiljada dinara, saopštila je Kancelarija za saradnju s medijima.
Pomoć će biti isplaćivana kvartalno u iznosu od po četiri hiljade dinara.
Prvi deo pomoći će biti isplaćen naredne nedelje.

MMF: Rebalans nedovoljan za fiskalnu konsolidaciju
BEOGRAD – U fiskalnoj oblasti, Srbiji je potrebna opipljiva konsolidacija, a kada se sve uzme u obzir, nacrt rebalansa budžeta za 2012. godinu koji je usvojila vlada ne bi postigao taj cilj, saopštila je danas misija MMF-a posle petodnevne posete Srbiji i preporučila dodatno obuzdavanje potrošnje pre usvajanja rebalansa u parlamentu.
„Misija preporučuje da se razmotri dodatno obuzdavanje potrošnje pre konačnog usvajanja rebalansa budžeta za 2012. godinu. Za 2013. godinu, cilj vlade u pogledu deficita je generalno adekvatan, ali će njegova realizacija zahtevati značajne dodatne mere”.
Šef misije MMF-a za Srbiju Zuzana Murgasova saopštila je da rebalans budžeta sadrži prikladne mere za povećanje prihoda i ograničava indeksaciju obavezne potrošnje, ali su te uštede „više nego kompenzovane” većom potrošnjom, uključujući i nove inicijative.
„Pored toga, da bi se postigla fiskalna kredibilnost i održivost, potrebno je da se bez odlaganja usvoji jasan i realan srednjoročni program fiskalne konsolidacije radi smanjenja javnog duga ispod 45 procenata BDP-a, u skladu sa odredbama Zakona o budžetskom sistemu. To bi trebalo da prati široki ambiciozni program strukturalnih reformi da bi se otvorile mogućnosti privrednog rasta Srbije”.
„Ekonomska perspektiva Srbije je zamagljena slabim ekonomskim uslovima i značajnim domaćim i eksternim debalansima. Očekuje se da će BDP opasti za oko 0,5 procenta u toku ove godine, a zatim zabeležiti tek umeren oporavak u 2013. godini, uz postojanje rizika da dođe do nepovoljnijeg razvoja situacije”.
„Predviđa se da će se rast inflacije ubrzati u narednih nekoliko meseci, uglavnom zbog naglog rasta cena hrane prouzrokovanog vremenskim prilikama. Očekuje se da će deficit eksternog bilansa tekućih transakcija dostići dvocifreni nivo tokom ove godine”.
„Velika povećanja javne potrošnje i posledično visoki deficit u odnosu na budžet za 2012. godinu dovešće do porasta koeficijenta javnog duga iznad 60 procenata BDP-a do kraja godine. Situaciju komplikuje pad poverenja investitora i sniženje rejtinga”.
„U ovom kontekstu, vlasti u Srbiji bi, bez odlaganja, trebalo da izrade i realizuju sveobuhvatni paket politika u cilju kredibilne obnove održivosti fiskalne i eksterne pozicije i podsticanja rasta”.
„U monetarnoj oblasti, misija pozdravlja nameru vlasti da zadrži režim targetiranja inflacije koji je potreban radi očuvanja makroekonomske stabilnosti. Misija ističe potrebu za korektivnim merama koje bi pomogle da se ojača nezavisnost NBS, koja je narušena nedavnim izmenama i dopunama Zakona o NBS”, navela je Murgasova.
„Kada se radi o narednim koracima, vlasti su zatražile da se razgovara o novom programu sa MMF-om. Zaposleni MMF-a će proceniti zahtev vlasti Srbije u kontekstu njihovih planova u pogledu politike i realizacije tih planova u narednom periodu”, zaključila je ona.
Misija MMF-a posetila je Srbiju u periodu od 10. do 14. septembra u okviru posete tima radi utvrđivanja činjeničnog stanja.

Rašomon u „Rašinom selu“
Radoje Raša Stanojlović, univerzitetski profesor ekonomije i vlasnik etno-gazdinstva „Rašino selo” u mestu Rudovci, tvrdi za naš list da su on i njegova porodica bez osnova uhapšeni i izloženi policijskoj torturi.
Radoje, njegova supruga Manju Cui-Stanojlović, profesorka filozofije, i ćerka Liming Žang (23), kineske državljanke, kako kažu, neosnovano su proveli 48 časova u pritvorskoj jedinici Policijske stanice u Lazarevcu.
Stanojlović je sa sa ćerkom i suprugom, na kojoj su još vidne poderotine po glavi i podlivi na nogama, posetio našu redakciju. U razgovoru sa novinarem, Stanojlović i njegova vidno potresena supruga ispričali su šta se dogodilo 9. septembra ove godine, kada su uhapšeni. Tom prilikom na uvid su nam dali dokumentaciju iz policije, zapisnike sa saslušanja i rešenja o puštanju iz pritvora, kao i lekarske nalaze kojima su dokumentovane njihove povrede. 
Porodica Stanojlović uhapšena je istoga dana kada je na njihovom imanju „Rašino selo” otvoren „Vašar starih zanata i hrane”. 
– Pre podne je otvoren vašar, a posle podne su nas uhapsili bez ikakvog osnova. Mene, moju ženu i ćerku optužili su da smo napali policajce i držali su nas u pritvoru 48 sati. Prilikom hapšenja policajci su nas vređali na nacionalnoj osnovi i govorili mi da ću završiti u kanalu i da se odmah vratimo u Ameriku – kaže Stanojlović. 
Njegova supruga Manju Cui kaže da su policajci došli i tražili joj pasoš. Otišla je u kuću po pasoš i fotoaparat, jer su policajci već bili neprijatni. U trenutku kada je počela da fotografiše, policajci su krenuli da joj stavljaju lisice na ruke. Bacili su je na kolena i glavom tukli o zemlju. U tom trenutku je dotrčala ćerka, uznemirena, i pozvala oca. 
– Pitala sam zašto hapsite mamu, a onda su priveli i mene – kaže Liming Žang.
Stanojlović je došao u trenutku kada su policajci već stavili lisice na ruke njegovoj ženi i ćerki. 
– Onda su uhapsili mene, preteći da će me ubiti i da mi je došao kraj. Odjednom se stvorio i neki kamion i vozač koga su policajci  nagovarali da me tuče, a izvesno lice koje je stalno pratilo policajce u civilu fotografisalo je događaj. Sve su nas odveli u pritvor, različitim vozilima. Moja supruga kaže da je izgubila svest i da je bila mokra kada se osvestila. Pretpostavlja da su joj sipali vodu na glavu da bi joj oprali krv sa lica. Izgovarali su pogrdne reči i, pre nego što su je odveli u policijsku stanicu, zvali su hitnu pomoć. Lekari su joj previli glavu na putu ka policijskoj stanici – priča Stanojlović. 
Na zapisnicima sa saslušanja, kako kaže, piše da svima na teret stavljaju krivično delo napad na službeno lice tokom vršenja službene dužnosti. 
– Pored toga mene su teretili i za krivično delo protivpravno lišenje slobode. Pokušali su da me terete na osnovu lažnih svedoka. Na rešenjima o puštanju iz pritvora, supruga i ćerka se ne terete ni za jedno krivično delo, a ja za napad na službeno lice – priča Stanojlović dok uporedo pokazuje policijsku dokumentaciju. 
Stanojlović ne zna zbog čega su on i njegova porodica uhapšeni. 
– Da li mislite da je moja žena mogla da napadne policajca – pita Stanojlović pokazujući na suprugu i ćerku sitne građe. 
– Bojim se da hoće da me zastraše, oteraju odavde i da mi razore porodicu – smatra Stanojlović.
Stanojlović će, kako kaže, podneti privatne tužbe protiv policajaca R. J. i Z. M. iz Policijske stanice Lazarevac, koji su uhapsili njega i njegovu porodicu i tom prilikom im naneli povrede. Povodom celog slučaja obratiće se ambasadama SAD i Kine, kao i premijeru i ministru unutrašnjih poslova i direktoru policije. 
U MUP-u Srbije juče nam je rečeno da je policija na Stanojlovićevo imanje u selu Rudovci došla po prijavi jedne osobe, koja je tvrdila da su je napale dve kineske državljanke, a da se tu umešao i Stanojlović, koji je tu osobu vređao i uvukao u jednu sobu. 
– O svemu je obavešten istražni sudija Drugog osnovnog suda u Beogradu. Dve kineske državljanke i Stanojlović su dovedene u policijsku stanicu Lazarevac i nakon konsultacije sa dežurnim istražnim sudijom Drugog osnovnog suda u Beogradu određeno im je zadržavanje. Podnete su dve krivične prijave za krivična dela protivpravno lišenje slobode i napad na ovlašćeno službeno lice u vršenju službene dužnosti u redovnom postupku Drugom osnovnom tužilaštvu u Beogradu – navedeno je u dopisu PS Lazarevac.
-----------------------------------
Neguje tradiciju
Radoje Raša Stanojlović, 63-godišnji univerzitetski profesor ekonomije, više od tri decenije živi u Americi. Stanojlović je izgradio etno-kutak „Rašino selo” na dedovini, a, kako kaže, zaradio je baveći se proizvodnjom i prodajom zdrave hrane za životinje, koju izvozi u više od 70 zemalja širom sveta. Kaže da mu je cilj da neguje tradiciju srpske kulture i sela, očuvanje starih zanata i načina života prošlih vremena.

„Pauna O.“ pica skupo koštala
„Da zamolimo konobara da ti spakuje picu? Poduže nećeš imati prilike da poručiš drugu porciju“, našalili su se pripadnici austrijske prepadne policije „Kobra“, pošto su stavili lisice na ruke srpskom državljaninu – za kojim je pre više od osamnaest godina raspisana poternica zbog oružane pljačke banke u Minhenu.
Hapšenje je desilo minulog utorka, oko 18.30 časova, u tirolskoj varošici Hal. Specijalci u maskirnim uniformama iznenadili su osumnjičenog za razbojništvo za stolom jedne picerije u centru gradića, dok je večerao. 
Opisujući detalje hapšenja u telefonskom razgovoru za „Politiku“, major Mario Hejl iz Savezne kriminalističke policije u Beču rekao je da je reč o 43-godišnjem muškarcu koji je priveden pod lažnim imenom Paun i prezimenom čije je prvo slovo O. Nije odgovorio na pitanje kako je policija ušla u trag osumnjičenom. Istini na volju, ostavio je prostor za pretpostavku da je hapšenje usledilo na osnovu dojave. 
„Reč je o jednom od petorice pljačkaša minhenske banke (ime banke nije saopštio, niti je navedeno u zvaničnom, pismenom izveštaju) koji su 24. juna 1994. godine izveli oružanu pljačku, a potom punih sedamnaest časova držali osam talaca, među njima troje dece. Paunu O. pošlo je za rukom da izbegne hapšenje i odnese deo plena – 1,4 miliona tadašnjih nemačkih maraka (oko 800.000 evra).“
U međuvremenu, osoba sa sadašnjim pseudonimom „Paun O.“ uhapšena je u Srbiji i pravosnažno osuđena zbog ubistva. Pitanje odgovornosti za pljačku banke u Minhenu nije pokrenuto u Srbiji, jer za njim nije raspisana poternica Interpola, već je tražen na osnovu poternice koja važi u zemljama EU. 
U zatvoru u Srbiji proveo je jedanaest godina, od 2001. do 2012. godine, da bi, posle puštanja na slobodu, promenio ime i prezime. Sa novim putnim ispravama otputovao u austrijsku pokrajinu Tirol. 
Kako je zvanično saopšteno, Paun O. se nalazi u pritvoru u Inzbruku, odakle će, preko Beča, biti prebačen u Minhen i predat tamošnjim pravosudnim organima.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Poginuo sekući koren oko bombe
Pirotehničar Rade Alempijević (49) iz Morovića kod Šida, koji je poginuo prekjuče na Kopaoniku prilikom razminiranja lokacije „Suvo rudište 1” najverovatnije je nastradao prilikom pokušaja da preseče koren rastinja koje je obuhvatilo zaostalu kasetnu bombu. Petar Mihajlović, direktor Centra za razminiranje – državnog tela koje sprovodi tendere za humanitarno razminiranje, kaže da će teško biti sa potpunom sigurnošću utvrditi šta se desilo, ali da se na osnovu podataka Alempijevićevih kolega iz firme „PMC inženjering”, ćerke-firme „Jugoimporta SDPR”, može u znatnoj meri rekonstruisati nesreća.
– Standardi nalažu da pirotehničari budu međusobno udaljeni najmanje 50 metara, pa onaj koji se nalazi pored kolege zna šta on radi. Osim toga, tu je i vođa tima koji obilazi svakog deminera. Zna se da je nastradali, pošto je detektorom otkrio kasetnu municiju, počeo da kopa da bi video da li je reč o bombi ili nekom drugom predmetu. Naišao je na žilu rastinja i počeo da je seče. Zatim je odjeknula eksplozija. Došlo je do požara, a telo su izvukle kolege nastradalog – objašnjava Mihajlović.
Jedan čitalac u komentaru objavljenom na sajtu „Politike” ispod jučerašnjeg teksta o ovoj nesreći apelovao je da se sa razminiranjem u Srbiji prekine jer je zemlja zbog suše tvrda a neeksplodirana ubojna sredstva su zbog visokih temperatura osetljivija nego inače. Drugi su se pitali da li bi ovaj posao mogli da obavljaju roboti?
– Zemlja na Kopaoniku, na lokaciji na kojoj se radi, rastresita je, nije tvrda, uglavnom je reč o prašini i kamenu. Kada je reč o kasetnoj municiji, ona se ne može deaktivirati. Procedura je takva da se pronađena bomba obeleži i da se zatim uništi na licu mesta. Tako fin rad, lagano otkopavanje sumnjivog predmeta i utvrđivanje da li je reč o kasetnoj municiji ili nečem drugom, može da obavi samo čovek a ne robot – kaže Mihajlović.
On kaže da radove na razminiranju finansira Međunarodna organizacija za jačanje bezbednosti ljudi, koja to radi i u regionu i drugim postkonfliktnim državama. Posao na lokaciji „Suvo rudište 1”, koji je obezbeđen donacijom SAD pomenutoj organizaciji, vredan je oko 250.000 američkih dolara. Reč je o površini od 247.800 kvadratnih metara. Posao na susednoj lokaciji „Suvo rudište 2”, započet baš na dan tragedije, dobila je firma „Doking razminiranje” iz Zagreba.
– Licence za rad pirotehničarima daje Međunarodna organizacija za jačanje bezbednosti ljudi a civilne firme, pošto ova organizacija ne radi sa vojskom ili policijom, često ih angažuju po ugovoru o delu – objašnjava Mihajlović.
Upravo su detalji vezani za radni odnos bili povod da se juče oglasi Ministarstvo rada, zapošljavanja i socijalne politike. U saopštenju se ističe da u firmi „PMC inženjering” ne postoji sistematizovano radno mesto deminera i da inspektoru rada na lokaciji „Suvo Rudište” nije pružena celokupna dokumentacija koju poslodavac treba da poseduje u skladu sa Zakonom o bezbednosti na radu. U inspekciji ističu da se rad na ovom slučaju nastavlja i da će, u slučaju propusta, protiv poslodavca biti podneta prekršajna ili krivična prijava. Policijska uprava Kruševac takođe će proveriti sve detalje vezane za ovu tragediju, uključujući i poslovnu dokumentaciju.
--------------------------------------------------
Traže nadzor nad Centrom za razminiranje
Predrag Marić, pomoćnik ministra unutrašnjih poslova i načelnik Sektora za vanredne situacije, kaže da je ova služba pripremila Uredbu o neeksplodiranim ubojnim sredstvima kojom bi Sektor dobio pravo nadzora nad Centrom za razminiranje. Sektor za vanredne situacije u svom sastavu ima pirotehničare, a zaostala ubojna sredstva su tema u preventivnom delovanju ove službe.

DNK ubice Meksikankene ne odgovara Novosađaninu
Novi Sad – D.G. (45) iz Petrovaradina, koji je u hrvatskim medijima naveden kao osumnjičeni za ubistvo meksičke državljanke Selene Margarite Grasijano Mersedo (31) u Splitu, nije počinio ovaj zločin. Ovo je juče potvrdio šef novosadske kriminalističke policije Saša Barjaktarović, koji je rekao da DNK profil Novosađanina ne odgovara DNK profilu koji je dostavila hrvatska policija.
Pošto je prethodno privela više osoba iz Novog Sada i okoline radi utvrđivanja identiteta i prikupljanja informacija u cilju rasvetljavanja ubistva koje se dogodilo 22. avgusta na Marjanu, novosadska policija je D. G.preksinoć zadržala na ispitivanju. Utvrđeno je da on u kritičnom periodu jeste boravio u Hrvatskoj, ali ne i u Splitu.
Direktor srpske policije Milorad Veljović takođe je izjavio da je na osnovu iskaza i uvida u materijalne dokaze definitivno potvrđeno da do sada privedene osobe u Novom Sadu nemaju nikakve veze sa brutalnim ubistvom Meksikanke. On je rekao da će istraga, koja se vodi zajedno sa hrvatskim kolegama, biti nastavljena i da će svaki materijalni dokaz biti tretiran sa posebnom pažnjom.

Ucena iz Berlina
Ceo dan smišljam kojih bi to sedam uslova Srbija mogla da postavi Nemačkoj oko početka pregovara za članstvo Srbije u EU? Stop reviziji istorije iz vremena Drugog svetskog rata, stradanje Srba u Kragujevcu, Kraljevu, Kruševcu, bombardovanje Beograda 6. aprila 1941. razaranje gradova. Teško, jer Nemci će reći da je Vili Brant potpisao sa Titom sporazum o pomoći od 800 miliona nemačkih maraka kao nekoj vrsti ratnih reparacija, čime Nemci smatraju da je za njih ta priča završena. Za razliku od nas, za Izrael ta priča nikada nije završena. I neće biti završena. Šta onda drugo kao uslov da postavimo Nemcima da bismo mi pristali na pregovore oko našeg ulaska u EU? Da zapretimo da ćemo prekinuti diplomatske odnose sa Mađarskom? Zašto pobogu sa njima? Zato što su pustili jednog oficira Azerbejdžanca koji je na nekakvom NATO kursu u Budimpešti upucao oficira Jermenca. Mađari pustili Azerbejdžanca da ode kući, a Jermenija odmah prekinula diplomatske odnose sa Mađarskom. Koja je članica i EU i NATO. Nečuveno kako ti Jermenci čuvaju dostojanstvo svoje države. No, kako su oni pravoslavci mogli bismo i mi da kao upozorenje prekinemo diplomatske odnose sa Mađarima. Ne zbog Azerbejdžana već onako, nikad se ne zna, zbog Vojvodine. Istina, Azerbejdžan ima naftu, ali Jermeni imaju spor sa Turcima, pa mu to nekako dođe na isto. Uglavnom, Jermenija me je fascinirala, ona je prva zemlja u svetu koja je prekinula diplomatske odnose sa nekom članicom EU. Što mi nismo učinili ni sa Senegalom, koji je prvi u Africi priznao nezavisno Kosovo. Jer, mi imamo velike političke i ekonomske interese u Senegalu, a imamo i odlične odnose sa Turcima, za razliku od Jermena.
Da postavimo Nemcima i pitanje oko bombardovanja SR Jugoslavije 1999. godine, čime je prekršeno međunarodno pravo, ali direktno i nemački Ustav. Ko će platiti štete iz tog rata, sada kada nema ni Branta ni Tita? Da priupitamo Nemce za trgovinu ljudskim organima na Kosovu, nije valjda da BND o tome ništa nije znao, kad se zna da OVK bez BND-a ništa nije smela da uradi.
Dakle, oduševio me je izvesni gospodin Andreas Šokenhof, inače iz vladajuće partije nemačke kancelarke Angele Merkel. Naime, gospodin Šokenhof nam je u ime i stranke i kancelarke i Nemačke uručio sedam uslova za početak pregovora o članstvu Srbije u EU. Kao nekada rezolucija Informbiroa. Naravno gospodin Šokenhof nije drug Staljin, iako kada gledam njegovu sliku, naravno ne Džugašvilija, usuđujem se da tvrdim da je tih sedam uslova Srbiji strasno isporučio i u svoje ime. Ipak, zahvalan sam gospodinu Šokenhofu, čovek je potvrdio ono što sam na ovim stranicama napisao još pre četiri godine: Srbija neće ući u EU sve dok izričito ne prizna nezavisnost Kosova. Sada su stvari sasvim ogoljene, Srbiji čak nema ni pregovora o članstvu u EU sve dok izričito ne prizna Kosovo. Ako neko u zemlji Srbiji misli da bilo kakav pismeni sporazum između Beograda i Prištine, u smislu onoga što traži gospodin Šokenhof, neće biti izričito priznanje Kosova onda vređa zdrav razum prosečnog građanina ove zemlje. Osim, ako Priština ne pristane da na takvom papiru Kosovo bude pod fusnotom, pod zvezdicom, pod oznakom Meseca, ili Jupitera. Pa se pitam, a zašto bi Priština na tako nešto pristala?
Dobili smo nemačku ucenu, to je direktna politika diktata po principu „uzmi ili ostavi”. I to ne prvi put u istoriji od Nemaca. Naravno da EU i Nemačka imaju pravo da postavljaju uslove za prijem svakom kandidatu koji želi u EU, da utvrde objektivne kriterijume za članstvo, ali biće loše ako se u javnosti Srbije stvori utisak da Nemačka predstavlja i glavnu prepreku našem ulasku u EU. Biće loše ako Srbija stekne osećaj da je zbog Kosova saterana u ćošak. Ako spoznamo da smo trenutno izgubljeni u gomili problema sa kojima se suočava EU, da smo samo kolateralna šteta ukupne evropske igre. Odnosno, ili će Evropa biti nemačka, ili EU neće biti. Mnogo rada, malo sklada, loša atmosfera.
Geopolitika je na Balkanu vrlo fleksibilna disciplina. U takvu disciplinu EU, pa i Nemačka trebalo bi da investiraju, jer to su investicije za budućnost. Srbiji nisu potrebne lekcije iz moralne diplomatije ni dvostruka merila međunarodnih odnosa. Ako neko u Berlinu želi mirno da spava, onda je pitanje kako je to moguće ako Srbi na Kosovu ne mogu mirno da spavaju. Realpolitika samo za jedne, ali ne i za druge, širi opasne iluzije. Srbija nema ekonomiju odmazde koja bi mogla da navede „dobre duše Zapada” na razmišljanje, ali ako bude saterana u ćošak zbog Kosova Srbija može da izabere i potpuni strategijski zaokret. U nedoumici gde se završava evropska zajednica prava i vrednosti, Srbija će odlučiti na kojoj strani želi da stoji. Ako neko misli da je to danas u 2012. godini nemoguće, neka se seti 1948. godine i Informbiroa. U suprotnom, odreknimo se Kosova i završimo tu priču jednom zauvek. Izbor je samo naš...

Malo dece kod lekara ide bez roditelja
Kada u ambulantu ginekologa, psihijatra ili pedijatra stigne dete od petnaestak godina, niko više nije iznenađen niti mu postavlja pitanje „gde su ti roditelji”. 
Ovo je delimično rezultat zakonske odredbe, koja je počela da važi u januaru, a po kojoj adolescent sa navršenih 15 godina ima pravo na uvid u svoj zdravstveni karton. Mladi ljudi dobili su i zakonsko pravo da od lekara zatraže da o njihovoj poseti ne obavesti roditelja. Ne postoji evidencija o broju dece koja su na ovaj način iskoristila novo zakonsko rešenje, ali dečji psihijatar dr Oliver Vidojević primećuje da je veći broj adolescenata upoznat sa ovim pravom, bilo na časovima građanskog vaspitanja, bilo preko medija. Svojevremeno je ovo zakonsko rešenje izazvalo veliku debatu i podeljena mišljenja, a danas ono je u većini naših zdravstvenih ustanova zaživelo i dobro je primljeno. 
Pedijatri kažu da je i ranije bilo dece koja su zbog specifičnih problema i zdravstvenih stanja dolazila u ambulantu i mimo znanja roditelja, ali sada je to samo regulisano zakonom, a broj dece koja koriste ovu mogućnost je ipak mali.
Dečji lekar iz beogradskog doma zdravlja „Vračar”, dr Vera Zeljić kaže da je odluka mlade osobe da traži pomoć od lekara bitnija od činjenica da to roditelj neće znati.
– Važno je da deca u tom uzrastu znaju da mogu da se obrate pedijatru, bez obzira na to da li treba da im budemo samo „rame za plakanje”. Zakon je donet za decu koja su se našla u situaciji da njihovo stanje podrazumeva zaštitu intime i ličnosti. Reč je o trudnoći, polnim bolestima, strahu od side, zlostavljanju, incestu, vršnjačkom nasilju... – nabraja doktorka Zeljić. 
Ona dodaje da ako dete insistira na svojoj privatnosti, nijedan pedijatar ga neće iz svoje ordinacije pustiti, a da prethodno ne učini sve da ga ubedi da će ove probleme mnogo bolje rešiti uz prisustvo roditelja. Međutim, ako pedijatar proceni da roditelji iz različitih razloga nisu sposobni da pomognu, doktor je taj koji će dete uputiti kod drugog lekara, na primer kod ginekologa, sa kojim će prethodno kontaktirati i upoznati ga sa problemom.
Primarijus dr Spaso Anđelić, ginekolog, zamenik direktora GAK „Narodni front” i predsednik komisije za odobravanje prekida trudnoće do 20 nedelje, kaže za „Politiku” kako su ginekolozi i ranije imali mogućnost da poštuju volju maloletnih pacijentkinja sa napunjenih 16 godina da samostalno odlučuju o lečenju i prekidu trudnoće, a ovo zakonsko rešenje je samo ovu granicu spustilo na navršenih 15 godina.
– Ovakvu osobu tretirate kao svaku drugu i niko o njenoj dijagnozi ne može biti obaveštavan, izuzimajući neke slučajeve koje se tiču suda i krivičnog dela. Uzrast od 15 ili 16 godina podrazumeva različitu zrelost i samostalnost u odlučivanju u različitim kulturološkim sredinama, ali zavisi i od ličnosti. Svako treba da odlučuje o sebi, a do konflikta dolazi kada mlada osoba želi da prekine trudnoću, a vrši se pritisak da ona to ne uradi. Uvek sam na strani pacijentkinje, a godinama sam u komisiji – priznaje dr Anđelić. On kaže da godinama od ukupnog broja prekida trudnoća koji se obave, 3,3 odsto otpada na devojke koje imaju navršenih 19 godina, ali i na one od 13 i 14.
Ovaj ginekolog kaže da je je idealno kada u porodici postoje dobri i zdravi odnosi, gde nema potrebe da se problem rešava pozivanjem zakona u pomoć. 
– Zakon nam treba kada dođe do konflikta i to ne samo kada je reč o uzrastu od 15 godina nego nekad i mnogo kasnije. Neki roditelji smatraju da imaju sva prava nad detetom, ali to nije tako – zaključuje dr Anđelić.
---------------------------------------
Dilema psihijatara
Dečji psihijatar dr Oliver Vidojević podseća da u zakonu piše i odrednica da je lekar dužan da, kada neko zdravstveno stanje predstavlja rizik po život, o tome obavesti roditelja ili staratelja.
– Mi, psihijatri, uvek imamo dilemu šta da radimo. Ozakonjeno je ono što smo inače u praksi koristili – da sa adolescentima razgovaramo „u četiri oka”, jer je deo metodologije. Zakon nam otežava rad kada postoji izričit zahtev našeg mladog pacijenta da o njegovim problemima ne obaveštavamo roditelja ili staratelja, a procenjujemo da to može da bude rizično i opasno za njih – objašnjava dr Vidojević.
Naš sagovornik kaže da psihijatri moraju da unaprede stručnu praksu i da se dogovore o rešenju za sve moguće situacije.

Ima li piromana u Srbiji
Tokom leta na izmaku objavljivane su informacije o otkrivanju piromana koji su potpaljivali šumske požare u državama juga Evrope. Posebno zanimljiva je bila vest iz Hrvatske da je pilot „kanadera” u okolini Zadra, pred samo izbacivanje „vodene bombe”, iza vatrogasaca koji su gasili obode požara primetio čoveka koji ide za njima i potpaljuje vatru. Ima li piromana u Srbiji i da li je možda neko od njih odgovoran za nedavne velike šumske požare?
– U bližoj prošlosti nismo imali klasične piromane, kojima izazivanje požara predstavlja zadovoljstvo kojem se ne mogu odupreti. Jedan slučaj koji bi se donekle mogao podvesti pod takvo ponašanje zabeležen je na području Šapca, gde je jedan maloletnik podmetao požare. Sa druge strane, na poligrafu u našem centru u Kragujevcu otkrili smo osumnjičenog za izazivanje velikog prošlogodišnjeg šumskog požara u mestu Ušće kod Kraljeva što je, kako je rekao, uradio da bi spalio borove za koje je bio uveren da mu „vuku” vodu – kažu u Grupi za kriminalističku psihologiju Nacionalnog kriminalističko-tehničkog centra MUP-a Srbije, čiji pripadnici rade i na „detektoru laži”.
Pravi piromani svoju frustraciju „rešavaju” podmetanjem požara, naznake takvog ponašanja mogu se uočiti još u detinjstvu. Uglavnom reč je o ljudima niže inteligencije sa socijalne margine, a ta pojava povezana je i sa besposličarenjem.
– Iako skoro nismo imali posla sa klasičnim piromanima, paljevine su, kao manir osvete ili nanošenja štete komšiji, duboko ukorenjene među ovdašnjim stanovništvom, posebno seoskim, pa se takve stvari dešavaju skoro svakodnevno. Iskustvo govori da se iza podmetanja požara uglavnom krije interes, na primer da se spaljivanjem šume dobije građevinska dozvola na tom zemljištu – objašnjavaju psiholozi MUP-a Srbije.     
Utvrđivanjem uzroka šumskih požara bavi se kriminalistička policija. Nezvanično, u toku je utvrđivanje okolnosti izbijanja nedavnih požara u okolini Prokuplja ali za sada ne postoji sumnja da je neki od velikih šumskih požara „delo” piromana. Može li se, imajući u vidu površinu šumskih požara i pustoš koja ostaje iza njih, utvrditi njihov uzrok?
Miloš Vukadinović, veštak za utvrđivanje požara, objašnjava da se prilikom utvrđivanja uzroka svake vatrene stihije prvo, na osnovu materijalnih tragova, traži mesto nastanka, a zatim i centar požara.
– Kada se utvrdi mesto nastanka požara, onda se metodom eliminacije mogućih uzroka utvrđuje šta bi mogao biti najverovatniji uzrok. Prilikom utvrđivanja uzroka šumskih požara, koji mogu da zahvate površinu od više stotine hektara, morale bi se uzeti u obzir izjave svedoka – odakle je krenuo požar, gde su meštani primetili prvi dim. Kriminalistička policija, zbog prikupljanja ovih obaveštenja, morala bi biti nosilac tog posla, a na nama je da im maksimalno pomognemo – objašnjava Vukadinović.

Čekam da se DS vrati sebi
Penzionisana profesorka Beogradskog univerziteta Srbijanka Turajlić, jedan od mnogobrojnih intelektualaca, koji su na prethodnim izborima vatreno zagovarali „bele listiće”, koje je DS optužio za gubitak izbora, opet bi isto postupila, iako, kako kaže za „Politiku”, nije zadovoljna novom vlašću.
Kako vam izgleda nova vlast?
Nisam zadovoljna, ali, iskreno rečeno, nisam ni očekivala da će nešto da uradi.
Kajete se što ste zagovarali „bele listiće”, a iz DS-a su vas i ostale zagovornike toga okrivili za poraz?
Ne kajem se, naravno, a ni ne osećam se krivom, to pitanje čak nema smisla. Ponovo bih u istoj situaciji isto uradila. Ja i dalje mislim da ne treba glasati za one koji ne valjaju.
Očekujete li da ova vlast, ipak, nešto uradi?
Ne očekujem. Očekujem da se Demokratska stranka prizove pameti i ponovo postane Demokratska stranka. Mislim da bi vraćanje Demokratske stranke samoj sebi bilo jako važno. Samo to očekujem.
I da se onda vrati na vlast?
I da onda dođe na vlast, naravno.
„Beli listići” su bili vaspitna mera?
Nije to vaspitna mera već jedna od mogućih reakcija na situaciju u kojoj vam se čini da niko od onih koji su hteli da vladaju ovom zemljom, to ne zaslužuje. Zato što nije reč o tome da ne ume da radi, već što ne želi to da radi za dobrobit ove zemlje.
Rekli ste da očekujete da se DS, kad „dođe sebi”, vrati na vlast, mislite li da će sadašnja vlast potrajati ceo mandat?
Vlast je čudo. Ona stvarno ujedini sve i svašta, ali ne očekujem da ova vlast ostane do kraja mandata. Ako ova vlada zaista krene da vodi najavljivanu borbu protiv korupcije, onda ona neće do kraja ostati ni na slobodi, a kamoli na vlasti.

Da li je Pajtić pogrešio što nije zvao socijaliste
Posle smene celokupne gradske vlasti predvođene Demokratskom strankom i Ligom socijaldemokrata u Novom Sadu, što je učinila nova vladajuća koalicija, na čijem je čelu Srpska napredna stranka, neizostavno se nameće pitanje je li vojvođanski premijer Bojan Pajtić, potpredsednik DS-a, pogrešio što nije prilikom formiranja pokrajinske vlasti zvao i socijaliste? Pajtić je, u nekoliko navrata, objašnjavao da za socijaliste nema mesta u njegovoj vladi zbog toga što na republičkom nivou „formiraju vlast koja nije odraz želja građana Vojvodine izraženih na izborima”.
Politički analitičari na naše pitanje nemaju konačan odgovor.
Miodrag Radojević kaže da je gubitak Novog Sada logična posledica neulaska SPS-a u pokrajinsku vladu, da je šteta po DS već napravljena u nekoliko vojvođanskih opština, ali da će vreme pokazati da li je odluka DS-a da socijalisti ne uđu u pokrajinsku vlast konačan gubitak ili dobitak za demokrate. „Mislim da tu ne treba govoriti ni o nekim dobicima ni o nekim gubicima. Reč je o nekom novom deljenju karata, ili nekoj novoj konstelaciji odnosa političkih snaga. Nakon nekih novih izbora stvari će se posmatrati drugačije”, kaže on i dodaje da će DS morati da traži nove partnere na političkoj sceni. A od ishoda unutar DS-a zavisiće i politika prema drugim političkim strankama, bivšim, ali i nekim budućim koalicionim partnerima.
Prema njegovim rečima, odluka DS-a ima „oročeno trajanje”, i ona svakako donosi neke dobitke. „Očigledno je da je DS tim potezom želeo da pokaže da neće prihvatiti koaliciju sa SPS-om po svaku cenu na nižim nivoima republičke vlasti. To je jedna ’tvrđa’ politika koju je želeo da odigra Pajtić i ona će mu svakako doneti pristalice u onom delu biračkog tela koje je ipak za takvu politiku koja nije naklonjena savezu sa SPS-om”.
Aleksandar Popov, direktor novosadskog Centra za regionalizam, smatra da je logično da demokrate i socijalisti ne budu u koaliciji na pokrajinskom nivou kad već nisu u koaliciji na republičkom. On podseća da su demokrate na osnovu izbornih rezultata komotno mogle da formiraju pokrajinsku vladu bez socijalista i kaže da „oni tada, verovatno, nisu uzeli u obzir kalkulaciju da im se to može obiti o glavu na nivou grada, a moguće je i da su to uzeli u obzir, ali su reskirali”.
Demokrate, kako kaže, nisu očekivale da će republička vlast ići tako ofanzivno u nameri da se na lokalnom nivou napravi ista vladajuća većina kao na centralnom tamo gde god je to moguće.
Na pitanje da li je DS izgubio zbog odluke da socijaliste ne zovu u koaliciju, Popov odgovara negativno: „Izgubili su Novi Sad. Čak i da su socijalisti učestvovali u pokrajinskoj vladi, oni bi imali alibi više da se ne ruši gradska vlast u Novom Sadu, ali bi socijalisti sigurno trpeli veliki pritisak od naprednjaka, koalicionog partnera na centralnom nivou da se ruše gradske vlasti gde god je to moguće”.

Vučić:  Za vladu bio nepoznat samo sedmi uslov
BEOGRAD – Prvi potpredsednik Vlade Srbije Aleksandar Vučić izjavio je danas da je do sada za Vladu bio nepoznat samo sedmi uslov za nastavak evrointegracija koji se odnosi na ugovorno obavezivanje o uspostavljanju dobrosusedskih odnosa sa Kosovom.
Na konferenciji za novinare u Medija centru, Vučić je rekao da je za Vladu Srbije bitnije šta o tim uslovima misli Evropska unija i ukazao na stav šefa Delegacije EU u Beogradu Vensana Dežera da su uslovi Unije nepromenjeni.
Vučić je ipak istakao da ne treba zatvarati oči jer je uticaj grupacije nemačke partije SDU/CSU veoma važan i veliki.
On je rekao da se Vlada Srbije nije izjašnjavala o tome, jer se radi o stavu jedne političke partije a ne Nemačke ili EU.
Vučić je kazao da je uslov koji se odnosi na borbu protiv korupcxije prihvatljiv i izrazio nadu da će u potpunosti biti ispunjen.
„Što se tiče Berlina razgovarali smo o svemu i ja sam nešto pokušao da promenim ali očigledno nisam uspeo u tome. To smatram i svojim neuspehom”, rekao je Vučić, ali nije želeo da precizira o čemu se radi.
Govoreći o istrazi koruptivnih aktivnosti, Vučić nije hto da se izjašnjava o pojedinačnim slučajevima, ali je ponovio da niko neće biti zaštićen.
-----------------------------------
Vučić: O „Politici” i „Novostima” u javnost za dan dva
Prvi potredsednik Vlade Srbije Aleksandar Vučić izjavio je danas da će kompletna slika i informacija o privatizaciji dnevnih listova „Politika” i Novosti” znati za dan ili dva.
Vučić je to rekao odgovarajući na pitanja novinara da li je isti vlasnik kupio „Novosti” i „Politiku”, ali i naveo da postoji razlika u načinu otkupa vlasničkog udela s jedne strane i potraživanja s druge strane.
„Ali za dan-dva ćete sve videti, kao što sam rekao”, kazao je Vučić odgovrajući na pitanja novinara prilikom predstavljanja rezultata istraživanja javnog mnjenja UNDP o korupciji u Srbiji.

Dežer: Sedam nemačkih tačaka - samo jedno mišljenje
BEOGRAD –Šef delegacije EU u Srbiji Vensan Dežer smatra da je izjava nemačkog parlamentarca Andreasa Šokehofa o sedam uslova za Srbiju „samo jedno mišljenje” koje predstavlja stav vodeće stranke u nemačkom parlamentu, ali da konačnu odluku o pristupnim pregovorima Srbije sa EU donose šefovi država i vlada EU.
„Odluka će biti doneta na taj način i Evropska komisija je ta koja daje predlog, ali se uzima u obzir i mišljenje nacionalnih parlamenata”, rekao je Dežer novinarima u Domu omladine.
On je naveo da „ne zna koji će uslovi ostati i postojati”, ali da bi Beograd i Priština trebalo da imaju dijalog i da se sami dogovore kakav sporazum žele da postignu.
„Da li će još biti sporazuma u tim pregovorima, to od njih zavisi”, rekao je Dežer.
On je dodao da će krajem meseca predstavnici Beograda i Prištine imati sastanke i izrazio nadu da će obe strane biti angažovane u tom dijalogu.
Dežer je naveo da mnogi zvaničnici žele evropsku budućnost Srbiji i da „svi vidimo Srbiju u EU i radimo na tome” - što je snažna poruka za našu zemlju.

Ljajić: Uslov primena dogovora i rešavanje nekih pitanja
BEOGRAD –Potpredsednik Vlade Srbije Rasim Ljajić izjavio je jutros da su uslovi za dobijanje datuma pregovora o ulasku Srbije u Evropsku uniju primena sporazuma u dogovoru Beograda i Brisela i rešavanje preostalih pitanja iz oblasti telekomunikacije i energetike, kao i problema na severu Kosova.
Ljajić je za Radio-televiziju Pink kazao da nekoliko od sedam uslova nemačkog Bundestaga za početak pregovora Srbije o članstvu u EU, koji su juče izneti u Beogradu i među kojima su ukidanje „parlalelnih struktura” Srbije na severu Kosova, „nemaju veze sa realnošću”.
„To je stav jednog parlamentarca, koji ne treba minimalizovati na bilo koji način, ali mi znamo koji su uslovi za dobijanje datuma pregovora. Da se mi sad više ne zamajavamo šta ko kaže, svaki dan neki parlamentarac izađe u Evropskom parlamentu, dođe Kacin pa nam soli pamet, ovo su uslovi”, istakao je Ljajić.
Prema njegovim rečima, ispunjavanje uslova o primeni dogovora i rešavanju spornih pitanja iz telekomunikacije i energetike je veoma komplikovano i za to će biti neophodni ustupci Srbije.
„Oni traže u telekomunicijama poseban međunarodni kod 383, sad su zatražili 355 kao Albanija, a mi smo nudili kompromisno rešenje da dobiju međunarodni kod 3815, da se naslanja i na Srbiju i da se pokaže samostalnost sa tim brojem pet. Imamo i problem Telekomove imovine na Kosovu”, kazao je Ljajić.
On je naveo i da međunarodna zajednica traži da važni energetski sistemi Valač i Gazivode budu deo energetskog sistema Kosova, a to je imovina Srbije.
„To su krupna politička pitanja koja neće biti lako rešiti”, naveo je potpredsednik Vlade i istakao da za punopravno članstvo niko u ovom trenutku ne može da tvrdi da li će međunarodna zajednica tražiti da priznamo Kosovo ili ne.
Visoki predstavnik vladajuće nemačke Hrišćansko-demokratske unije (CDU) Andreas Šokenhof juče je u Beogradu rekao da će Nemačka tražiti od Srbije da pre početka pristupnih pregovora sa EU potpiše sa Prištinom obavezujući ugovor o uspostavljanju dobrosusedskih odnosa.
Ljajić, koji je i ministar spoljne i unutrašnje trgovine i telekomunikacija, rekao je i da su inspektori juče, povodom navodne nestašice i poskupljenja ulja, obišli prodavnice u kojima je cena ulja od 200 do 220 dinara da ispitaju da li trgovci drže zalihe čekajući poskupljenje ili proizvođači ne isporučuju dovoljne količine.
„Moja pretpostavka je da ima svega po malo, imate i smanjene isporuke i proizvodnju. Neki prizvođači što drže značajnu količinu, manje su proizveli ove godine. Vlada će usvojiti odluku o intervenciji iz robnih rezervi sa po 5.000 tona šećera i ulja, da bi sprečili koliko je to moguće rast cena”, rekao je on.
Ulje bi trebalo da košta od 140 do 145 dinara, a šećer od 90-95.
On je kazao i da se na tržištu goriva mora obezbediti „slobodna utakmica”, jer se trgovci nafte žale na povlašćen položaj NIS-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Vorlik u oproštajnoj poseti kod Nikolića
BEOGRAD – Predsednik Srbije Tomislav Nikolić poručio je danas u razgovoru sa dosadašnjom ambasadorkom SAD u Srbiji Meri Vorlik da SAD mogu mnogo da pomognu Srbiji, kao i da je Beograd spreman da unapredi razgovore s Prištinom, bez zadiranja u suverenitet i teritorijalni integritet Srbije.
Ambasadorka Vorlik je još jednom potvrdila da su SAD prijatelj Srbije i dodala da postoje oblasti poput telekoma ili energetike gde bi postignuti sporazumi između Beograda i Prištine mogli da budu korisni za sve građane.
Ona je izrazila žaljenje što odlazi u trenutku kada se Srbija suočava sa velikim ekonomskim problemima, i dodala da bi borba protiv korupcije, koja je započeta, kao i početak stabilizacije ekonomske situacije u Srbiji mogli biti pozitivan znak američkim investitorima da je Srbija zemlja koja je bezbedna za ulaganja.
Ambasadorka je dodala da bi američke firme bile zainteresovane da ulažu u ekološke izvore energije u Srbiji, poput izgradnje elektrana na vetar i naglasila da Amerika nastavlja da podržava Srbiju na njenom putu evropskih integracija.
Nikolić, koji je primio Vorlikovu u oproštajnu posetu, takođe je izrazio saučešće američkom narodu zbog nedavnih ubistava američkih diplomata u Libiji, navedeno je u saopštenju Pres službe predsednika Srbije.
Predsednik Srbije se zahvalio američkoj ambasadorki na dosadašnjoj saradnji i izrazio nadu da će podjednako kvalitetna biti i saradnja sa novim ambasadorom Sjedinjenih Država.
----------------------------------------------
Vorlik: Nova vlada treba da nastavi približavanje Evropi
BEOGRAD – Srbija je u poslednjih nekoliko godina ostvarila veliki napredak u reformama, saradnji s Hagom i u odnosu s Kosovom što je rezultiralo statusom kandidata za članstvo u Ecropskoj uniji, a nova vlada treba da nastavi započeti posao u približavanju Evropi, ocenila je američka ambasadorka Meri Vorlik kojoj je danas poslednji radni dan u Beogradu.
U intervjuu agenciji Beta, Vorlik je istakla da su SAD privržene saradnji sa Srbijom i izrazila uverenje da će bez obzira ko bude izabran za novog predsednika SAD, Vašington nastaviti da podržava integraciju Zapadnog Balkana i Srbije u EU.
Kao događaje koji su obeležili njen mandat u Beogradu, od stupanja na dužnost krajem 2009, Vorlik je izdvojila dobijanje statusa kandidata za clanstvo u EU, hapšenje poslednjih haških optuženika Ratka Mladića i Gorana Hadžića i početak dijaloga Beograda i Prištine.
„Ostvaren je veliki napredak u završavanju važnih ekonomskih i političkih reformi. Srbija je dobila status kandidata za clanstvo u EU. Ispunjene su obaveze u saradnji s Haškim tribunalom hapšenjem Mladića i Hadžića, što je bilo beoma važno. Započet je dijalog s Prištinom koji je dao nekoliko sporazuma što će pobljšsati živote ljudi na terenu”, rekla je Meri Vorlik na pitanje da uporedi Srbiju na početku i na kraju svog mandata.
„To su neki od ključnih rezultata prethodne srpske vlade i nova vlada može nastaviti evropsku agendu, za koju znam da joj je snažno privržena”, rekla je Meri Vorlik ocenivši da je „nova vlada u dobroj poziciji da sprovede evropsku agendu”.
Meri Vorlik je rekla da je na planu odnosa SAD i Srbije u poslednjih nekoliko godina ostvaren napredak i kao primere navela odnose vojski dve zemlje, kao i poboljšanje ekonomskih odnosa uprkos povlačenju Ju-es stila (US Steel).
Vorlik je rekla da je Ju-es stil izvukao Sartid iz bankrota, stvorio više hiljada radnih mesta i investirao stotine miliona dolara u Srbiji, a da se povukao isključivo zbog globalnog ekonomskog okruženja i gubitaka koje je imao duže vreme.
„Ako postoje zabrinutost zbog privatizacije, to treba pogledati i ispitati u skladu s činjenicama i vladavinom zakona”, rekla je Meri Vorlik na pitanje da li će američke vlasti sarađivati u ispitivanju privatizacije Sartida.
Upitana šta bi bio znak da se u Srbiji vodi ozbiljna borba protiv korupcije, ambasadorka SAD je rekla da je zbog poverenja javnosti i poslovnog okruženja važno temeljno sprovesti istrage i završiti procese u skladu s vladavinom zakona.
„To je očigledno više od hapšenja. Kao što sam rekla, temeljna istraga, a ne suđenje ljudima pred sudom javnosti, već postupanje na logičan način, na osnovu dokaza i vladavine zakona”, rekla je ona.
Vorlik je podsetila da je vlada SAD drugi najveći donator u Srbiji s više od 843 milion dolara u poslednjih 10 godina i navela da je američka agencija USAID aktivna u mnogim oblastima - podršci ekonomskog rasta, poljoprivrede, civilnog društva i izgradniji snažnih institucija.
„Ima još prostora za unapređenje odnosa i poverenja sa SAD. To je oblast koju sam mnogo naglašavala i to će ostati naš prioritet”, rekla je Meri Vorlik i navela da su SAD pored važnog posla pomoći srpskoj vladi i srpskom narodu, veoma posvećene humanitarnoj pomoći.
Američka ambasadorka je dodala da se trudila da promeni viđenje SAD u srpskoj javnosti i izrazila nadu da će „vremenom ljudi u Srbiji prepoznati SAD ne samo kao veliku i važnu zemlju koja pruža pomoć, već i kao i iskrenog prijatelja i partnera”.
Vorlik je podsetila na poruke koje je potpredsednik SAD Džozef Bajden preneo u Srbiji i drugim zemljam regiona pre njenog dolaska u Beograd, u maju 2009.
„Mislim da je doneo veoma snažnu i pozitvnu poruku da SAD snažno podržavaju Srbiju i njene evrointegracije uprkos našim razlikama oko Kosova. Založio se da SAD urade sve što mogu da se ojačaju naši odnosi sa Srbijom i srpskim narodom”, rekla je ona.
Na pitanje o mogućoj promeni spoljne polittike SAD posle novembarskih predsedničkih izbora, Meri Vorlik je rekla da „postoji snažan konsenzus u SAD i kod saveznika u Evropi da se nastavi naporan rad privođenja kraju nezavršenog posla integracije celog regiona u Evropu”.
„Uverena sam takođe da će adminstracija SAD ostati posvećana jačanju veza SAD i Srbije. Mnogo Srba živi, studira i putuje u SAD i posvećeni smo da uradimo šta možemo na pomoći, ali i građenju međuljudskih veza. Očekujem da će biti snažnog kontinuiteta u smislu naše politike prema Srbiji i Zapadnom Balkanu”, rekla je ona.
Govoreći o slučaju Vikiliks i objavljivanju poverljivih diplomatskih depeša Vorlik je ocenila da je to „izazvalo oziljnu štetu u odnosima i poverenju” koje su SAD razvijale s vladama i pojedincima.
„Vikiliks je bio napad na međunarodnu zajednicu i naša savezništva i partnerstva i veze poverenja koje smo razvijali s prijateljima i kolegama širom sveta”, rekla je Vorlik.
Za novog američog amasadora u Srbiji Majkla Kirbija, koji bi trebalo da dođe do kraja septembra, Vorlik je rekla da dolazi posvećen „razvijanju bilateralnih odnosa, razvijanju ekonomskih i trgovinskih veza, kao i pomaganju evrointegracija Srbije”.
Na pitanje šta bi preporučila da se vidi u Srbiji, buduća generalna konzulka SAD u Melburnu navela je da su joj u najboljem sećanju ostali arheološki lokaliteti, lepe crkve i manastiri, kao i prirodne lepote poput Kopaonika i Đerdapske klisure.

Kipreos: Nije važno da li su mediji državni ili privatni
BEOGRAD –Ambasador OEBS-a u Srbiji Dimitrios Kipreos izjavio je da nije bitno da li su mediji u državnom ili privatnom vlašništvu, već da li dobro rade i ocenio da je vidljiv napredak u medijskoj sferi Srbije od 2000. godine.
„Upoznao sam mnoge vaše kolege koji smatraju da napretka ima samo u privatnim medijima. Nemam ništa protiv privatnih medija, na njima je da nastave da budu najbolji mogući, ako imaju efikasno novinarsto prema odgovarajućim standardima”, kazao je Kipreos gostujući sinoć na RTS i dodao: 
„Moram da kažem da ne bi trebalo da budemo dogmatični. Imamo primera u Nemačkoj, Francuskoj, Italiji, Velikoj Britaniji gde imamo državne televizije koje imaju veliku gledanost i drže časove novinarstva širom sveta”, ukazao je Kipreos.
On je dodao da nije važno da li su mediji državni ili privatni.
„To ne određuje da li su dobri ili loše, reč je o načinu kako rade. Ako rade po najvišim standardim, to su odlični mediji. RTS u Srbiji ima veliku gledanost, u Grčkoj toga nema”, naveo je Kipeos.
OEBS je, kako je istakao, već imao sastanak sa novim ministrom kulture Bratislavom Petkovićem koji je „obećao je da će raditi sa tom organizacijom” kako bi se sastavio najbolji mogući zakon.
Kipreos se nada da će se među zakonima koji treba da se usvoje primeniti i Medijska strategija, što će, kako je rekao, biti osnov da se otvore pitanja finansiranja, vlasništva, političkog uticaja na medije...
Na pitanje da li i na koji način ekonomska kriza ograničava državne medije poput javnog serivisa da se razvijaju i napređu, Kipreos je istakao da kriza ne pomaže ni državnim ni privatnim medijima, ali da čak i državna televizija može da se prilagodi, da radi ekonomičnije i pronađe način za bolje rezultate sa ograničnenim sredstvima.

Ambasador Konuzin priredio oproštajni prijem
Ambasador Ruske Federacije u Beogradu Aleksandar Konuzin, koji posle četiri godine uskoro odlazi sa ove dužnosti,  priredio je sinoć oproštajni prijem, kome je prisustvovao i predsednik Srbije Tomislav Nikolić.
Opraštajući se, kako je naveo, teška srca od Srbije i srpskog naroda, Konuzin je izjavio da je „Pod velikim utiskom energije koju sadašnja vlada ulaže u razvoj srpsko-ruske saradnje”. Uputio je i reči zahvalnosti na dobroj saradnji i prethodnoj vladi, s kojom je, kako je podsetio, potpisan i energetski sporazum i otpočeta saradnja u tom domenu, prioritetnom za obe zemlje.
Uočljivo je, međutim, bilo odsustvo predstavnika prethodne vlasti na prijemu, koji je održan u ambasadi Rusije u Beogradu. 

Tomislav Nikolić: Srbija će naći načina da se velikom diplomati oduži za sve što je učinio 
Konuzin se zahvalio i liderima političkih stranaka sa kojima je sarađivao, ministarstvima spoljnih i unutrašnjih poslova, a naročito Srpskoj pravoslavnoj crkvi i patrijarhu Irineju, koji je prisustvovao prijemu, kao i „čitavoj srpskoj inteligenciji”.
Zahvalivši na saradnji i kolegama iz diplomatskog kora, ruski ambasador je izrazio žaljenje zbog problema koje njegove američke kolege ovih dana imaju na Bliskom istoku.
Predsednik Srbije Tomislav Nikolić istakao je da Konuzin u ovoj zemlji koja je, kako je rekao, „njegova kuća”, nije bio samo „rado viđen gost”, već i dobar domaćin.
Zahvalivši mu na svemu što je učinio za Srbiju, Nikolić je poželeo ruskom ambasadoru i srpskom prijatelju srećan put i sve najbolje, sa željom da se uvek rado vraća „svojoj kući, Srbiji”. „Mene vezuje duboko i iskreno prijateljstvo sa Konuzinom, a Srbija će naći načina da se ovom velikom diplomati oduži za sve što je učinio da se u Srbiji makar malo malo lakše i makar malo sigurnije živi”, poručio je Nikolić.

Zvanice oko bogate trpeze u ambasadi Rusije
Prijemu su prisustvovali i predsednik Skupštine Srbije Nebojša Stefanović, savetnik predsednika Srbije Marko Đurić, ministri Alisa Marić, Bratislav Cvetković, Velimir Ilić i Milan Bačević, predsednik Skupštine grada Beograda Aleksandar Antić i mnogi drugi.
Na prijemu su bili i stalni koordinator UN u Srbiji Vilijam Infante i šef delegacije EU u Srbiji Vensan Dežer.
Takođe, prijemu su prisustvovali tužilac Vladimir Vukčević, predsednica Visokog saveta sudstva Nata Mesarević, Dragoljub Mićunović i Borislav Stefanović iz DS-a, lider SPO Vuk Drašković, DS S-a Vojilsav Koštunica, LDP-a Čedomir Jovanović, NP Maja Gojković i drugi.
Iz sveta privrede prisutni su bili, između ostalih, i predsednik PKS Miloš Bugarin, privrednici Miodrag Kostić i Branislav Grujić i brojni drugi gosti iz javnog života Srbije kao i predstavnici ambasada u Beogradu.
-------------------------------------------------
Prijatelji zauvek
Posle zdravice, Konuzin i Nikolić odslušali su pesmu „Prijatelji zauvek” u izvođenju Jadranke Jovanović, Snežane Berić, Merime Njegomir i Olivera Njega.
Potom je grupa „Kosovski božuri” predvođena Ivanom Žigon otpevala pesmu „Oj Kosovo, Kosovo”, u čemu su im se pridružili ambasador i predsednik.
---------------------------------------------------------------------------
Ko dolazi na čelo ruskog diplomatskog predstavništva u Srbiji
Za sada se još tačno ne zna ko će doći na čelo ruskog diplomatskog predstavništva u Srbiji, mada je za Konuzinovog naslednika viđen diplomata Aleksandar Čepurin ali, prema saznanjima Tanjuga u Moskvi, rusko Ministarstvo spoljnih poslova za njega još nije uputilo zahtev za agreman.
U biografiji Čepurina, koja se može naći u ruskim elektronskim medijima, stoji da je on trenutno direktor Departmana za rad sa sunarodnicima u inostranstvu MSP Rusije, a da je od 1975. godine radio na različitim diplomatskim dužnostima u centralnom aparatu Ministarstva spoljnih poslova Rusije i u inostranstvu.

Na istok, mladiću, na istok
Kada bi ruski imperator Petar Veliki danas vaskrsnuo, i kada bi kao pre tri veka ponovo odlučivao na koju stranu zemlje da premesti prestonicu, koja se i tada nalazila u Moskvi, ne bi gledao na zapad, ka Sankt Peterburgu, već na istok – ka Vladivostoku.
Ovakav stav dobio je svoju potvrdu na prošlonedeljnom samitu država članica Organizacije za azijsko-pacifičku ekonomsku saradnju (APEK), održanom u dalekoistočnom gradu, nekadašnjoj ratnoj bazi ruske mornarice, udaljenom čak sedam časovnih zona od Moskve.
Tokom foruma kojem su prisustvovali predstavnici 21 zemlje, među njima i lideri vodećih država u regionu – Rusije, Kine, SAD, Japana... – potpisano je mnogo dokumenata koji će definitivno odrediti budućnost ne samo država učesnica, već i sveta uopšte, preneli su izveštači.
Reč je pre svega o borbi protiv korupcije, jačanju finansijskog sistema, izbegavanju većih kolebanja cena na svetskom tržištu, smanjenju potrošnje energije...
U mnoštvu predloženih ideja, našla se i ona o stvaranju neke vrste alternative Međunarodnom monetarnom fondu, kako bi se izbegle protivrečnosti koje se trenutno javljaju u funkcionisanju ove organizacije u odnosima sa Evropskom unijom.
Na kraju je izdato zajedničko saopštenje koje u naslovu jasno ukazuje šta predlažu svetske glave: „Integracijama do rasta, inovacijama do prosperiteta”.
Da Rusija svoju budućnost umnogome vezuje za oživljavanje istočne obale, koja je direktno suočena američkoj, potvrđuje i podatak da je za rekonstrukciju Vladivostoka, kao i njegovu pripremu za ugošćavanje učesnika Foruma utrošena čak 21 milijarda dolara.
Interesantno je da je, usled problema vezanih za kvalitetno upravljanjem gradom toliko udaljenim od Moskve, ruska vlada u jednom trenutku razmatrala mogućnost iznajmljivanja Vladivostoka i celog primorskog kraja Kini, na duži period. Ipak, od toga se odustalo.
U Moskvi sada ne žale za potrošenim. Očekuju da će se grad od 600.000 ljudi pretvoriti u centar u kojem će se zaključivati veliki poslovi, prodavati, kupovati, gde će dolaziti i oni koji su se u tome već ogledali i oni koji u tu igru tek stupaju.
Onu 21 milijardu dolara treba nekako vratiti, višestruko uvećano. Ne odmah, ali svakako u godinama koje će uslediti.
Finansijska nestabilnost u Evropi, pa i na Zapadu šire, samo je potencirala potrebu da se Rusija više okrene onima sa kojima sarađuje u nekim drugim delovima sveta.
Kao najveća država na azijskom kontinentu, prirodno se usmerila ka istoku. Tamo su neke od najdinamičnijih ekonomija današnjice, pre svih Kina, Malezija, Tajland, Južna Koreja, Indonezija... Zemlje koje se javljaju kao potencijalno jaki poslovni partneri, bilo da je reč o trgovini energentima, gotovim proizvodima, ili vrhunskoj tehnologiji.
„Rusija je suviše dugo zanemarivala svoje istočne susede, pre svih Kinu. A pri tome je i stvorena upravo kako bi bila most između Evrope i Azije”, napisao je Pjer Avril iz francuskog „Figaroa”.
Leonid Ivašov, predsednik ruske Akademije geopolitičkih problema, dodaje: „Kriza u Evropi, to je, pre svega kriza Zapada, kriza takve civilizacije koja je htela svoj model da nametne celom svetu. Rusija je sposobna da zainteresovanima predloži sasvim drugačiji put”.
Vladimir Putin je predloženi put već nazvao – Evroazijski savez.
Stručnjaci ipak nisu u potpunosti ubeđeni u moguće domete takve politike. Ruski daleki istok je u proteklih deset godina ostao bez dva miliona žitelja.
Moskva bi da Kini i Japanu prodaje više nafte i gasa, ali na izgradnju energetskih prerađivačkih postrojenja na pacifičkoj obali, ili cevovoda kojima bi energenti stizali iz delova Rusje gde se crpu, moraće da se sačeka.
Istovremeno, kako navodi Avril, ruska elita isuviše je evropska da bi napravila tako oštar zaokret i preko noći se usmerila ka istoku. Taj proces će da potraje.
Ali i svet se promenio: Rusija je trenutno na prvom mestu liste proizvođača nafte sa 10,360 miliona barela dnevno. Kontroliše najveća svetska izvorišta prirodnog gasa, čiji je tradicionalno glavni potrošač – Evropa. Sada strateški partneri najveće države na svetu postaju zemlje Azije. Ne samo trgovinski, već i u svim drugim oblastima međunarodnog delovanja.
Centar sveta, polako ali sigurno, premešta se u Aziju, stav je vodećih stručnjaka i političara. Rusija u tom procesu ne samo da je jak igrač, već opravdano stremi i ka ulozi njegovog lidera.
Polovinom 19. veka, ukazujući gde je budućnost tada mlade američke države, novinar Horas Grili skovao je čuveni poklič: „Na zapad, mladiću, na zapad”!
Danas, predsednik Putin kao da uzvikuje – „Na istok, mladiću, na istok!”

Digitalni govor mržnje
Od našeg stalnog dopisnika
Vašington – Dok se u muslimanskom svetu rasplamsavaju protesti zbog opskurnog američkog filma koji vređa islam, vlada u Vašingtonu se distancira od njegovog sadržaja, ali i konstatuje da njegovi autori i producenti zbog svog dela ne mogu da budu krivično gonjeni.
Nije doduše još sasvim raspetljano ko je ustvari napravio film, mada sve upućuje na nekoliko radikalnih aktivista egipatskih hrišćana Kopta sa juga Kalifornije, a pre svega na izvesnog sitnog kriminalca po imenu Nakula Besli Naklua, osuđivanog zbog bankarske prevare i proizvodnje sintetičke droge.
Iako po svemu sudeći neće biti gonjen zbog filma (još nije utvrđeno da li, pored 14-minutnog sažetka sa „Jutjuba” koji je razgnevio muslimane na Bliskom istoku, postoji i kompletna verzija), federalne vlasti istražuju da li je korišćenjem kompjutera i izlaskom na internet prekršio odredbe svoje uslovne petogodišnje kazne (u zatvoru je odležao 21 mesec).
U međuvremenu su se javili i glumci iz filma čiji je budžet iznosio samo 250.000 dolara, saopštenjem da su bili obmanuti. Verovali su naime da glume u nekoj istorijskoj drami i opovrgavaju da su znali kako je glavni lik ustvari prorok Muhamed.
Ispostavilo se i da je prvobitni naslov za čije snimanje je izdata dozvola bio „Pustinjski ratnici”, da bi u drugoj verziji bio preimenovan u „Nevinost Bin Ladena”, kao i da su mnogi originalni dijalozi u kojima se ne pominje islamski božji izaslanikpromenjeni nadsihronizacijom u naknadnoj obradi filma i u njegovom prevodu na arapski.
Kako god bilo, njegov učinak i šteta koju je naneo Americi i njenim interesima u muslimanskom svetu je ogromna. Na pitanje da li je sve moglo da bude sprečeno, odgovor koji daju ovdašnji pravni eksperti jeste negativan.
Autor je naime zaštićen Prvim amandmanom koji garantuje slobodu izražavanja, čak i u slučajevima kada se vređa jedna cela religija. Da bi se autor ove ujdurme gonio, pravno bi trebalo dokazati da mu je cilj bio da izazove nasilje, što je, bar u američkom pravosuđu, izuzetno teško.
Izjavom šefice diplomatije Hilari Klinton, američka vlada se energično ogradila od filma. „Mi apsolutno odbacujemo njegov sadržaj i poruku”, rekla je, pojačavajući time distanciranje koje je izneto i u prvom saopštenju posle demonstracija ispred američke ambasade u Kairu, pre nego što je u Libiji došlo do napada na američki konzulat u kojem je nastradao ambasador Kris Stivens sa trojicom diplomata.
Klintonova je priznala da je mnogima teško da razumeju zašto ovakve stvari – ovo svakako nije prva provokacija ove vrste: demonstracije u muslimanskom svetu izazivali su i video-zapisi o spaljivanju Kurana, skrnavljenja džamija i sličnih postupaka američkih državljana – i objasnila da je to prvo u digitalnom svetu tehnički nemoguće, a i da je moguće „mi pojedince ne sprečavamo da iznose svoje poglede, ma koliko oni bili neukusni”.
Incident je skrenuo pažnju i na platformu sa koje je lansirana ova provokacija – na internet kompaniju „Gugl” u čijem je vlasništvu „Jutjub”. Odande je saopšteno da je „privremeno, zbog teške situacije”, blokiran pristup „Jutjubu” iz Egipta i Libije, ali da sporni zapis nije izbrisan, što znači da može da se gleda iz drugih muslimanskih zemalja i, naravno, iz ostatka sveta.
Objašnjenje je da ovaj klip ne krši pravila navedena u dokumentu koji svaki korisnik mora da prihvati pre nego što nešto postavi na „Jutjub” – dugačkom i teško razumljivom pravnom tekstu koji gotovo niko ne pročita, već samo klikom prihvata.
Po tim pravilima se doduše brišu zapisi koji su „govor mržnje”, ali je objašnjeno da „Nevinost muslimana” ne spada u tu kategoriju. Po pravilima „Gugla”, „govor mržnje” može da bude samo protiv pojedinca, ali ne i grupe, što po ovom tumačenju znači da se ovaj film ruga islamu, ali ne i muslimanima. „Gugl” međutim izlazi u susret zahtevima država i sudskim nalozima za brisanje nekih sadržaja. Kako navodi „Njujork tajms”, prošle godine primljeno je 1.965 zahteva za brisanje 20.311 video-zapisa. Od toga je 279 ovakvih predstavki uputila američka vlada koja je nepodobnim ocenila 6.949 klipova.

Gnev muslimana ne jenjava
Prema izveštajima agencija
Kartum,Kuala Lumpur, Daka, Sana, Jerusalim –Gnev islamskih vernika koji je izazvao film „Nevinost muslimana” i juče se prelio na ulice gradova širom sveta, uglavnom onih u kojima su muslimani većinsko stanovništvo. Islamistički demonstranti zapalili su nemačku ambasadu u Kartumu nakon što su pocepali nemačku zastavu i okačili islamističku, javlja izveštač agencije Frans pres iz Sudana.Oko 5.000 demonstranata je potom blokiralo put kako bi sprečilo prolazak vatrogasaca.
Demonstranti su takođe napali britansku ambasadu koja se nalazi u blizini nemačke ambasade, prenosi Beta.
Muslimani u Maleziji organizovali su juče proteste širom zemlje zbog antiislamskog filma za koji tvrde da je deo zavere „hrišćanskih ekstremista”, pozvavši SAD da spreče njegovu distribuciju, a i u Bangladešu su se istim povodom okupili demonstranti, koji pokušavaju da dođu do američke ambasade.
Grupa od tridesetak predstavnika različitih islamskih organizacija krenula je u marš ka američkoj ambasadi u prestonici Kuala Lumpuru, gde su uručili memorandum zvaničniku ambasade u kojem pozivaju SAD da skinu video-klip sa „Jutjuba”, spreče njegovo dalje objavljivanje i kazne autore filma zbog „zločina protiv ljudskih prava” i „podbadanja muslimana”, javlja Tanjug.
„Uvredili su proroka Muhameda, prikazavši ga kao seksualnog manijaka i homoseksualca”, rekao je jedan od demonstranata, dodavši, međutim, da demonstranti nemaju ništa protiv hrišćanstva i da osuđuju nasilje u Libiji, u kojem je u utorak ubijen američki ambasador u toj zemlji i još troje pripadnika osoblja konzulata u Bengaziju.

Opoziciona Panmalezijska islamska partija najavila je da će protesti biti održani i u drugim gradovima širom zemlje, u kojoj muslimani čine 60 odsto stanovništva, ali koja ima i prilično veliku hrišćansku manjinu, navodi AFP, podsetivši da između te dve verske zajednice u Maleziji postoje blage tenzije.
I u Bangladešu, gde muslimani čine oko 90 odsto stanovništva, juče su se, u znak protesta zbog filma koji smatraju uvredljivim po islam, drugi dan zaredom okupili demonstranti, koji su spalili američku i izraelsku zastavu i pokušali da dođu do američke ambasade u Daki.
Uzvikujući „Bog je veliki”, „Smrskajmo crne ruke Jevreja” i „nećemo tolerisati vređanje našeg velikog proroka”, 10.000 demonstranata se, posle nedeljne molitve, okupilo ispred najveće džamije u Bangladešu.
Glavni sveštenik te džamije Maolana Muhamed Salahudin oštro je kritikovao sporni film i tokom molitve zatraživši primereno kažnjavanje autora filma, ali i zamolio 20.000 vernika, koji su prisustvovali molitvi, da „ne prelaze liniju u svojim protestima i ne nanose bilo kakvu štetu ljudima ili imovini”.
Stotine policajaca i pripadnika specijalnih snaga, sa oklopnim transporterima i vodenim topovima, blokiralo je put koji vodi ka američkoj ambasadi, okruženoj jakim obezbeđenjem.
Snage bezbednosti blokirale su juče ulice oko američke ambasade u Sani, gde su se drugi dan zaredom okupili demonstranti u znak protesta zbog antiislamskog filma snimljenog u SAD. Dvadeset do 30 ljudi okupilo se juče ujutru u blizini ambasade, noseći transparente sa natpisom „Božji glasnik je jedini”, rekao je Rojtersu neimenovani svedok.

I u Egiptu su demonstranti, koji već četvrti dan protestuju zbog filma koji smatraju uvredljivim po islam, juče bacali kamenice na policiju koja, ispaljujući suzavac, pokušava da im blokira put ka ambasadi u Kairu, pri čemu je povređeno više od 200 demonstranata, navodi AFP.
Jerusalimska policija sukobila se juče sa stotinama palestinskih mladića kada su oni, posle molitvi, krenuli u pravcu Kapije Damask u jerusalimskom starom gradu.Policija tvrdi da su izgrednici bili na putu za američki konzulat u istočnom Jerusalimu i veruje da su planirali da protestuju protiv spornog filma.
Mladići su bacali kamenice na policajce koji su ih rasterivali suzavcem. Nekoliko policajaca zadobilo je lakše povrede od udisanja gasa, a veći broj Palestinaca je uhapšen. Policajci su se pripremili za mogućnost nereda u Jerusalimu i rasporedili snage širom starog grada pred početak tradicionalnih molitvi petkom u podne. Međutim, uprkos pojačanoj pripravnosti, nije ograničen pristup Brdu hrama, odnosno Haram al Šarifu (Uzvišenom utočištu), kako to sveto mesto zovu Arapi, a gde se nalazi džamija Al Aksa, treća po važnosti u islamu. U sličnim situacijama obično se dozvoljava da samo vernici muškarci stariji od 40 godina odu tamo.Američki Stejt department izdao je međutim upozorenje za građane SAD koji žive u Izraelu da se klone nepotrebnog putovanja u Jerusalim i da budu na oprezu.
Hiljade Iranaca okupile su se juče u centru Teherana, a na stotine Avganistanaca u istočnom gradu Džalalabad.Zasad se ne zna ko je organizator demonstracija u Džalalabadu, koji se nalazi u blizini granice sa Pakistanom, a jedan od demonstranata je agenciji AP rekao da je rulja pozvala avganistanskog predsednika Hamida Karzaija da prekine odnose sa SAD.
Iranska državna televizija emitovala je snimke mase koja se, uz povike „Smrt Americi” i „Smrt Izraelu”, okupila posle nedeljne molitve na kojoj je tvrdokorni sveštenik, ajatolah Ahmad Džanati, okrivio SAD za sporni film, u kojem se ismeva prorok Muhamed, preneo je AFP. Libanski mediji javljaju da je u protestima u gradu Tripoliju povređeno 15 policajaca, a mere bezbednosti su dignute na viši nivo i u ambasadi SAD u BiH.
Kako su preneli sarajevski mediji, u ambasadi SAD nisu želeli da komentarišu pojačane bezbednosne mere.

Erdogan: Film ne sme biti izgovor za nasilje
JALTA –Turski premijer Redžep Tajip Erdogan izjavio je danas da je film koji se ruga islamu i koji je izazvao proteste širom muslimanskog sveta, provokacija muslimana, koja ne bi smela da bude iskorišćena kao izgovor za nasilje.
„Ovo je jaka provokacija našeg načina života. Vređanje proroka ne može biti opravdano kao sloboda izražavanja. Vera i prorok su svete vrednosti i one su nedodirljive”, izjavio je Erdogan u svom govoru na konferenciji u Jalti, u Ukrajini.
Kako je javila agencija Frans pres, Erdogan je dodao da sporni film „ne opravdava ništa, a iznad svega ne islam”, i da on „ne može biti razlog da se napadnu i povrede nedužni ljudi”.
„Niko ne može da u ime Islama izvede akcije kakve su se desile u Libiji, napadom na američku misiju” u Bengaziju, kazao je predsednik turske vlade.
Američki predsednik Barak Obama izjavio je da je svojoj administraciji naložio da učini sve što je neophodno da bi se zaštitili državljani SAD u inostranstvu pošto su ispred američkih ambasada širom Bliskog istoka održani protesti zbog filma „Nevinost muslimana”, snimljenog u SAD.
Iranski vrhovni vođa Ajatolah Ali Hamneji zatražio je od SAD da kazne one koji stoje iza antiislamskog filma.
Amaterski film u kojem se degradira prorok Muhamed navodno je povezan za evangelističkim i koptskim hrišćanima u SAD.
Libijski zvanični izvori su ranije saopštili da su uhapšene četiri osobe osumnjičene za napad na američki konzulat u Bengaziju, u kome je u utorak ubijen ambasador SAD u Libiji Kristofer Stivens i još trojica službenika ambasade.
Protesti zbog filma održani su i ispred američkih ambasada u Jemenu, Egiptu, Iranu, Iraku, Bangladešu, Izraelu, a iz zemalja u kojima se pretežno ispoveda islam stižu osude i zahtevi administraciji Internet sajta „Ju tjub” (YouTube) da se blokira pristup filmu.
Demonstranti su juče rano ujutru napali ambasadu SAD u Sani, u Jemenu, gde su četiri demonstranta poginula, a u Kairu je policija bila prinuđena da upotrebi suzavac.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.


  </body>
 </text>
</TEI>