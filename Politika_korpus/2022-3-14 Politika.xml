<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2022-03-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2022/03/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Film snimljen u Šapcu impresionirao Kventina Tarantina
Snimanje filma „Indigo kristal” u Šapcu, ovih dana, u režiji Šapčanina Luke Mihailovića podstaklo me da se prisetim još jednog filma, koji je 1973. takođe sniman u Šapcu. Reč je o filmu „Partizani”, koji je režirao Stole Janković (zastupljen u knjizi „Znameniti Šapčani i Podrinci”), a filmska ekipa je bila internacionalna: Adam Vest (filmski Betmen), Ksenija Grasos i Rod Tejlor.
Zanimljiv je podatak da je u filmu trebalo da igra i Milivoje Mavid Popović, iz čuvene šabačke porodice, u ulozi gradonačelnika ili visokog nemačkog oficira. Zbog njegove zauzetosti saradnja nije ostvarena (zamenio ga je takođe Šapčanin Cane Firaunović), ali je na poziv Vece Pavlovića, poznatog poslenika u kulturi, Popović bio na premijeri 23. oktobra 1974 godine u Domu sindikata – na balkonu.
Poznati šabački slikar Vlada Lalicki uradio je mizanscen enterijera. Još je zanimljiviji podatak koji sam pročitao u časopisu „Kod” – kod autora tekstova, slikara i učesnika u filmu Radovana Mirazovića – da se danas svetski poznati scenarista, glumac i režiser Kventin Tarantino, koji je u to vreme radio u video-klubu u Americi i bio anoniman u filmskom svetu, susreo s našim filmom „Partizani”. Da li slučajno ili ne, ili slučaja u životu nema... Film mu se veoma svideo, pa je u Holivudu priredio omaž – posebno veče u čast i slavu Roda Tejlora i filma „Partizani” (2010. godine). I što je još značajnije, rekao je i napisao da je ljubavni trougao u navedenom filmu nešto najbolje što je u životu video: Marko (Rod Tejlor) se zaljubljuje u Jevrejku Anu (Brioni Farel), u koju je zaljubljen i nemački kapetan Kurt Koler (Adam Vest), koji na sve načine pokušava da nađe nju i konvoj Jevreja koji su mu partizani „oteli”.
Kritika, doduše, u svoje vreme nije bila tako pohvalna kao visoko poštovanje iz inostranstva.
Uskoro će se navršiti pola veka od stvaranja i premijere dela Stoleta Jankovića. Bilo bi divno da Kventin Tarantino poseti Šabac i izrazi (ponovo) impresije povodom filma „Partizani” i ljubavnog trougla. A drag gost bila bi i Olivera Katarina, koja je takođe glumila u ovom filmu.
Jovan Rukavina,
Šabac

Pravedna kazna zbog posečenog drveća
Na stranicama „Politike” malo-malo pa pročitam vesti o posečenom drveću. Od bulevara koji vodi pored „Madere”, „Metropola”, Univerzitetske biblioteke, pored „Lole” (tamo sam stanovao) ka Lionu, kada je izveštavano o velikoj seči stabala, preko seče na Zvezdari, na Dorćolu i na mnogim drugim mestima, vandali se spustiše na reku. Ali ne stvaralački, kao „Beograd na vodi” (nekada projekt „Europolis”), već rušilački.
Ada mnoge oduševljava. Ali nekome smetaju topolin cvet, lišće topole... prostor koji zauzima vidik posedniku kafića i korisnika prostora. Grane topole su krhke, lako lomljive i nisu baš za grejanje. Ne daj bože da i „panj” dobije vrednost.
U traženju odgovora kako rešiti ovaj problem podsećam na jednu istorijsku analogiju: Pijani vandali, zaposleni u stovarištu „Kolinske” u Dobričevu, nekoliko kilometara od Ćuprije, vraćajući se sa šenlučenja u „Ploči” (tada elitni restoran na Moravi) polomili su duž Ulice Milice Cenić sve mlade stabljike posađene mesec dana ranije. Skandal kod građana, uzbuna u policiji...
Tadašnji, mudri i energični načelnik Policijske uprave Ćuprije Vidan Marjanović naredio je „opštu mobilizaciju” svih zaposlenih – i onih iz kancelarija, i onih sa dežurstava, i onih na godišnjem odmoru – rekavši da niko ne može da dođe u stanicu dok se vandali ne pronađu. Već narednog jutra vandali su bili na mestu počinjenog prekršaja, u Ulici Milice Cenić, ali ne u uniformama „Kolinske”, već u uniformama zatvorenika Okružnog zatvora iz Ćuprije, i o svom trošku i za sadnice i za alat rasađivali su nove sadnice i sve doveli u prvobitno stanje.
Tako se to radi. A i tada su postojala prava, ali prava ugroženih građana i njihovog grada.
Profesor emeritus dr Radmilo Todosijević,
Novi Sad

Dan vazduhoplovnih žrtava
Nacionalni vazduhoplovni savet i Vazduhoplovna fondacija „Pilot Mihailo Petrović” već nekoliko godina obeležavaju 20. mart kao Dan vazduhoplovnih žrtava u vidu simbolične i otvorene manifestacije u Muzeju vazduhoplovstva Beograd.
Datum 20. mart odredili smo nakon širokih i sadržajnih konsultacija sa stručnim licima i relevantnim ustanovama, u znak trajnog sećanja na našeg prvog školovanog pilota i prvu žrtvu vojnog vazduhoplovstva, pilota Mihaila Petrovića, koji je tragično izgubio život toga dana 1913. godine prilikom izvršenja izviđačkog letačkog zadatka kod Skadra.
Pred nadležnim ministarstvom pokrenuli smo inicijativu i u toku je regularna procedura da se 20. mart uvrsti u Državni program obeležavanja godišnjica istorijskih događaja oslobodilačkih ratova Srbije, kao Dan vazduhoplovnih žrtava.
Burna istorija i nepravedni ratovi na ovim prostorima, nažalost, ugasili su živote mnogobrojnih vazduhoplovaca. Ta ogromna žrtva posvećenika i zatočenika nebeskih visina ugrađena je u čvrste temelje mira i slobode našeg naroda.
Mirnodopske žrtve komercijalne i sportske avijacije su veoma bolan, ali i značajan zalog i preskupa cena plaćena civilizacijskom, naučnom, tehnološkom i privrednom razvitku našega društva.
Od naših pravih vazduhoplovnih divova, heroja, patriota i ratnika nebeskih, koji su odleteli u astralno, svevremeno i vanprostorno jato, određeni smo, obavezani i zaduženi da kroz kulturu sećanja neprestano čuvamo i uporno prenosimo na mlađe generacije svetlu uspomenu na njih uz stalno podsećanje, jasnu poruku i važnu opomenu da ogromni i nenadoknadivi gubici kvalitetnih ljudi nisu uzaludni.
I ove godine, 20. marta u podne, vazduhoplovci, ljubitelji vazduhoplovstva i naši dragi prijatelji doći će u Muzej vazduhoplovstva Beograd da kroz kolegijalnu zahvalnost, ljudski nezaborav i dužno poštovanje, simbolično, primereno, dostojno i dostojanstveno obeležimo Dan vazduhoplovnih žrtava.
Boriša Mandić,
pilot instruktor, Beograd

Može li neko biti svetski šampion na harmonici
Harmonika je bez sumnje jedan od najpopularnijih muzičkih instrumenata u Srbiji, posebno u svetu narodne muzike. U prilog tome ide i činjenica da grupa najvećih proizvođača tog instrumenta u Italiji, zemlji harmonike, ima i specijalni tip instrumenta koji se zove – srpska harmonika. Stotine talentovanih mladih ljudi posvećuju se tom univerzalnom instrumentu, brojni dolaze iz sveta kao „magistri harmonike”, „doktori harmonike”, a na koncertnom podijumu Srbije skoro da nema nikoga ko nastupa s tim instrumentom. I tu nešto nije u redu.
Zato posebno raduje vest objavljena u „Magazinu” lista „Politika” da će „maestro Petar Marić ovog proleća napraviti solistički koncert na harmonici u Beogradu”. Lepo je da je „Magazin” odvojio čak tri strane i naslovnu stranu da stimuliše tog mladog umetnika i njegov instrument. Lepo je što smo saznali da i neko iz naše sredine ima 60 zakazanih koncerata po republici Kini, kao i brojna gostovanja po čitavom svetu. Čitav tekst, kojeg potpisuje novinarka Andrijana Cvetićanin, veoma je afirmativan i podsticajan za sve koji se bave ili će se baviti – harmonikom. I dovde je sve u redu. A šta nije?
Umetnik Petar Marić predstavljen je kao „osmostruki svetski šampion, i to je od svoje šesnaeste godine”. Da se razumemo: harmonika je muzički instrument i nije sportska disciplina, da bi se na njoj ostvarivali svetski šampionski rezultati i da bi se neko proglašavao „svetskim prvakom u sviranju na harmonici”. To jednostavno ne postoji. A problem je u ovome: neka muzička takmičenja u svetu, posebno ona koja su posvećena harmonici, imaju običaj da svoje takmičenje nazovu svetski kup. I to je njihova specifičnost. Nisam čuo da neko organizuje „klavirski kup” ili „violinski kup”. Dakle, nesporazum kreće od termina: onaj ko na tom „kupu” osvoji prvo mesto, automatski sebe promoviše kao „svetskog prvaka” – što je besmisleno. Pobednik takvog „svetskog kupa”, bilo da je održan u Norveškoj ili Hrvatskoj, može samo da bude „laureat Svetskog kupa održanog u zemlji toj i toj”. I ništa više.
Zanimljivo je da sam se pre nekoliko godina baš u rubrici Među nama osvrnuo na sličnu temu. Niko mi nije protivurečio, niko to nije komentarisao, ali „svetski prvaci na harmonici” niču kao pečurke posle kiše. I tome treba stati na kraj. U interesu muzike i profesionalne odgovornosti. Jer, ako je mladi Marić „najbolji na svetu već osam puta”, šta su onda bili Horovic, Rubinštajn, Rahmanjinov, Rihter, Menjuhin, Kisin – u svoje vreme i na svojim instrumentima?
Profesor Nikola Rackov

Čile, rekompozicija politike
Preuzimajući danas funkciju predsednika Čilea, Gabrijel Borić će sa trideset šest godina koje je nedavno, nakon izbora, napunio postati najmlađi predsednik ove zemlje i jedan od trenutno najmlađih šefova država u svetu. Deset godina pre nego što je pobedio na predsedničkim izborima, 2011. godine, izabran je za predsednika Saveza studenata Univerziteta Čilea i predvodio je studentske proteste, zalažući se za besplatno i kvalitetno obrazovanje, koji su naišli na veliku nacionalnu podršku i mobilisali najviše ljudi od povratka demokratije 1990. Godine 2013. je izabran za poslanika i reizabran u narednom mandatu, a na toj funkciji je ostao do stupanja na dužnost predsednika države.
Ministri sa najvećom političkom odgovornošću u vladinom kabinetu su čak mlađi ili jedva nešto stariji od predsednika, sa kojim su svoj odnos kovali u borbama studentskog pokreta. Međutim, ne radi se o generacijskoj promeni vlade; u stvari, prosečna starost kabineta u celini je otprilike ista ili čak viša nego kod prethodnih vlada. Ono po čemu se jasno izdvaja ovaj sastav ministara, kao i podsekretara i drugih imenovanih državnih službenika, jeste njihova različitost: u pogledu pola, sa ženama u većini; u pogledu seksualnih opredeljenja; u pogledu neformalnog načina oblačenja i ponašanja; a još više, u pogledu teritorijalnog i (ili) socioekonomskog porekla; svi, međutim, za sobom imaju ozbiljne profesionalne i akademske i (ili) vodeće društveno-političke karijere (npr: ministarka za narodnu odbranu je unuka Salvadora Aljendea, podsekretarka Ministarstva za žene i ravnopravnost polova je bivša predsednica Radničkog sindikata žena koje rade po kućama, generalna direktorka Direkcije za ceremonijal i protokol je poreklom sa Rapa Nuija).
Ono što se uočava u pogledu nove vlade je, striktno govoreći, proces istinske političke promene koja se odvija u Čileu; koja se, kao i svaka promena, izražava pre svega kroz razvoj sila koje je pokreću i daju joj smisao. Borićeva studentska generacija stvorila je, zapravo, različite nove stranke, koje su 2017. formirale koaliciju Široki front, koja je te iste godine na predsedničkim izborima dobila više od 20 odsto glasova, postavši treća politička snaga u zemlji, pa je umesto tri dobila dvadeset deputata i jednog senatora.
Pored toga, u drugom krugu predsedničkih izbora oba kandidata predstavljala su stranke kratke istorije: Borić, Široki front, u koaliciji sa Komunističkom partijom, čijeg je kandidata prethodno pobedio na internim izborima; a desničarski kandidat takođe novu stranku, kojom je istisnuo kandidata prethodno izabranog na internim izborima koalicije preostalih desničarskih partija; a treba dodati da su prethodno, u prvom krugu predsedničkih izbora, kandidati svih tradicionalnih partija, svi zajedno, i desnice i levice, dobili... manje od 35 odsto glasova. Drugačija je situacija u parlamentu gde je Borićeva koalicija u manjini, a levica i desnica su izbalansirane, zbog čega je novoizabrani predsednik pridružio svojoj vladi i predstavnike socijalističke, radikalne, demokratske i liberalne stranke, konfigurišući u stvari novu kombinaciju snaga.
Što se tiče parlamentarnih izbora, vredi napomenuti da će otprilike polovina novoizabranih senatora i poslanika stupiti na dužnost prvi put, dakle dolazi do značajnog obnavljanja parlamenta što, pored nove vlade, doprinosi važnoj i značajnoj obnovi političkog kadra. Uz pojavu novih partija, propadanje nekih starih, redefinisanje njihovih kombinacija i stvaranje novih institucija, poput one regionalnih guvernera, možemo da se osvedočimo da je politička promena u toku.
Ali ima tu još nešto. Prošlogodišnji predsednički i parlamentarni izbori odvijali su se tokom društvenih nemira koji su od oktobra 2019. godine potresali zemlju tokom više od godinu dana, redovno svake nedelje, s jedne strane uz veliki vandalizam i represivno nasilje, a s druge, uz masovne demonstracije u svim gradovima, od kojih su najveće, u Santjagu, imale milion i po učesnika; kao i nacionalne štrajkove koji su više puta paralizovali privredu i opšte aktivnosti. U takvoj situaciji su se sve stranke, sa izuzetkom Komunističke partije, dogovorile,  u ime socijalnog mira i demokratije, da pozovu na demokratski izbor Ustavotvorne skupštine, sa kandidatima ne samo iz partija, već i iz redova nezavisnih građana, što je na plebiscitu podržalo skoro 80 ​​odsto birača.
Ustavotvorna skupština sada priprema novi Ustav, koji za nekoliko meseci takođe mora da bude odobren putem plebiscita, čime bi se zamenio ultraneoliberalni kapitalizam supsidijarne države, koji je implantirao Pinoče, državom koja aktivno učestvuje u regulisanju ekonomije, osnovnih socijalnih prava, garantovanja jednakosti i dostojanstva ljudi, kao i u stvaranju novog oblika vladavine i političkog režima.
Ako se to desi, promeniće se i sâm oblik države.
Ekonomista i sociolog, bivši čileanski ambasador u Jugoslaviji i aktuelni počasni konzul svoje zemlje u Srbiji. (Prevod sa španskog Marija Dimitrijević)






Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

Kako Dostojevski, Čajkovski i mačke plaćaju cenu ukrajinskog rata
Svet je na dobrom putu da se vrati u mračno doba koje podseća na Srednji vek, ili da barem obnovi tradicije „hladnog” rata.
Zapad je Rusiji zbog agresije na Ukrajinu zaveo niz nezabeleženo oštrih sankcija koje predsednik Vladimir Putin poredi sa objavom rata, ali neke od kaznenih mera su potpuno van svakog razuma, raspiruju rusofobiju i prete da potvrde gornje upozorenje.
Zapad oštro kritikuje Putina kada kaže da, „ukoliko ovako nastavi”, Ukrajini preti gubitak državnosti, a upada u istu opasnu nihilističku zamku pokušavajući da poništi rusku kulturu, i to onaj njen deo koji pripada svetskoj baštini.
Milanski univerzitet Bikoka otkazao je predavanja o slavnom ruskom piscu i filozofu Fjodoru Dostojevskom „zato što bi kurs mogao da stvori polemike”. Profesor Paolo Nori, koji je trebalo da drži kurs, je ogorčen: „Danas je u Italiji ne samo greška biti živ Rus, već biti i mrtav Rus.”
Na cenzurisanje Dostojevskog najoštrije se obrušio Vitorio Zgarbi, istoričar umetnosti i jedan od najpoznatijih i najprovokativnijih italijanskih polemičara. „Zabraniti rusku kulturu zbog rata u Ukrajini? Ludilo, delo mentalno hendikepiranih ljudi. Sramota, to je kulturni rasizam. Šta je kriv Dostojevski? Kultura i umetnost su svačije nasleđe. Obustavljanje kursa književnosti o velikom ruskom piscu Dostojevskom je neopravdani čin provokacije. To je kao da smo zabranili Luiđija Pirandela zato što je bio fašista. To je kao da ne čitate Platona jer su u to vreme, u Grčkoj, bili tirani. Lude stvari”.
Razne institucije kulture na Zapadu zahtevaju od ruskih umetnika da se jasno ograde od „Putinovog rata”. Neki to ne žele, drugi bi da se ne izjašnjavaju o politici.
Slavni ruski dirigent Valerij Gergijev bio je prisiljen da podnese ostavku na položaj počasnog predsednika festivala u Edinburgu, dobio je otkaz kao glavni dirigent Minhenske filharmonije a potom i milanskog Teatra ala skala. Razlog: Gergijev je odbio da se distancira od svog dobrog prijatelja – Putina.
Sličnu je sudbinu, takođe dobrovoljno, odabrala i Ana Netrebko, jedan od najpoznatijih i najtraženijih soprana sveta. Otkazala je sve svoje aranžmane u Metropoliten operi i Skali ostajući lojalna ruskom predsedniku. U Njujorku će je – eto opet politike u kulturi – zameniti ukrajinski sopran Ljudmila Monastirska.
OK, to je njihov lični izbor ali kakve veze ima podrška Putinu i sankcionisanje Pjotra Iljiča Čajkovskog. A upravo se to dogodilo u zagrebačkoj dvorani „Vatroslav Lisinski”. Od predviđene tri njegove kompozicije ostao je samo Koncert za violinu i orkestar u d-duru. Druge dve zamenjene su gudačkim adađom jednog američkog kompozitora i alegretom iz Betovenove Sedme simfonije.
Poljska nacionalna opera je „u znak solidarnosti sa narodom Ukrajine” odustala od izvođenja opere „Boris Godunov” velikog ruskog kompozitora Modesta Musorgskog. Ruski dirigent Tugan Sohijev napustio je orkestar u Tuluzu pošto su Francuzi od njega tražili „da odabere jednu kulturnu tradiciju” i osudi Putinovu agresiju. Onda je podneo ostavku na mesto umetničkog direktora Boljšog teatra. Koncert poznatog mladog ruskog pijaniste otkazan je u Vankuveru iako se on uopšte nije oglašavao oko rata.
Možda Putin sanja o obnovi zemlje Petra Velikog i moguće je da oko toga ima podršku većinskog ruskog naroda. Sigurno je da je njegova agresija za svaku osudu a da su sankcije gotovo jedino oružje koje Zapad ima na raspolaganju, ali uplitati Dostojevskog i Čajkovskog u rat između Rusije i Ukrajine je apsurdno, ako ne suludo. I opasno.
Putin zaslužuje najoštriju kritiku, ali ovo prerasta u otvorenu rusofobiju. Tako je rat u Ukrajini uknjižio još jednu sasvim neočekivanu žrtvu. Posle slavnog ruskog pisca i kompozitora ili zabrane prodaje votke u Pensilvaniji (proizvedene uzgred budi rečeno u Litvaniji), spisku sankcija režima u Kremlju pridružene su – mačke.
Da, dobro ste pročitali. Međunarodna federacija uzgajivača mačaka (Fife) zabranila je učešće mačaka iz Rusije na međunarodnim izložbama i takmičenjima u 43 zemlje članice uz objašnjenje da se „ne može pomagati ovim zločinima ne čineći ništa”.
„Nijedna mačka uzgajena u Rusiji ne može da se uveze i registruje u bilo kojem od registara Fife van Rusije”, glasi direktiva kažnjavanja ruskih mačaka za koje su genijalci iz Fife utvrdili da su se svojim „mjau” masovno deklarisale kao Putinovi simpatizeri i da ih treba sankcionisati zbog njihove uloge u agresiji na Ukrajinu.
Mnogim Ukrajincima, posebno onim koji su morali da pobegnu iz zemlje, kojih je dva miliona, potrebna je pomoć. Neophodna je i Rusima koji smatraju da su žrtve despotije. Ali, zar neko iole razuman misli da će pomoći tako što će ruskim mačkama  i njihovim uzgajivačima zabraniti da se takmiče po svetu?
Kakvo ludilo! Ovo su primeri, a takvih je još, koji ukazuju da je krajnje vreme da se Zapad urazumi i ohladi usijane glave.
Kakvo zatupljivanje svesti koju je, kada se ljudi nemo saglase sa ovakvim „merama”, lako manipulisati i kontrolisati. Da li smo na putu ka totalitarnoj demokratiji, procesu koji je Džordž V. Buš prvi otvorio ukidajući neka ljudska prava u kontekstu „rata protiv terorizma”. Od tada smo svedoci osvajačkog naleta nadobudne i arogantne svetske političke, korporativne i tehnološke birokratije. Dokle? Ne znam. Samo mi se takav svet sve manje dopada.
Vraćamo se u mračna vremena Srednjeg veka kada su mačke bile mistično proglašavane za đavolske simbole. No, sposobne da vide noću, valjda će prepoznati izlaz iz tame u koju ih bez njihove krivice gura svet koji nije u stanju da razlikuje Putina od mačke. Valjda će 4.500 godina dugo prijateljstvo čoveka i mačke nadvladati ukrajinsku krizu.
Rat će se već nekako završiti. Verovatno mirovnim sporazumom nepovoljnim po Ukrajinu. Kijev će morati da prihvati da Putin kontroliše njegove dve istočne enklave, zadržaće se status kvo oko Krima, Ukrajina će se čvrsto obavezati da neće ući u NATO. Onda će se ruske trupe povući a zapadne sankcije Rusiji počeće polako da se ukidaju. I ruske mačke izaći će iz izolacije.






Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
    </div>
    <div id="sport">
Medvedev poražen u Indijan Velsu – Đoković se vraća na vrh
Danil Medvedev, ruski teniser, doživeo je šokantan poraz u trećem kolu turnira u Indijan Velsu od Gaela Monfisa u tri seta (4:6, 6:3, 6:1) i time ozvaničio povratak Novaka Đokovića na prvu poziciju ATP liste.
Medvedev je igrao odlično u prvom setu, ali je posle drugog i izjednačenja potpuno potonuo i prepustio inicijativu Francuzu koji se nalazi na 28. mestu rangiranja najboljih tenisera sveta.
Ovakav ishod duela znači da će Novak Đoković od sledećeg ponedeljka ponovo biti prvi teniser sveta, a Medvedev će izgubiti taj status. Medvedev je ostao na 8.410 bodova, dok Novak ima 8.465, tako da će od ponedeljka započeti svoju 362. nedelju na vrhu.

Mari: Sportisti moraju da budu spremni na uvredljivo navijanje
Britanski teniser Endi Mari rekao je danas da igrači moraju da budu spremni na uvredljivo navijanje navijača, da se to redovno dešava u ostalim sportovima, ali i da ne razume zašto neko ide na sportske događaje samo da bi vređao učesnike.
„Želite da vidite navijače da podržavaju igrače, a ne da im otežavaju. Ne znam, ali to je nekako oduvek bilo deo sporta. Ako odete na košarku i igrač izvodi slobodna bacanja, gotovo na svakoj utakmici publika dobacuje i dok je to pogrešno, sportisti moraju na neki način da se na to naviknu, da se izbore sa tim, čak iako nije prijatno”, rekao je Mari, preneo je Eurosport.
On je to rekao nakon što se japanska teniserka Naomi Osaka rasplakala, kada joj je navijač uzviknuo sa tribina: „Naomi, loša si”, na početku meča u Indijan Velsu protiv Veronike Kudermetove. Ruskinja je u subotu pobedila sa 6:0, 6:4.
Osaka je tražila od sudije mikrofon kako bi se obratila navijaču, ali je njen zahtev odbijen, javlja Beta.
„Razumem je. Naomi je to jako uznemirilo, ali to je uvek bilo deo sporta. Morate na neki način da budete spremni na to i da budete u stanju da to tolerišete, pošto se to redovno dešava u svim sportovima”, rekao je Mari.
Mari je rekao da je igrao u „usijanim” atmosferama na gostujućim terenima u Dejvis kupu i da je tokom mečeva čuo i neprijatne uzvike navijača.
„To je teško, često gledam druge sportove, a ne bih rekao da sam to često viđao u tenisu. Znam da se dešava, ali ne mislim da je toliko često u tenisu, ali kada gledam fudbalsku utakmicu, igrač želi da izvede korner ili prekid, publika sruči uvrede na njega i zapitam se, kako je to dozvoljeno? Ne možete to da radite. Ako to radite nekome dok šetate ulicom ili u nekom drugom radnom okruženju, to se sigurno neće tolerisati”, naveo je Mari.
On je jutros izgubio u drugom kolu Indijan Velsa od Kazahstanca Aleksandra Bublika sa 7:6, 6:3.

Srbija umesto Rusije na završnom turniru Dejvis kupa
PARIZ – Teniska reprezentacija Srbije zamenila je Rusiju na završnom turniru Dejvis kupa, nakon što je branilac titule isključen iz takmičenja zbog vojne intervencije u Ukrajini, saopštila je danas Međunarodna teniska federacija (ITF).
Srbija je izabrana kao najbolje rangirani tim koji je igrao prošle godine u polufinalu Dejvis kupa.
Srpski tim je na osnovu toga prvobitno dobio specijalnu pozivnicu organizatora, uz koju je bez učešća u kvalifikacijama direktno prošao u završnicu takmičenja u septembru, ali će sada vajldkarta biti dodeljena nekoj drugoj reprezentaciji.
Odluka o tome biće doneta po završetku kvalifikacija, 4. i 5. marta, kada će biti dodeljena pozivnica jednoj od 12 eliminisanih reprezentacija. U kvalifikacijama će igrati Ekvador, Rumunija, Finska, Kolumbija, Kanada, Brazil, Slovačka, Mađarska, Norveška, Japan, Češka i Austrija, prenosi Beta.
Osim Srbije, prošlogodišnjeg finaliste Hrvatske i Velike Britanije koja je dobila jednu od dve specijalne pozivnice, do sada se kroz kvalifikacije na završni turnir Dejvis kupa plasiralo 12 reprezentacija: Argentina, Australija, Belgija, Francuska, Nemačka, Italija, Kazahstan, Južna Koreja, Holandija, Španija, Švedska i SAD.
Grupna faza završnog turnira, odigraće se u četiri grada, a četvrtfinala i polufinala igraće se u petom gradu. Domaćini će biti poznati naknadno.
Iz takmičenja je isključena i Belorusija, koja je trebalo da igra protiv Meksika u baražu za opstanak u Svetskoj grupi 1. Ovom odlukom Meksiko je ostao u Svetskoj grupi 1.
Takođe i u Bili Džin King kupu, nekadašnjem Fed kupu, isključene su iz takmičenja aktuelne šampionske ruske teniserke i njih će zameniti Australija, pod istim uslovima kao i Srbija u Dejvis kupu.
Australija tako neće igrati u kvalifikacijama, a njen protivnik Slovačka automatski se kvalifikovala za finalni deo takmičenja.
Iz takmičenja je isključena i Belorusija, koja je trebalo da igra protiv Belgije, koja je sada automatski prošla u završnu fazu.

Greg Popović stiže u Srbiju kao rekorder NBA
Američki trener srpskog porekla Greg Popović (73) na utakmici San Antonio – Juta 104:102 ušao je u istoriju NBA kao trener s najviše pobeda (1.336), nadmašivši Dona Nelsona (1.335) s kojim je do juče delio rekord. Popović, koji je jednom prilikom sebe nazvao „ludim Srbinom”, gotovo izvesno će ove godine doći u Srbiju u koju je pozvan na dva važna košarkaška događaja. Organizatori oba događaja potvrdili su nam da su stupili u kontakt s njim i da je on, kao i obično kada je Beograd u pitanju, izrazio želju da dođe.
Popović, koji je svojim uspesima u NBA (titule 1999, 2003, 2005, 2007, 2014) pridodao letos i olimpijsko zlato sa selekcijom SAD u Tokiju, uvek je sa simpatijama pričao o zemlji svojih predaka. Izjašnjavao se kao Srbin iako je dete iz srpsko-hrvatskog (otac-majka) braka. Rođen je u gradiću Ist Čikagu (država Indijana) u kojem su se početkom 20. veka doselile desetine porodica iz Srbije. Kao i mnogi srpski doseljenici, u detinjstvu je često odlazio u Crkvu svetog Đorđa (podignuta 1911. godine).
Kada je postao trener, njegova veza sa Srbijom se uglavnom uspostavljala preko prijatelja iz košarke među kojima su se izdvajali Žarko Paspalj i Dušan Ivković. Kada je Ivković preminuo jesenas, Popović je objavio sledeće:
– Dušan Ivković je bio kultna ličnost u svetu košarke. Imao je ličnost veću od života, izuzetan majstor košarkaške igre. Moje vreme sa Dudom, bilo u Evropi ili u SAD, uvek je bilo ispunjeno trenucima ushićenja i postojanim saznanjem da je njegovo prisustvo kao nijedno drugo. Upućujem iskreno saučešće supruzi Neni i njegovoj porodici u ovim teškim trenucima.
Kada je poslednji put bio u Beogradu, za vreme „Košarke bez granica” (2018), Popović je proveo najviše vremena u društvu Paspalja i Ivkovića. Tih dana podsetio se sa Ivkovićem nekih zajedničkih stavova o košarci. Popović važi za trenera koji je u NBA prvi uneo dah međunarodne košarke (i na njenim principima prvi osvajao titule), a od Ivkovića je preuzeo i to da mu neuspeh bude najveća motivacija.
– Sa Gregom sam često pričao o tome. Meni su zaista neuspeh i poraz bili najveća motivacija – rekao nam je jednom prilikom Ivković. – Tako sam jednom proveo sate i sate sa Popovićem, tešeći ga posle onog čuvenog poraza San Antonija u borbi za titulu, posle trojke Reja Alena. Zovem ga i pitam kako je, šta radi, a on mi odgovara: „Evo me tumaram po Čikagu, premotavam film…” Ja sam mu tada rekao: „Greg, nema svrhe da se sada preispituješ, ko je trebalo da šutira bacanja ili ko je trebalo koga da preuzme… Tebi sada najviše treba popravni, a na žalost, prvu narednu utakmicu imaćeš tek za četiri meseca”. Kada je trebalo da počne novu sezonu, bio sam njegov gost u San Antoniju, imali smo razgovor pred celim stručnim štabom. Rekao sam mu kao prijatelj: „Greg, vi ste najbolji, nemoj samo da dozvoliš da se pritisak i želja za osvetom uvuku u tim”! Greg je onda pogledao svoje saradnike i rekao: „Da li ste čuli – idemo bez pritiska!” To mi je kao njegovom prijatelju veoma imponovalo…
Žarko Paspalj, jedan od pionira evropske košarke u NBA, prvi se sa ovih prostora zbližio sa Popovićem, u vreme dok je igrao u San Antoniju (1989/90). U to vreme Popović je, kao pomoćnik u stručnom štabu Sparsa, odlazio u Evropu u potrazi za talentima. Malo ko je u to vreme iz NBA i pomišljao da tamo preko okeana postoje neki zanimljivi klinci, ali on se na prvi pogled zaljubio u taj novi svet. Gledajući na jednom turniru u Dortmundu, 1989, reprezentaciju Jugoslavije, izjavio je da se „osećao kao dete u prodavnici slatkiša”. A u toj prodavnici je bilo svega: Dražen Petrović, Divac, Paspalj, Kukoč, Rađa, Đorđević…
Grega sam upoznao u Dortmundu gde smo kao reprezentacija Jugoslavije godinama bili u sklopu višemesečnih priprema – govori Paspalj koji je čestitao Popoviću na rekordu. – Greg se pojavio, kao čovek koji je imao viziju košarke koja ne pripada samo Amerikancima, već i nekim drugim nacijama. Imao je informaciju o nekim momcima da su talentovani. Došao je da gleda neke druge a ne mene, a na kraju mene je pozvao da dođem u San Antonio. Od tada datira naše prijateljstvo. On je u međuvremenu postao toliko važan za mene da ga smatram drugim ocem. Zaista je redak čovek iz kojeg izbija ono nešto naše što ga razlikuje od ostalih Amerikanaca.
Kao znak zahvalnosti za sve što je učinio za njega, Paspalj je nedavno, u svom dvorištu u Beogradu, naručio mural Grega Popovića na zidu većem od 30 kvadratnih metara. Mural je napravio akademski slikar Petar Petrović, a sve je urađeno u sklopu jednog projekta kojim se obeležava 75. rođendan NBA u Evropi. Sa tog zida Popović poručuje da „niko nije veći od tima”.
Treneri sa najviše pobeda u NBA
Trener            pobeda (mečeva)
Greg Popović 1336 (2030)
Don Nelson    1335 (2398)
Leni Vilkins           1332 (2487)
Džeri Sloan                1221 (2024)
Pat Rajli        1210 (1904)

Trener Čelsija: Ako treba, voziću kombi do Lila
LONDON – Trener fudbalera Čelsija Tomas Tuhel rekao je da će bez obzira na sve njegov tim biti u Lilu na utakmici Lige šampiona. „Plavci” u sredu gostuju Lilu u revanš meču osmine finale Lige šampiona.
Londonski klub ima sankcije zbog vlasnika Romana Abramoviča, zbog njegove bliskosti sa predsednikom Rusije Vladimirom Putinom, imovina kluba je zamrznuta, a novinare je zanimalo i kako će „plavci” na putovanje u Francusku.
„Poslednja informacija koju imam je da ćemo ići avionom. Alternativa je voz. Ako ne budemo mogli ni vozom, krenućemo autobusom. Ne uspemo ni tako, ja ću voziti kombi”, rekao je Tuhel, prenosi Skaj sports.
On je potvrdio i da će sigurno ostati na klupi Čelsija do kraja sezone, javlja Tanjug.
Fudbaleri Čelsija su u prvom meču na svom terenu pobedili Lil 2:0.
    </div>
    <div id="magazin">
Spomenik Stefanu Nemanji
Spomenici su monumentalne građevine stvorene kako bi sačuvale uspomenu na događaj ili osobu koja je svojim životom i delom postala deo kolektivnog pamćenja društva. Podižu se u znak sećanja na istorijska vremena i ličnosti i zbog svog umetničkog, istorijskog ili arhitektonskog značaja predstavljaju kulturno nasleđe društva.
Grčka reč mnemosinon, odnosno latinska moneo, monere, koje označavaju spomenik, takođe znače i „podsećati”, „savetovati” ili „upozoriti”, što ukazuje na to da nam spomenici omogućavaju da „zavirimo” u prošlost ali nam i pomažu da zamislimo šta može biti u budućnosti.

Spomenik Stefanu Nemanji se nalazi na Savskom trgu u Beogradu, ispred nekadašnje zgrade Glavne železničke stanice. Posvećen je velikom županu Stefanu Nemanji, rodonačelniku srpske srednjovekovne dinastije Nemanjića i predstavlja vladarsku figuru Stefana Nemanje u plemićkoj odori, sa mačem u desnoj ruci i Hilandarskom poveljom u levoj. Nalazi se na postamentu koji je sačinjen od više elemenata. U osnovi, to je napukli vizantijski šlem, kao simbol Nemanjine borbe za nezavisnost od Romejskog carstva, iz kojeg izranja vladarsko žezlo, simbol vladarske moći. Na postamentu se nalaze reljefi iz Nemanjinog života i srpske istorije za vreme njegove vladavine. Spomenik, zajedno sa postamentom, teži 80 tona a visok je 23,5 metara i predstavlja najviši spomenik na teritoriji Srbije. Otkriven je na Savindan, 27. januara 2021. godine.
Spomenik je delo ruskog skulptora Aleksandra Julijanoviča Rukavišnjikova, člana Ruske akademije umetnosti, profesora, majstora monumentalnih kompozicija i skulpturnih portreta. Rukavišnjikov je rođen 2. oktobra 1950. godine u Moskvi, u vajarskoj porodici. Na Moskovskom umetničkom institutu „V. I. Surikov” diplomirao je 1974. u klasi L. E. Kerbelja sa odličnom ocenom. Zvanje zaslužni umetnik Ruske Sovjetske Federativne Republike stekao je 1984. godine, a od 1993. upravnik je katedre skulpture u Moskovskom umetničkom institutu „V. I. Surikov”.

Umetnička realizacija: Miroslav Nikolić

Voće koje treba da jedete svaki dan da zaustavite dobijanje kilograma
Voće je nesumnjivo zdravo i najmanje četiri porcije tokom dana značajno će poboljšati vaše zdravlje. Takođe, voće je savršen saveznik vitke linije, a postoje vrste koje svakako treba da jedete za kontrolu apetita. Na spisku pet najboljih vrsta voća za vitku liniju nalazi se i jedna neočekivana vrsta.
Borovnice
U BMJ studiji koja je obuhvatila više od 100.000 muškaraca i žena istraživači su otkrili da podklasa moćnih antioksidanasa zvanih flavonoidi može da spreče gojenje. Plodovi sa najvećim efektom na održavanje težine bili su puni flavonoida zvanim antocijanin, a borovnice su na vrhu ove liste.
Kako tačno flavonoidi sprečavaju dobijanje na težini nije u potpunosti razjašnjeno, ali hrana bogata flavonoidima pomoćiće da se osećate sito.
Generalno, bobičasto voće spada među najzasitnije voće, a šolja borovnica dnevno je odličan izbor.
Jabuke
Jabuke su bogate flavonoidnim polimerima i takođe su prepune vlakana, što ih čini jednom od najboljih voća za mršavljenje. Ono što treba da znate je da se jedna jabuka srednje veličine smatra jednom porcijom.
„Jabuke jedite sa korom da biste organizmu obezbedili više vlakana, antioksidanasa i bolju kontrolu šećera u krvi”, kaže dr Šarad Paul.
Kruške
Kruške takođe mogu sprečiti povećanje telesne težine, a to je u velikoj meri posledica flavonoidnih polimera.
„Voće koje je bogato flavonoidnim antioksidansima i vlaknima je odličan izbor. Vlakna stvaraju osećaj sitosti, a odlična su i za dobru probavu i ubrzavanje metabolizma. Obavezno jedite i kožu kruške za maksimalan efekat”, dodaje dr Pol.
Jagode
Jagode pomažu u održavanju kilograma iz istog razloga kao i borovnice - bogate su antocijaninima. Jedna šolja jagoda dnevno je sasvim dovoljno da postignete željeni efekat. Iskoristite ih uz doručak, napravite kašu, preliv preko ovsenih pahuljica, a mogu da budu i užina ili večera.
Ljute papričice
Čili, odnosno ljute papričice su voće. I to voće koje spada u najzdravije jer kapsaicin podstiče sagorevanje kalorija.
Najbolje je da ih jedete sirove, ali ih možete kombinovati i sa drugim namirnicama. Najvažnije je da ne preterujete, jedna dnevno je sasvim dovoljno.
    </div>
    <div id="vesti">
Ne vraćamo DPS na vlast u Crnoj Gori
Od našeg dopisnika
Podgorica – Odgovorno tvrdim, a vreme će to pokazati, da potpisani Memorandum o saradnji sa URA i manjinskim partijama predstavlja početak pomirenja u duboko podeljenoj Crnoj Gori. Jedina smo partija koja je od 1997. godine istrajavala u borbi za rušenje režima Mila Đukanovića. Zar mislite da bismo, posle istorijske pobede u avgustu, krenuli u nekakve dogovore sa DPS-om? Zar mislite da bismo na bilo koji način pomagali partiju koja je izvor svih podela u Crnoj Gori? Naravno da je reč o najobičnijim spekulacijama. Tu vrstu našeg političkog samoubistva nećemo nikome priuštiti. Svi zaboravljaju da su stotine naših članova prošle najgoru političku golgotu za vreme vladavine DPS-a, i to je nešto što nikada nismo, niti ćemo zaboraviti, kaže u razgovoru za „Politiku” Vladimir Joković, predsednik Socijalističke narodne partije, koja je, na iznenađenje političke javnosti u Crnoj Gori, donela odluku da se pridruži manjinskoj vladi koju će predvoditi Dritan Abazović.
Bilo je iznenađenja zbog vaše odluke.
Složiću se sa svima koji tvrde da to nije nimalo lako jer na evropskom putu pomirenja stoji i stajaće hiljade prepreka. SNP, kao odgovorna partija, ne bi ni ulazio u ovu priču da nije siguran da će zaštititi sve ono što predstavlja naše političke, ali i državničke interese. Odluku o učešću u vladi nije bilo nimalo lako doneti, imajući u vidu različite, prvenstveno zlonamerne optužbe da želimo nekakvu zajedničku priču sa DPS-om. Te neistine su se pojavile onog trenutka kada smo, skupa sa URA i manjinskim partijama, potpisali Memorandum o saradnji.
Optužuju vas da vraćate DPS na velika vrata i da će manjinska vlada biti instrument u rukama Mila Đukanovića?
S najvećom indignacijom odbacujem optužbe da na bilo koji način naša partija vraća na, kako kažu, velika vrata DPS. Teške, ali i zlonamerne i krajnje neistinite optužbe. Sve one koji sumnjaju podsećam da smo davne 1998. godine ušli u bespoštednu borbu protiv svega onoga što je u političkom smislu predstavljao DPS. I uvek smo bili nosioci te borbe, trpeli najžešće udarce i progone. Odgovorno tvrdim da su naši članovi prošli najveću političku, ali i životnu golgotu na ovim prostorima. Od ostajanja bez posla, privođenja, hapšenja, različitih vrsta maltretiranja, do toga da nijedan naš istaknuti član nije mogao da se zaposli. Ta borba je bila i kada smo stali na čelo litija, izlazili na savezne izbore, kada smo branili srpski jezik, i kada smo se borili za zajedništvo sa bratskom Srbijom, i kada smo osuđivali priznanje Kosova. Uvek u prvim redovima i na braniku one istinske, njegoševske Crne Gore. Nikada nismo imali dilemu da je srpski jezik taj kojim se govorilo i govori na ovim prostorima, da Srpska pravoslavna crkva ima svoje istorijsko uporište na ovim prostorima, kao što smo sigurni da nema te politike koja može ugroziti bratske odnose Crne Gore i Srbije.
I sve vreme te borbe Milo Đukanović je imao isključivi cilj da uništi SNP. Nisu birali ni način ni sredstva, od direktnih napada, preko metoda tajnih službi do podstrekavanja i davanja podrške onima koji su zarad svojih fotelja napuštali časno članstvo naše partije. I sad dolazimo u apsurdnu situaciju – prozivaju nas za izdaju oni koji su na svakom koraku izdavali izvorne principe svoje partije, prozivaju nas za izdaju jezika oni koji su izglasali Ustav i crnogorski jezik, prozivaju nas za izdaju crkve, a mi smo bili u prvim redovima na litijama i kao uslov broj jedan postavljamo bezuslovno potpisivanje Temeljnog ugovora s našom, Srpskom pravoslavnom crkvom. I ovde želim da naglasim da kada ovako posložimo i pojednostavimo stvari, naše istrajno članstvo razume potrebu istorijskog pomirenja.
Zašto vas onda napadaju koalicioni partneri iz pobedničke koalicije sa izbora 2020?
Iskreno smo, kao uvek do sada, ušli pred avgustovske, istorijske izbore kao deo koalicije „Za budućnost Crne Gore”, te ni tada, kao ni kasnije nismo postavljali nikakve ultimatume ili na bilo koji način podredili zajednički uspeh usko partijskom interesu. Jedini i isključivi cilj bila je pobeda na izborima, koja je ujedno predstavljala i istorijski, demokratski iskorak naše države. Podsećam da smo bezuslovno podržali i nosioca liste, kojeg su predložili partneri iz Demokratskog fronta. Posle pobede nismo imali nikakvih zahteva, verujući da bi nova, politička vlada bila najrazumnije, ali i najlogičnije rešenje. Umesto toga, dobili smo drugačiju, navodno ekspertsku vladu, uz čvrsta obećanja da se suštinski predizborni ciljevi neće ni u jednom delu menjati. Osnovni cilj je bio demontaža prethodnog režima, ekonomski oporavak, odlučna borba protiv korupcije i kriminala, kao i vraćanje statusa našoj istorijskoj, kanonski priznatoj crkvi. Nažalost, prisustvovali smo neodlučnosti izvršne vlasti da odgovori istorijskom zadatku i svedočili svakodnevnim mimoilaženjima, nelogičnostima, smeni ministara i formiranju novog političkog činioca. Da zanemarimo i ostavimo po strani maćehinski i neodgovoran odnos prema SNP-u, vlada Zdravka Krivokapića nije ispunila obećanja data našim građanima. Moram vas podsetiti da nezadovoljstvo radom aktuelne vlade nije posledica partijskog hira Socijalističke narodne partije. U jednom trenutku bili smo svedoci činjenice da je vlada uživala podršku samo nekoliko poslanika. I tada i kasnije bili smo faktor mirenja, dogovora i okupljanja za eventualno prevazilaženje podela.
Rekli ste da su vaši uslovi za ulazak u manjinsku vladu neulazak DPS-a, SD-a i SDP-a, kao i potpisivanje Temeljnog ugovora sa SPC, ali i popis, usvajanje zakona o lustraciji…
Sve ovo što ste nabrojali samo je deo principa za koje se zalažemo i čvrsto verujemo u njihovo ostvarenje. Da budem jasan, nikoga ne ucenjujemo, ali postoje razlozi za svaki od navedenih uslova. Pre svega, moramo se još jednom podsetiti da su istorijske litije bile odgovor na ponižavajući i diskriminatorski odnos prema Srpskoj pravoslavnoj crkvi vlade sa DPS-om na čelu. Potpisivanje Temeljnog ugovora mora biti u prioritetima. Drugo, SDP i SD su deo gubitničkog projekta i kao takvi ne mogu predstavljati faktor pomirenja. Dalje, poglavlja 23 i 24 moraju odgovoriti evropskim zahtevima. Svi vrlo dobro znamo da je u pitanju odlučna borba protiv organizovanog kriminala i korupcije na svim nivoima. Kao deo tog lanca vidim i dogovor povodom izbora vrhovnog državnog tužioca, izbor sudija Ustavnog suda, kao i izbor preostalih članova Sudskog saveta. Svakako da je potrebno usvojiti preporuke OEBS-a i ODIHR-a koje se tiču izborne reforme i profesionalizacije Državne izborne komisije. U nabrajanju prioriteta nikako ne smemo zaboraviti Zakon o agenciji za nacionalnu bezbednost i potpunu reformu službe bezbednosti.
Vi ste lider prosrpske partije, zašto vas onda napadaju ostale partije slične orijentacije?
Moram vas ispraviti. SNP je građanska partija i mi smo ponosni na tu činjenicu. Istina je da za nas glasa dominantno prosrpsko biračko telo, ali nas raduje i to što imamo i glasove pripadnika drugih nacionalnosti. Uostalom, poslednji lokalni izbori u Petnjici potvrdili su naš građanski kapacitet. U toj opštini smo osvojili odbornički mandat i imaćemo svog predstavnika u lokalnom parlamentu, a to je vrlo bitna potvrda da smo na ispravnom političkom kursu i da ne delimo po nacionalnoj ili nekoj drugoj osnovi. S druge strane, nesporna je činjenica da najveći broj glasova dobijamo od pripadnika srpskog nacionalnog korpusa. Vlast, oličena u DPS-u i njenim koalicionim partnerima, diskreditovala je srpski narod, odnosno partije, koje su dominantno prosrpske provenijencije. Sve je to dovelo do ogromnih podela, koje su trajale pune tri decenije. Upravo zahvaljujući stvaranju tih i takvih podela režim Mila Đukanovića je vladao i opstajao, konstantno igrajući na kartu nacionalnih tenzija. S druge strane, duboko verujem da će se u novoj vladi ravnopravno naći predstavnici svih nacionalnih struktura, te da će svi moći ravnopravno da učestvuju na svim konkursima, bez obzira na nacionalnu, versku ili neku drugu pripadnost. Postavlja se logično pitanje zašto prisustvujemo ovolikoj medijskoj harangi, koja se neprestano vodi protiv naše partije. Mi u SNP-u vrlo dobro znamo šta znači politička borba, te da je u njoj dozvoljeno sve i svašta, ali nećemo dozvoliti da raznim podmetačinama i neistinama pokušavaju da iskrive pravo stanje političkih dešavanja. Posebno nećemo dozvoliti da na bilo koji način neko insinuira da je ovim nešto urađeno protiv interesa srpskog naroda, kome i lično pripadam.
Predsednik Nove srpske demokratije Andrija Mandić zahtevao je da SNP vrati mandate jer se „s poklonjenima ne može trgovati”. Kako to tumačite?
Izuzetno cenim i poštujem sve ono što je Demokratski front uradio kako bi se desile toliko željene promene u našoj državi. Svakako da je ogromna i nesporna uloga Andrije Mandića, kao jednog od vođa tog pokreta. S druge strane, ono što nikako ne mogu dozvoliti da bilo ko spori osvojene mandate naše partije jer sam više nego siguran da bi na bilo koji način izlaska na izbore naša partija osvojila i više mandata.
Da li će učešće u manjinskoj vladi usloviti nove podele, pa i cepanje partije na čijem ste čelu?
Istina je da je mogućnost našeg učestvovanja u novoj vladi dovela do različitih mišljenja u okviru naše partije. Lično mislim da smo i na taj način pokazali visok stepen demokratskog kapaciteta. Izuzetno poštujem i cenim svakog našeg člana koji izražava bojazan i na drugačiji način vidi ulogu SNP-a u ovom procesu. Opet, postoje organi naše partije i čvrsto verujem da je poslednja odluka Glavnog odbora još jedna u nizu hrabrih i odlučnih, te da će vremenom doprineti stabilizaciji i rastu našeg političkog rejtinga.

Život posle NDH
Sudbina preživelih Srba na područjima gde je ustaški genocid bio masovan i monstruozan samo usput i fragmentarno pominjana je u srpskoj memoaristici i publicistici, dok je u istoriografiji potpuno zanemarena.
Posleratnim komunističkim vlastima nije padalo na pamet da urade kakvu-takvu mentalnu „asanaciju terena”. Preživeli su ostavljeni da se, u materijalnoj bedi, sami izbore sa svojim košmarima i demonima.
Veliki broj unesrećenih koji su nekako preživeli teror, ranjeni i progonjeni, svedoci zločina, pripadnici obezglavljenih ili zatrtih porodica ili širih zajednica kompenzovali su svoj bol i traumu upadajući u iracionalne prostore uma, u asocijalnost i izolaciju, u svet magijskih obreda i mističnih rituala.
Čak dvadesetak godina posle kraja rata stanje je bilo katastrofalno, o čemu nam svedoče šibenski psihijatar dr Jovan Rašković i beogradski arhitekta Bogdan Bogdanović. Njihovi zapisi odnose se na sredinu šezdesetih godina prošlog veka.
Baš u ovim krajevima regrutovane su najfanatičnije Titove brigade, pa je naoko paradoksalno da su tamošnje „ranjene duše” prepuštene sebi. Nije bio problem ni u tome što su komandanti i komesari postali deo nove društvene elite, odabrane porodice otišle putem kolonizacije, a ostali prepušteni sebi. Reč je o doktrini komunista koju B. Bogdanović definiše kao „veliki muk, zastrašeno preskakanje teme, reč (Jasenovac) koja se smela izgovoriti samo u buketima kliširanih krilatica” (B. B., „Ukleti neimar”, 2011).
Raškovićeva priča zasniva se na kliničkoj praksi, ali i na terenskom uvidu.
– Prošlo je skoro dvadeset godina od završetka rata. U nekim našim krajevima, posebno u sjevernoj Dalmaciji, Lici, Baniji i Kordunu, bilo je dosta osamljenih ljudi koji su izgubili u ratu cijele uže porodice (J. Rašković, „Luda zemlja”, 1990).
Ovako je dr Rašković počeo svoj viktimološki osvrt. On je napravio socijalno-psihološku  klasifikaciju i dao opis:
„Prvu grupu su sačinjavali osamljeni čudaci, skoro pustinjaci, bez socijalnog kontakta i potrebe za zbiljom. Nešto hrane su im davali susjedi ili udaljeniji rođaci. Uglavnom su boravili u napuštenim karoserijama automobila ili kamiona...
Postoje i osamljenici koji borave u očuvanim kućama. Prag i ulazna vrata ispisali su magijskim znakovima sličnim kineskom ili grčkom pismu. Na zidove oko dvorišta zabijaju čelične ili drvene štapove obojene raznim farbama. Na male drvene jarbole ljepenkom pričvršćuju ptičja i kokošja pera. Ponekad o tim štapićima vise mrtve, uginule, osušene zmije... Cijeli ovaj instrumentarij protiv zla i uroka stvorio je utisak zaštite od zlih duhova i još gorih ljudi.
Drugu veliku grupu sačinjavaju osamljenici – zatvoreni ljudi. Obim njihovih komunikacija je zadovoljavajući. Ne smatraju ih čudacima. Jedan veliki dio ovih osamljenika uspostavio je nove porodice, prihvatio je zbilju i socijalno se utemeljio.”
Tek kad bi se „čudaci” našli na ivici života, hospitalizovani su, najčešće u umnobolnicama. Jedan takav pacijent, kojem su ustaše ubile četvoro dece, transportovan je iz Gračaca (Lika) do šibenske psihijatrijske bolnice.
Rašković kaže da je pacijent izgledao okamenjen, smiren kao kameni spavač, ukočen, da je izgledao kao doseljenik iz drugih svetova... Nije pio, nije jeo, uporno je držao zatvorene oči... Dijagnoza: katatonija.
– Uvijek su mi ovakvi bolesnici djelovali kao ljudska bića koja su pogasila sve elemente realnosti i kojima je postalo nevažno sve što je vezano za život. Katatonija je vjerovatno projekt čistilišta i duševno stanje iščekivanja da li će sve biti zaboravljeno, otpisano, da li će naići spasenje – notirao je dr Rašković.
Početkom šezdesetih godina 20. veka Bogdan Bogdanović se provlačio, u suton, kroz gustu šikaru budućeg spomeničkog kompleksa u Jasenovcu, proučavajući teren kojim će dominirati njegova megaskulptura Kameni cvet. Jedva se izvukao do nasipa, kad je naišao kočijaš na taljigama koji je, kad je ugledao arhitektu, počeo da urliče od straha, da se guši, „zavijajući kao zver, glasom izvan čovekovog registra”.
– Stanovnici Jasenovca, koji su u toku rata bili gotovo svi iseljeni, po povratku su dugo živeli pritisnuti teškim iracionalnim strahom. Noću, bez velike potrebe, nisu izlazili iz kuća koje su gdegde bile čak označene nerazumljivim odbrambenim znacima i okićene čudnim predmetima. Još je gora od opsade sujevernog straha bila moralna opsađenost. Pričali su mi da im je ukleti naziv mesta pratio decu kao zla kob: u vozu, na letovanju, na univerzitetu, nastajala su laka stresanja, grčevi ćutanja kad bi upitani odgovorio odakle je rodom – piše Bogdanović.

Skoplje za podršku EU u vezi sa Ukrajinom dobilo nova obećanja
Specijalno za „Politiku”
Skoplje – Đuzep Borelj, visoki predstavnik EU za zajedničku spoljnu politiku i bezbednost, posetom Severnoj Makedoniji započeo je mini-turneju po zemljama zapadnog Balkana. Ipak, dominantna tema u Skoplju, Tirani i Sarajevu biće ratna situacija u Ukrajini.
Borelj je zahvalio predsedniku i premijeru Severne Makedonije Stevi Pendarovskom i Dimitriju Kovačevskom, koji su ga primili kako je rekao, „u presudnom momentu”. On je posebno zahvalio makedonskom državnom rukovodstvu, koje je osudilo rusku agresiju i podržalo građane Ukrajine.
Severna Makedonija je, kao članica NATO-a, stala uz stavove alijanse u osudi ruske agresije prema Ukrajini, što je Skoplje svrstalo na listu neprijatelja Ruske Federacije.
Kao i svi lideri koji su iz Evrope posetili Skoplje i pre ukrajinske krize, i Borelj je zatražio podršku za stavove EU i od zemalja koje još nisu deo unije, uz obećanje da će se omogućiti prijem u evropsku porodicu.
On je na konferenciji za novinare rekao da je ovo trenutak da se „oživi proces proširenja” EU i da bi formalni pregovori za pristupanje Severne Makedonije i Albanije u blok trebalo da počnu što pre.
Međutim, nije mogao da obeća kada će dobiti datum pristupnih pregovora, već je samo naglasio da zaslužuju da budu deo evropske porodice i da postoji dobra volja.
Državno rukovodstvo Severne Makedonije naglasilo je da je sa novim premijerima u ovoj zemlji i Bugarskoj uspostavljen novi most na liniji Skoplje‒Sofija, izrazivši nadu da bi to moglo da omogući da Bugarska odobri prijem Severne Makedonije u EU.
Pendarovski je Borelju ukazao da je neodrživa dalja blokada početnih pristupnih pregovora sa Severnom Makedonijom.
„Evropska komisija će nastaviti razgovore sa Bugarskom kako bi dobila njeno odobrenje za prijem Severne Makedonije u blok”, izjavio je visoki predstavnik EU za spoljnu politiku i bezbednost.
„Nastavićemo da razgovaramo sa Bugarskom dok ovo pitanje ne bude rešeno”, rekao je Borelj tokom posete Skoplju i dodao da vidi „poboljšanu atmosferu” između dve vlade.
On je napustio Severnu Makedoniju s garancijom da će ova država slediti stavove EU i NATO-a u pogledu situacije u Ukrajini, dok rukovodstvo Severne Makedonije nije dobilo garancije da će uskoro dobiti datum pristupnih pregovora sa EU.

Hrvati se sve češće gorivom snabdevaju u Mađarskoj
Od izbijanja ukrajinske krize sve više Hrvata odlazi u susednu Mađarsku, zbog jeftinijeg goriva, pošto je zvanična Budimpešta ograničila cenu energenata i osnovnih namirnica. Uštede po prosečnom tanku od 50 litara su 150, a od sutra bi to moglo biti i 200 kuna.
U Hrvatskoj je, naime, od sutra najavljeno novo poskupljenje goriva, koje bi prema nezvaničnim informacijama, bilo povećano za 1.60 kuna, pa bi evrosuper 95 mogao da košta 13.79, a evrodizel 14.13 kuna.
S druge strane, u Mađarskoj su i evrosuper 95 i evrodizel ograničeni na 9.75 kuna.
Hrvati najčešće odlaze u gradić Letenje, uz samu mađarsko-hrvatsku granicu.
Prema pisanju HRT-a, gorivo su po nižim cenama nabavljali i strani vozači kamiona - pa su neke benzinske pumpe u Mađarskoj limitirale dozvoljenu količinu na 100 litara.
U subotu su, navode, zbog navale neke pumpe ostale bez goriva.
Osim Hrvata, na mađarskim benzinskim pumpama gorivo kupuju i Slovenci i Austrijanci. Tako je MOL nedavno u proseku dnevno prodavao pet miliona litara, danas je ta količina trostruko veća i iznosi 15 miliona litara goriva.
Zbog velike navale stranaca Mađarska je od petka uvela ograničenja, pa tako prema novom pravilu gorivo ne mogu da kupuju vozači kamiona težih od 3,5 tona, prenosi Tanjug pisanje hrvatskog portala Indeks.

Đeljošaj: Albanac mandatar je pobeda građanske Crne Gore
Podgorica – Velika pobeda građanske Crne Gore je to što je mandatar za predsednika Vlade Albanac Dritan Abazović, izjavio je predsednik Albanske alternative Nik Đeljošaj. Dodao je da je koncept manjinske vlade skoro završen i poslanici će u Skupštini, glasajući za ili protiv, pokazati svoj odnos prema manjinama, ali i prema evropskom putu Crne Gore.
„Neki bi zbog fotelje možda Crnu Goru prebacili u Čačak, da ne kažem Zagreb, možda se zbog toga sve odložilo. Imao sam razgovore ovih dana s mandatarom, ja sam shvatio da je koncept manjinske vlade skoro završen i da se očekuje da u narednim danima mandatar upakuje sve što treba i da uputi inicijativu da se sazove Skupština kako bi se izabrala nova vlada. Nadam se da će imati široku podršku u Skupštini”, rekao je crnogorskoj televiziji Đeljošaj.
Kazao je da će se pri glasanju nove vlade „videti koje su strukture koje podržavaju evropski put ka Crnoj Gori i na taj način ćemo videti odnos prema manjinama u ovom konceptu”. Ocenio je da je neprihvatljivo da „od jednog čoveka zavisi da li će se sazvati Skupština”.
Dok Abazović razgovara o kadrovskim rešenjima u budućem kabinetu, „politički šaptači” iz raznih nevladinih organizacija i institucija „opšte prakse”, sastavljaju tim i nude mandataru, oni drugi kritikuju moguća rešenja, iako se još ne zna da li će biti uvaženi uslovi Socijalističke narodne partije (SNP) da u budućoj manjinskoj vladi ne mogu biti predstavnici Demokratske partije socijalista – bez čijih glasova ne može biti izglasana vlada. Onima koji nisu spremni da osude agresiju Rusije na Ukrajinu nije mesto u vladi. Ni SNP neće biti deo vlade ako u njoj budu kadrovi Socijaldemokrata, kao i Socijaldemokratske partije.
Politički analitičar Zlatko Vujović upozorio je novog mandatara da se „mora voditi računa da u vladi većinu ne predstavljaju oni koji su spremni da sprovode politiku predsednika Srbije Aleksandra Vučića”.
„U vladi mora postojati jasna procrnogorska većina, a u sektoru bezbednosti ne smeju da se nađu ruski i srpski igrači kao što je bio slučaj s odlazećom vladom. SNP, kao uslov za ulazak u manjinsku vladu, mora se precizno izjasniti o ruskoj invaziji na Ukrajinu”, rekao je on.
Vujović je naveo da će „veliki hendikep novoj vladi biti učešće SNP-a, kao partije koja se prepoznaje kao prosrpska i proruska”.
Reč je o partiji čije je rukovodstvo, a i članstvo, daleko od onoga što predstavljaju Evropska unija i NATO, a što čini stratešku orijentaciju Crne Gore.
Vujović tvrdi da se, ukoliko se SNP bude bavio Temeljnim ugovorom, popisom i „Otvorenim Balkanom” kao „prevaziđenom idejom”, novoj vladi ne piše dobro. Dodao je da se Temeljni ugovor može potpisati sa Srpskom pravoslavnom crkvom samo ako se istovremeno potpiše i sa NVO Crnogorskom pravoslavnom crkvom, koja je „sistemski diskriminisana”.
„Nova vlada mora biti faktor stišavanja političke krize, a ne uzrok novih deoba”, poručio je potpredsednik Skupštine Strahinja Bulajić.

Danilović predsednik Ujedinjene Crne Gore
Podgorica – Druga redovna Skupština Ujedinjene Crne Gore za predsednika stranke izabrala je profesora filozofije i pesnika Gorana Danilovića, dok je za potpredsednika ustoličen dr Danilo Jokić.
Na istoj sednici potvrđen je mandat članovima Glavnog odbora.
„Budite sigurni da Ujedinjenom Crnom Gorom i mojom glavom i za vas i mene neće upravljati niko drugi, makar ga voleo kao brata, a imam ih mnogo što ih volim na takav način”, rekao je zahvaljujući na poverenju Danilović.
Osvrnuo se i na aktuelnu političku situaciju u državi, ali i u svetu, izrazivši zabrinutost za posledice koje bi rat na teritoriji Ukrajine mogao da donese Crnoj Gori, pre svega ekonomske.
„Naša partija zastupa onu politiku koja u ratu velikih čuva dostojanstvo sopstvenog naroda, ne svrstava se u kolone, već gleda prvo i isključivo interes svog naroda i svoje zemlje”, poručio je Danilović.

Slovenija od sutra ponovo uvodi regulisane cene goriva
Slovenačka vlada će danas usvojiti uredbu o utvrđivanju maksimalnih cena goriva na benzinskim pumpama, izjavio je danas premijer Janez Janša najavljujući od utorka ponovno uvođenje regulisanih cena goriva.
Janša je to rekao u odgovoru na poslaničko pitanje u parlamentu o potezima vlade u uslovima poskupljenja energenata i hrane, prenosi agencija STA.
Vlada neće dozvoliti bilo kakve cenovne špekulacije na tržištu goriva, naveo je Janša, dodajući da će se za određivanje cena koristiti isti mehanizam koji je bio na snazi do aprila 2016. godine, kada je došlo do prvog kruga liberalizacije cena.
Ovaj potez dolazi nakon što je grupa opozicionih poslanika iz različitih stranaka podnela prošle nedelje predlog zakona o regulisanju cena naftnih derivata.
Janša je podsetio da je vlada uvela nekoliko mera zbog poskupljenja energenata, napominjući da su računi za struju, koje ovih dana dobijaju korisnici, znatno niži.
„Vlada je obustavila plaćanje naknade za održavanje mreže i nekih drugih dažbina da bi znatno smanjila troškove stanovništva i tako će ostati još neko vreme”, rekao je on i dodao da je najugroženijim grupama dodeljena pomoć.
Što se tiče poskupljenja goriva, Janša je ocenio da je nastala panika koja je rezultirala šestostrukim skokom dnevne prodaje, ističući da nema potrebe za time jer zaliha ima dovoljno. Prema njegovom mišljenju, ruska nafta, koja učestvuje sa 12 odsto u globalnoj ponudi, može se brzo zameniti.
Vlada je upozoravala trgovce gorivom da diverzifikuju svoju mrežu dobavljača, ali su oni i dalje uglavnom potpisivali ugovore sa ruskim naftnim kompanijama „jer neke navike teško umiru, a veze rade”, rekao je Janša.
Slovenačka vlada je u novembru 2021, uoči zimske grejne sezone, uvela privremenu regulaciju marži za distributere lož ulja na tri meseca, a potom je u januaru ta odluka produžena, navodi slovenačka novinska agencija.

Eskobar: Crna Gora da potpuno zabrani Sputnjik i RT
PODGORICA - Zamenik pomoćnika američkog državnog sekretara i specijalni izaslanik za Zapadni Balkan Gabrijel Eskobar pozvao je danas Crnu Goru da sledi rukovodstvo EU i da u potpunosti primeni sankcije na medije „Raša Tudej” (RT) i Sputnjik, zbog, kako je naveo, obmanjujućih članaka i širenja dezinformacija.
Eskobar je za podgoričke „Vijesti” podsetio da su organizacije za nadzor medija zbog toga kritikovale RT i Sputnjik.
„Crna Gora treba da sledi vođstvo EU i da u potpunosti primeni sankcije na RT i Sputnjik, koji šire opasne dezinformacije i propagandu u pokušaju da opravdaju Putinov ničim izazvan rat”, rekao je Eskobar.
Sjedinjene Države su, kako je kazao, sa zadovoljstvom videle da sve vlade Zapadnog Balkana podržavaju Ukrajinu i glasaju za specijalnu rezoluciju Generalne skupštine UN protiv ruske invazije.
Vlada Crne Gore, koja se pridružila sankcijama Evropske unije (EU) protiv Rusije, još nije donela potrebne odluke da bi ih sprovela u praksi. Crna Gora je od 4. marta zatvorila vazdušni prostor za ruske avione, ali nije zabranila ruske državne medije.
Vlada se još nije izjašnjavala po pitanju zamrzavanja ruske imovine u Crnoj Gori.
Početkom prošle sedmice Vlada Ruske Federacije uvrstila je Crnu Goru na spisak stranih država i teritorija koje „vrše neprijateljske radnje protiv Rusije, ruskih pravnih i fizičkih osoba”.
Eskobar je rekao da pogrešna ideologija pokreće Kremlj da uspori i spreči evroatlantske integracije Balkana.
„Putin ne prihvata poredak zasnovan na pravilima koja vladaju svetom od Drugog svetskog rata da zemlje treba da imaju mogućnost da biraju sopstvenu spoljnu politiku i da prave sopstvene saveze. Njegov rat protiv Ukrajine je rat protiv te premise. Ta ista pogrešna ideologija je ono što pokreće Kremlj da uspori i spreči evroatlantske integracije Balkana”, rekao je Eskobar.
On je to rekao odgovarajući na pitanje koliko je jak uticaj Rusije na Zapadnom Balkanu.
Prema njegovim rečima, Rusija je dugo bila destabilizujuća sila i izvor dezinformacija na Zapadnom Balkanu.
Kao primer je naveo da je, kako kaže, Rusija podržavala pokušaj državnog udara u Crnoj Gori 2016. i stalne napore da se podstaknu tenzije u Bosni i Hercegovini”.
„Crna Gora ostaje privlačna meta za Moskvu. Sjedinjene Države koje rade sa evroatlantskim partnerima treba da unaprede naše kolektivne napore da se suprotstave Putinovim neprijateljskim akcijama, posebno upotrebi hibridnog ratovanja, kao što su sajber napadi i dezinformacije”, kazao je Eskobar, preneo je Tanjug.

Svi u NATO treba da pognu glave, pad bespilotne letilice na Zagreb nije smeo da se dogodi
ZAGREB – Prošlonedeljni pad bespilotne letilice na Zagreb je rezultat velikog propusta, jer se ulaskom Hrvatske u NATO mislilo da je Alijansa njihov štit.
„Smatram da je ovo veliki propust. Kad smo ulazili u NATO, mislili smo da je NATO naš štit. Nije se moglo dogoditi da prođe kroz tri zemlje, to nije smelo da se dogodi, da se šeta i da dođe do centra Zagreba. Hvala Bogu pa je udario u zemlju. Smatram da je to propust, posebno jer su radari to zabeležili. Ako su to videli, zašto nisu reagovali”, rekao je predsednik Hrvatskog generalskog zbora Marinko Krešić.
Prema njegovim rečima posle ovoga svi bi trebalo da pognu glave.
„Treba raščistiti zašto je to došlo tu i da li je slučajno. Treba pustiti malo vremena, teško da iko može sa 100 odsto sigurnošću da tvrdi ovo ili ono dok se ne napravi analiza”, rekao je.
Govoreći o tome odakle je dron došao, Krešić kaže da se o tome samo može nagađati dok se ne vide detalji.
„Kad to vidimo, znaće se da li je iz Rusije, Ukrajine i koje je delove obišla”, rekao je Krešić za zagrebačku N1, prenosi Tanjug.

Za Sarajevo sam pretnja po bezbednost
Milošu Koviću, profesoru na Odeljenju za istoriju Filozofskog fakulteta u Beogradu, pripadnici Granične policije BiH u subotu su zabranili ulazak u Bosnu i Hercegovinu. Profesor Ković je juče za „Politiku” rekao kako mogu da mu spreče ulazak na tlo BiH i Republike Srpske, ali da ne mogu da spreče slobodan protok ideja.
Reagovao je i srpski član Predsedništva BiH Milorad Dodik, koji je zabranu ulaska u BiH profesoru Beogradskog univerziteta okarakterisao kao napad na Republiku Srpsku i srpski narod i „klasični pokušaj dizanja međunacionalnih tenzija”.
Bošnjački član Predsedništva BiH Šefik Džaferović potvrdio je juče da je odluku o zabrani ulaska donela Obaveštajno-bezbednosna agencija (OBA).
Profesor Ković je za naš list ispričao da je prekjuče nešto posle 16 časova, s kolegom sa fakulteta i vozačem, stigao na prelaz Vardište i nadležnim službenicima predao ličnu kartu na uvid.
„Saopšteno mi je kako ne mogu da uđem u BiH, dok moji saputnici mogu da nastave put u Republiku Srpsku. Zamoljen sam da izađem iz vozila i rečeno mi je da će mi biti predato rešenje o zabrani ulaska u BiH. Na moje pitanje zašto nisam dobio odgovor. Imao sam utisak da ni oni nisu znali, da su samo izvršavali naređenje. Pitao sam i na osnovu kog zakona i kog člana mi je izrečena takva mera, ali nisam dobio povratnu informaciju. Verovao sam da će obrazloženje biti navedeno u rešenju za koje su mi rekli da će mi uručiti, ali mi taj dokument nije dat na čitanje. Zato sam i odbio da ga potpišem. Policajac mi je samo pročitao deo u kom se kaže da sam ’pretnja po bezbednost Bosne i Hercegovine’, rekavši da je odluka o zabrani ulaska doneta 28. februara. Nisu precizirali ko je tu odluku doneo”, opisuje profesor Ković, napominjući da su se policajci ponašali pristojno, da su ga pitali da li je o zabrani bio obavešten i da su delovali iznenađeno kada je odgovorio odrično. Kako dodaje, nije primetio da su tokom petnaestominutne procedure ikoga zvali radi konsultacija.
U međuvremenu, saopštenjem se oglasila Granična policija BiH, istakavši da su njihovi službenici „postupali prema zakonu”.
„Nakon što je predmetna osoba na graničnom prelazu učitana, policijski službenik je postupio prema informaciji u sistemu, odnosno odbio ulazak predmetne osobe, na osnovu člana 19 stava 3 Zakona o strancima”, navedeno je u saopštenju koje prenosi Radio slobodna Evropa. Dalje se kaže kako je „provera bila rutinska u evidencijama koje vode druga nadležna tela (sudovi, tužilaštva, sigurnosne agencije, služba za poslove sa strancima i drugi)”, bez preciziranja o čijoj evidenciji se u ovom slučaju radi.
 
 
Pojedini portali koji su izvestili o ovom slučaju, poput uticajnog „Kliks.ba”, Miloša Kovića predstavljaju kao profesora koji se otvoreno zalaže za „oslobođenje i ujedinjenje srpskog naroda”, uz zaključak da „time očito propagira širenje nacionalne mržnje i netrpeljivosti među narodima u BiH”.
U nešto uvijenijoj formi, ali u sličnom tonu, izveštava i Radio slobodna Evropa, koji u Kovićeve „grehe” ubraja angažman u Haškom tribunalu, kao i činjenicu da je 2017. bio potpisnik Apela za odbranu Kosova i Metohije, a 2020. „aktivni učesnik protesta koje je SPC organizovala u Crnoj Gori”.
„Ono što je objavljeno na sajtovima Radija slobodna Evropa i ’Kliksa’ potvrđuje moje mišljenje da je ovde reč o sprečavanju i ukidanju prava na slobodu misli i govora. Nije navedena nijedna moja izjava u kojoj se propoveda bilo koja vrsta etničke, nacionalne, klasne ili religijske mržnje. U grehe mi se isključivo upisuje moj politički stav i moje shvatanje istoriografskog metoda i poziva istoričara”, ističe Ković i podseća da na Filozofskom fakultetu u Istočnom Sarajevu već punih 13 godina predaje Opštu istoriju novog veka, a da i mimo toga veoma često boravi u Republici Srpskoj.
„Sada se pominje da sam bio kao ekspert istoričar u timu odbrane generala Mladića u Hagu. To se događalo 2015. Postavlja se pitanje zašto su čekali sedam godina da mi zabrane ulazak u BiH. Mislim da je reč o nekoj vrsti političkog pritiska, ne samo na mene već i na ostale javne ličnosti iz Srbije i Republike Srpske, kako bi nam se nametnula neka vrsta autocenzure. Ljudi koji to rade, a smatram da je reč o političkom Sarajevu, nemaju načina da spreče građane RS da čitaju moje knjige i članke. Ovo je samo neka vrsta pritiska koji ne može doneti ploda. Mogu da mi spreče ulazak na tlo BiH i Republike Srpske, ali ne mogu da spreče slobodan protok ideja, kao što se ne može sprečiti uspostavljanje ekonomskih, kulturnih i drugih veza”, zaključuje prof. Miloš Ković, dodajući da se sa svojim pravnim timom upravo savetuje o daljim koracima. U kontaktima s vlastima Republike Srpske, kako ističe, saznao je da je po svoj prilici u pitanju samostalno delovanje paralelnih obaveštajnih struktura u Sarajevu, koje izbegavaju svaku kontrolu legalnih vlasti, uključujući i najviše zvaničnike Republike Srpske.
Povodom slučaja koji se u subotu dogodio na graničnom prelazu Vardište juče je reagovao i srpski član Predsedništva BiH Milorad Dodik.
„Apsolutno mi je nepoznato ko je doneo takvu odluku i čekam odgovor političkog Sarajeva ko je, kada i po čijem nalogu zabranio ulazak. Ovo je još jedan skandalozan čin političkog Sarajeva i muslimanskih obaveštajnih krugova koji mimo znanja bilo koga iz Republike Srpske donose odluke o zabrani ulaska srpskim intelektualcima, i to na teritoriju Srpske”, istakao je Dodik.
On je u izjavi za agenciju Srna podsetio da su u Bosnu i Hercegovinu slobodno ulazili borci sa stranih ratišta, dobijali pasoše i državljanstva BiH, a s druge strane univerzitetski profesor za političko Sarajevo predstavlja, kako kažu, pretnju po bezbednost.
Dodik je naglasio da muslimansko političko Sarajevo pravljenjem nekih, samo njima znanih, spiskova navodno „sumnjivih ljudi koji predstavljaju opasnost po bezbednost” žele da stvore osećaj nesigurnosti na graničnim prelazima u RS. „Ovo je još jedna potvrda da bez obzira na to koliko se trudili da razgovaramo i počnemo da vodimo normalan život, druga strana to uporno odbija i radi sve da BiH učini nemogućom zemljom”, zaključio je Milorad Dodik.

Protest Demokrata u Podgorici, Bečić dao novu ponudu
PODGORICA – U Podgorici je sinoć održan novi protest Demokratske Crne Gore protiv, kako navode, prekrajanja izborne volje građana. Predsednik Demokrata Aleksa Bečić rekao je da se izbori ne mogu zaobići i dao ponudu onima koji žele da formiraju manjinsku vladu, prenosi Tanjug.
„Evo vam nova ponuda - hajde da donesemo odluku o vanrednim izborima i da skratimo mandat i da 5. juna idemo na vanredne izbore, kada budu i u Podgorici i u još desetak drugih opština”, poručio je lider Demokrata.
On je rekao da su neki koji su se zakleli narodu i narodnim interesima krenuli putem izdaje i upitao koliko treba da se prihvati grešaka „onih koji su prvo tražili ekspertsku vladu, a sad bi političku vladu s DPS”.
Bečić je kazao da „dolazi proleće, dolaze izbori, dolazi sloboda”. Prema njegovim rečima, lider GP URA Dritan Abazović pre godinu i po dana ucenio ih je ucenio.
„Prvo je došao i rekao - ja nudim koncept ekspertske Vlade u kojoj mogu biti samo ja i oni koje ja odaberem. Mi nismo bili halapljivi, znali smo da to nije bilo pravedno i pošteno, ali nismo hteli da ugrozimo 30. avgust. Nakon godinu i po - rekao je „ovaj koncept ekspertske Vlade, koji je moje autorstvo, je poguban i pogrešan, hoću sada novi koncept - političku Vladu sa DPS”, naveo je Bečić.
Istakao je i kako je Abazoviću dopušteno da bude koordinator svih bezbednosnih službi, iako nije imao nikakvog iskustva.
„Dali smo mu i tu priliku i šansu, a danas se Crnom Gorom slobodno šetaju tone kokaina i cigarete”, naveo je Bečić.
Bečić je ocenio da se politička situacija može rešiti samo izborima.
„Izbori se ne mogu zaobići, zato ustaj narode. Biće mnogo izbora, pobeda. Sloboda je tu”, poručio je Bečić.

Umro pisac i književni kritičar Igor Mandić
ZAGREB – Hrvatski novinar, književni kritičar i kolumnista Igor Mandić umro je u nedelju u 82. godini, javljaju hrvatski mediji.
Vest o smrti Igora Mandića, koji je obeležio hrvatsko novinarstvo u drugoj polovini 20. veka, objavio je na Fejsbuku leksikograf Velimir Visković.
Igor Mandić je radio za brojne novine i magazine u SFRJ, a kasnije u regionu i bio čest gost radijskih i televizijskih emisija. Objavljivao je socio-kulturološke feljtone, eseje, polemike i književne kritike, napisao je više od 30 knjiga, preneo je Tanjug.

Moj tim čine mladi, sposobni i obrazovani
Naša koalicija socijalista i naprednjaka u poslednjih osam godina uradila je neverovatan posao u gradu. Pogledajte koliko se izgradilo i šta se sve gradiVelika mi je čast i zadovoljstvo da stanem na čelo beogradske liste kandidata u ime partije koja je druga po snazi u našoj zemlji. Poziv predsednika SPS-a Ivice Dačića, mog dugogodišnjeg prijatelja, shvatio sam kao priliku da svojim iskustvom doprinesem napretku ovog grada. Moja je želja da se odužim Beogradu za sve što je uradio za mene, Beograd me je odškolovao, ovde sam odrastao, stekao sam veliki broj prijatelja i proveo sam ceo svoj radni vek, kaže u intervjuu za „Politiku” Toma Fila, kandidat izborne liste „Ivica Dačić – premijer Srbije, Toma Fila – gradonačelnik Beograda”.
Šta biste prvo uradili ukoliko postanete gradonačelnik?
Naša koalicija socijalista i naprednjaka u poslednjih osam godina uradila je neverovatan posao u gradu. Pogledajte koliko se izgradilo i šta se sve gradi. To je jako važno zato što je Beograd godinama bio usporen. Danas možemo da se pohvalimo modernim gradom u koji dolaze ljudi iz celog sveta. Gradom koji je uznapredovao do kulturnog, sportskog i ekonomskog centra ovog dela Evrope. Pogledajte prostor Beograda na vodi, nekada zapuštenog dela u samom centru grada. Sećam se vrlo dobro da je to bio neuređen prostor s magacinima, đubretom, a danas možete videti sasvim drugačiju sliku. Videćete velelepne bulevare, trgove, šetališta i parkove, ukratko – danas je to jezgro budućeg novog centra dešavanja u Beogradu.
Koji će biti vaš prvi potez?
Pre svega hoću da pokrenem kampanju dodatnog čišćenja i uređenja grada. Znam ja da Gradska čistoća radi koliko može i da sistem funkcioniše, ali ja hoću da Beograd bude ponovo beo grad. Da naglasim tu potrebu za higijenom, za sređivanjem divnih fasada koje je Beograd sačuvao iz prošlih vremena. To su svedočanstva duha grada i njegove istorije, a to mi je jako važno.
Koja je vaša prednost u odnosu na protivkandidate?
Kao svoju najveću prednost vidim svoje iskustvo i znanje da rukovodim timskim radom. Hoću tim sačinjen od mladih, sposobnih i obrazovanih ljudi koji su upoznati s gradskim temama. Samo kroz spoj mladosti i iskustva možemo očekivati najbolje rezultate za naš Beograd. Evo, na primer, podrazumeva se da bi moj tim vodio Nikola Nikodijević, koji je već toliko iskusan i verziran da poznaje sve probleme grada Beograda u detalje. Naravno da bih se oslonio na kadrove koji su pokazali vrsno znanje u koordinaciji rada ovako velikih sistema kao što su javna komunalna preduzeća, sistemi saobraćaja, snabdevanja milionskog grada, funkcionisanje zdravstvene zaštite, dečje zaštite, obdaništa, škola i sve drugo što čini život velikog grada. Neko mora stalno da usklađuje te sisteme na dnevnom nivou. Naravno da mi treba tim sposobnih ljudi.
Kako ste i sami rekli da ste socijaldemokrata, koje će gradske teme za vas imati poseban značaj?
Pored infrastrukturnih i drugih značajnih projekata, meni kao socijaldemokrati prioritet će biti socijalna briga, briga o deci i porodici i naravno briga o porodiljama, kao i našim najstarijim sugrađanima. Bez mladosti, bez oslanjanja na mlade, nema budućnosti za naš grad. To je valjda svima jasno, samo ja hoću to da naglasim. Grad Beograd već godinama vodi odgovornu socijalnu politiku i pruža podršku mladim roditeljima. Moji drugovi socijalisti su se i ranije zalagali za ove teme. Recimo, tako je Aleksandar Antić za vreme svog mandata u skupštini grada prvi predložio da se novčana pomoć isplaćuje i nezaposlenim porodiljama, dok je na inicijativu Nikole Nikodijevića grad Beograd počeo sa finansiranjem četvrtog pokušaja vantelesne oplodnje. Cilj mi je da još snažnije podržim mlade da se ostvare u njihovoj najbitnijoj životnoj ulozi.
Kao socijalista i istaknuti advokat upoznati ste s problemima penzionera i socijalno ugroženih, koja je vaša poruka njima pred ove izbore?
Najstarijim sugrađanima bih pre svega poručio da su oni u vrhu naše liste prioriteta. Socijalistička partija Srbije snažno je podržala rešenost Vlade Republike Srbije da se primanja penzionera usklade s troškovima života, a takođe smo preduzeli i niz koraka da zdravstvena zaštita i socijalna briga budu još dostupniji našim penzionerima. Iako smo u prethodnom periodu s našim partnerima učinili dosta, što možemo videti i po broju klubova za penzionere, kojih danas ima 32 na teritoriji Beograda, založiću se da se nastavi i dobra praksa rada gerontodomaćica i da se povećanjem njihovog broja ta usluga poboljša. Moja poruka njima je da ću uvek stati u odbranu njihovih interesa, budući da sam i sam čovek u godinama, ja to najbolje razumem.
Vidim da u kampanji ima nipodaštavanja
Tokom vašeg života i bogate karijere sigurno ste nailazili na prepreke, šta je bio vaš pokretač koji vam je pomagao da se izborite s njima i izađete kao pobednik?
Odmerenost, solidarnost i jednakost su oduvek bila načela kojima sam se vodio kako u privatnom, tako i u profesionalnom životu. Uvek sam uvažavao svoje suparnike u profesiji, tako i danas uvažavam sve protivkandidate. Nikoga ne potcenjujem. Nažalost, vidim da u kampanji nekih drugih ima i potcenjivanja i nipodaštavanja, što je veoma pogrešno. Zajedno sa svojom kancelarijom izgradio sam ugled braneći naše državnike u Hagu, ali sam prvenstveno borac za pravdu i istinu običnog čoveka. Moja uloga u odbrani naših oficira pred Haškim sudom je bila mala, sve je to zasluga većeg tima ljudi, profesionalaca, ali ja sam se nekako vezao za te ljude i o tome javno govorim jer sam kao čovek osetio veliku nepravdu prema njima. Svoj životni vek posvetio sam braneći najčešće obespravljene, ugrožene, često nedužne ljude, zato ću ja kao gradonačelnik biti najbolji zaštitnik običnih ljudi.

Za zdravstvo dostupno svima bez lista čekanja
Metro je uslov normalnog funkcionisanja svakog velikog grada. Pored dve planirane linije, Beogradu su potrebne i linije koje bi povezivale sve prigradske opštine s centrom grada. Nastavili bismo s projektovanjem linija, ali izgradnju metroa bismo nastavili tek nakon završetka kanalizacione mreže koja mora doći do svake kuće na teritoriji Beograda. Ovo su dva skupa projekta, ali mi mislimo da je kanalizacija prioritet zbog očuvanja zdravlja Beograđana, kaže u intervjuu za „Politiku” Miljko Ristić, kandidat za gradonačelnika izborne liste „Dr Vojislav Šešelj – Srpska radikalna stranka”.
Kao jedan od najboljih srpskih kardiohirurga, istaknuti naučnik i profesor Medicinskog fakulteta, kako ste prelomili da budete kandidat za gradonačelnika SRS-a?
Dugo sam u zdravstvu i Beograda i Srbije i iz razgovora s desetinama hiljada pacijenata video sam koliko je njihovo nezadovoljstvo procedurama oko prijema, dijagnostike, zakazivanja specijalističkih pregleda i često višemesečnim čekanjem na eventualno indukovanu hiruršku intervenciju, koja se odlaže i po nekoliko puta, a bolest uzima svoj danak. Lekar pojedinac u zdravstvenom sistemu Srbije ne može da izmeni skoro ništa, ali s pozicije gradonačelnika Beograda sigurno može i ja već znam i kako. Lako sam prihvatio ponudu dr Vojislava Šešelja da me Srpska radikalna stranka kandiduje za gradonačelnika, ja sam član ove stranke trideset godina. Nisam imao nikakvu dilemu. Program naše stranke se nikada nije menjao. Od početka ideja je bila zaštita srpskog stanovništva i zaštita osnovnih ljudskih prava u svakodnevnom životu našeg naroda u republikama bivše Jugoslavije, koje su u međuvremenu postale države, a srpski narod se raselio širom sveta. Jasenovac, „Oluja”, ubijanje Srba na Kosovu i Metohiji i prodaja njihovih organa samo su neke od strahota srpskog naroda na koje je uvek i jasno ukazivala Srpska radikalna stranka.
Zašto bi neko glasao upravo za vas i listu SRS-a?
Moja aktivnost u SRS-u je prevashodno medicinskog karaktera, a u mom poslu sam naučio da pomažem svima, svakom građaninu kome je moja lekarska pomoć potrebna. To iskustvo preneću i na funkciju gradonačelnika. Kao što zdravstvena zaštita mora biti dostupna svima, bez obzira na stranačku ili bilo koju pripadnost, tako i usluge gradske uprave moraju biti dostupne svakom stanovniku našeg glavnog grada. Tako će i biti kada ja budem gradonačelnik. Neće mi biti teško da to realizujem jer je na našoj listi mnogo poletnih, mladih, obrazovanih ljudi, ali i onih s ozbiljnim iskustvom i, što je najvažnije, sve su to pošteni ljudi koji će raditi isključivo u interesu naših sugrađana.
Ako budete u prilici da SRS formira vlast u Beogradu, da li ćete ući u koaliciju sa SNS-om ili drugom grupacijom partija?
O koalicijama se razgovara posle izbora. Načelno bih rekao da bismo mogli biti koaliciona vlast sa Srpskom naprednom strankom, jer u timu koji je do sada vodio Beograd ima i stručnih, i poštenih i vrednih ljudi. Ja bih mogao samo s takvima. S obzirom na to da je opštepoznato da sam ja ljubitelj fudbala, svoju ekipu saradnika vidim kao državnu reprezentaciju. Igraju svi koji imaju rezultate. Prioritet bi svakako bili baš takvi ljudi iz Srpske radikalne stranke.
Najavili ste da ćete izgraditi most između Zemuna i Velikog ratnog ostrva i unapređenje rada domova zdravlja, da li su to najjači vaši izborni aduti?
Unapređenje zdravstvenog sistema Srbije, koji bih ja započeo u Beogradu, u oblasti je primarne zdravstvene zaštite. Svaka beogradska opština imaće savremeno opremljen dom zdravlja sa svim specijalističkim službama, što će značajno rasteretiti ustanove tercijalne zaštite i doprineti bržem lečenju najtežih bolesnika. Zaštita životne sredine je takođe veoma važna i u Beogradu povezana s nepostojanjem kanalizacione mreže i ta izgradnja je jedan od naših prioriteta. Kada se kanalizacija ne bude izlivala u Savu i Dunav, imaćemo mnogo zdraviju životnu sredinu.
Sa čime biste prvo krenuli?
Mora se odmah početi s izradom projektne dokumentacije za kanalizacionu mrežu celog Beograda. Ada Ciganlija i Veliko ratno ostrvo su omiljena izletišta Beograda, ali im se ne pridaje dovoljno pažnje. Pogotovo Veliko ratno ostrvo, koje je pravi dragulj, i moja namera je da od njega napravim turističku atrakciju svetskog glasa. Zato moramo najpre da napravimo trajni most do ove turističke oaze, a ostavili bismo mogućnost i prelaska na Ratno ostrvo vodenim putem, što bi sigurno bilo interesantno za jedan broj turista. Cilj mi je da stranci vraćaju u Beograd i zbog Velikog ratnog ostrva.
Ocenite dosadašnji rad gradske vlasti koja upravlja Beogradom deset godina. Šta biste drugačije uradili umesto sadašnje vlasti?
Mnogo toga treba raditi efikasnije i brže.
Navedite neki primer?
Legalizaciju objekata bez građevinskih dozvola, recimo. Zahtevi za legalizaciju decenijama su u pisarnicama gradskih opština. To se namerno ne radi jer dok god ne bude sve legalizovano, po Beogradu će se nastaviti bespravna gradnja i nicaće neplanske zgrade u centru glavnog grada. Brzom legalizacijom zaustaviće se građevinska mafija, a ljudi domaćini uživaće u svojim kućama bez straha da će im doći neki inspektor po mito da bi mu navodno zaštitio kuću od rušenja. Kao gradonačelnik odmah bih naložio izradu detaljnih urbanističkih planova koji su osnov za legalizaciju, ali i brana budućoj neplanskoj gradnji. Korupcija se mora iskoreniti iz svih gradskih službi. Komunalna javna preduzeća neće moći da nezakonito rade s javnim izvršiteljima i da pljačkaju narod zbog eventualno jednog neplaćenog računa.
Neverovatno mi je da bi neko uklanjao spomenik Stefanu Nemanji
Da li biste nastavili s projektima kao što je izgradnja metroa i da li biste uklonili spomenik Stefanu Nemanji?
Neverovatna mi je ideja da bi neko uklanjao spomenik Stefanu Nemanji. Naravno da mi tako nešto ne pada na pamet. Zbog istorijskog značaja, a i ukrasa Beograda, što taj spomenik zaista jeste.

Podzemni kontejneri – samo za reciklažni otpad
Sugrađani u Bulevaru Zorana Đinđića u blizini broja 16 bili su zatečeni kada su pre nekoliko dana otkrili da su podzemni kontejneri u njihovom kraju zatvoreni. Pitali su se zašto je to urađeno i šta će na mestu tih kontejnera biti ubuduće. Kako su rekli u Javnom komunalnom preduzeću „Gradska čistoća”, podzemni kontejneri na ovoj lokaciji neće biti uklonjeni, već pretvoreni u mesto gde će se odlagati otpad za reciklažu, dok su za kućno smeće određeni nadzemni kontejneri.
Postavljanje podzemnih kontejnera počelo je 2010. posle obnove Bulevara kralja Aleksandra kada je ugrađeno prvih 157. Ukupno je za oko godinu dana ugrađeno oko 1.800 podzemnih posuda. Ali, ispostavilo se da tender nije sproveden kako treba, da ti kontejneri i gazišta oko njih nisu dobrog kvaliteta i da su štete po ovo preduzeće bile ogromne. Zbog toga se od ovog načina odlaganja odustalo pa su podzemni kontejneri uglavnom dobili drugu namenu, a to je da se u njih baca isključivo otpad za reciklažu.
Sada je od 1.800 podzemnih kontejnera za klasični otpad u funkciji oko 230. I njima će, tamo gde bude moguće, biti promenjena namena i u njih će se umesto kućnog smeća odlagati papir, metal i plastika. Umesto podzemnih kontejnera biće postavljeni ili klasični ili takozvani džambo kontejneri.
„Gradska čistoća” je pre izvesnog vremena počela zamenu i klasičnih kontejnera ovim većim džambo jer je to praktičnije i jeftinije rešenje. U džambo kontejnere staje mnogo više smeća pa je potrebno da se manje puta prazne. Više nije potrebno ni da se otvaraju i zatvaraju rukom, već sve može da se uradi pritiskom noge na papučicu što mnogo olakšava upotrebu, a i veća je higijena. Ovi kontejneri su već postavljeni na više mesta u Novom Beogradu, na Voždovcu, Zvezdari…
U gradu, naročito na mestima gde su individualna domaćinstva, „Čistoća” je pre nekoliko godina delila kante za klasični i reciklažni otpad. Do sada je podeljeno oko 90.000 kanti. Više od 60.000 predviđeno je za kućno smeće, a ostatak za papir, metal, plastiku.
S ovom praksom „Čistoća” će, kako kažu, nastaviti i ubuduće.
Osim ovog načina razvrstavanja otpada u prigradskim naseljima, u opštinama gde ima dosta zgrada otpad za reciklažu baca se u takozvane eko-kese. Trenutno, ovaj način primarnog razvrstavanja smeća praktikuje oko 20.000 korisnika.

Gde je kidnapovan Brando Gagić
„Želeo sam da obradim teme i lokacije koje su sirove i neprimetne. Volim kad ljudi o tome afirmativno govore, ali ne bi mi smetalo ni da imaju neku dozu zgražavanja. Bitno je da nikog ne ostavim ravnodušnim”, otkriva administrator „Treš turizma”
„Galsko selo među trafikama”, ona kod Franša koja tako razlupana i zarđala predstavlja „kulturološki šok” gostima ekskluzivnog restorana, okretnica autobusa 50, „klupa julskih protesta” u parku kod Skupštine, kuća Maline Vojvodić iz „Srećnih ljudi” na Košutnjaku... sve su to atrakcije našeg grada. Tako bar tvrdi instagram stranica „Treš turizam” u čijem opisu piše da je „lokalni vodič loših kafana, ruiniranih zgrada i urbanih legendi koje se možda nisu ni desile”. Profil postoji već dva meseca, a kada se posetioci malo zadube shvatiće da su možda i sami želeli da znaju više o tim mestima, ali da nisu imali koga da pitaju.
Na ovoj stranici saznaje se i gde je Ivan Gavrilović snimao spot za čuvenu pesmu „200 na sat”, da je kafana „Kod Ane” u Sarajevskoj koju najčešće posećuju advokati „riznica nepotrebnog znanja i priča oko nezavršenih predmeta i svađa oko međe”, ali i da je buvljak na Novom Beogradu „podsetnik poslovnim ljudima i radnicima u IT sektoru da žive u zemlji u kojoj je buvljak jedina opcija za kupovinu”. Isto tako, „Treš turizam” svoje pratioce podseća i da se „nešto uvek kupuje kod Plavog mosta”, otkriva da je Brando Gagić iz „Porodičnog blaga” kidnapovan na Košutnjaku i pripoveda im o konobarima iz kafana pored Beogradske autobuske stanice.
Administrator ovog neuobičajenog vodiča kroz Beograd predstavio nam se kao D. On je, kaže, jedno vreme radio u turizmu, a voli i da piše, pa je tako na predlog drugarice osnovao stranicu drugačiju od onih koje već postoje i pričaju o istoriji grada koja je svima poznata.
– Hteo sam da se fokusiram na ono što mene zanima i na ono što je ljudima interesantno, a ništa o tome ne znaju, ili gledaju to svaki dan, a nemaju pojma o čemu se radi. Želeo sam da predstavim Beograd onakav kakav je svakodnevno, da pokažem ono što viđaš iz autobusa ili kad ideš u prodavnicu. Jer Beograd je i trafika ili obična kafana u kojoj sede samo penzioneri. To je naša svakodnevica – objašnjava D.
Ali, šta je tu „treš”?
– Treš ne mora nužno značiti da je nešto loše. Znamo za čuveni pravac u muzici, treš metal, koji niko ne gleda kao estetski loš, već samo kao nešto estetski sirovije, što ne može odmah da se „svari”, ali ima lepotu u sebi. Isto važi i za stranicu. Želeo sam da obradim teme i lokacije koje su sirove i neprimetne. Volim kad ljudi o tome afirmativno govore, ali ne bi mi smetalo ni da imaju neku dozu zgražavanja. Bitno je da nikog ne ostavim ravnodušnim – otkriva administrator „Treš turizma”.
Obično sam smišlja o čemu će da piše, neki ljudi mu predlažu ideje, u prolazu slika neka mesta ili neko vreme provodi u kafanama kako bi upio atmosferu i mogao da da svoje mišljenje.
– Ova mesta govore o Beogradu kao o gradu koji ma koliko se razvio ima neku svoju prošlost koja možda u nekom trenutku i nije baš najsjajnija, ali ne treba je zapostavljati. Pisao sam o navijačkom svetu, o ljudima koji su možda zaboravljeni, o kafanama koje nikoga ne privlače, a opet mislim da kriju interesantne priče, što o istoriji, što o objektima – otkriva D.
„Treš turizam” podseća da Beograd nisu samo Kalemegdan, Skadarlija i Knez Mihailova. To su i Mirijevo, blokovi, Miljakovac. Ova stranica, kaže D., glas je svih onih koji putuju po 45 minuta do posla. Osim što je njen sadržaj zanimljiv i Beograđanima, u nekom trenutku sva ova mesta mogla bi postati i deo turističke ponude grada.
– U toku kovid perioda ljudi su se više okrenuli individualnom načinu putovanja, a grupno putovanje nije više toliko interesantno niti su im zanimljiva opštepoznata mesta. Primer toga je čuveni jutjuber „Bald and Bankrupt” koji ide po bivšim sovjetskim republikama i snima nešto što je na prvi pogled možda ružno ili bizarno, ali u sebi nosi neku draž.
Socijalni brutalizam sada je popularniji nego pre desetak godina i nesumnjivo je da će njegova popularnost rasti. Strancima su sve dosadnije sterilne kafane, ljudi koji im ne prijaju. Zato želim da im pokažem i drugu stranu – ističe administrator stranice „Treš turizam”.

Fila: Očistiću Savu i Dunav, reke moraju biti biser Beograda
Kandidat za gradonačelnika Beograda, advokat Toma Fila razgovarao je danas sa građanima na Savskom keju i istakao da je jedan od njegovih glavnih prioriteta da rekama i priobalju Save i Dunava „vrati stari sjaj”.
Fila, koji je na listi „Ivica Dačić-premijer Srbije, Toma Fila-gradonačelnik Beograda”, rekao je da će se nastaviti sa zaštitom beogradskih reka od zagađenja.
„Odrastao sam na reci, mi smo Savu i Dunav poštovali kao reke. One ne mogu da služe za odlaganje nečijih otpadaka, one moraju da budu biseri Beograda”, istakao je Fila povodom Međunarodnog dana reka.
On je poručio da je njegov plan da Beograd postane čistiji grad, pod čime podrazumeva i izgradnju pet kolektora, kao i fabrike za preradu otpadnih voda u Velikom selu.
„Izgradnjom fabrike za preradu otpadnih voda zaustavićemo izlivanje različitih otpada. To nije samo naša obaveza prema EU, to je naša moralna i ljudska obaveza da zaštitimo zdravlje građana”, istakao je Fila.
Sa Novobeograđanima su razgovarali i potpredsednik SPS Aleksandar Antić, predsednik gradske organizacije SPS Beograd Nikola Nikodijević, gradska sekretarka za ekologiju Ivana Vilotijević.
Skup su podržala udruženja građana savskih blokova i njihov predstavnik Vladimir Rajković, stoji u saopštenju koje prenosi Tanjug.

Velika pomoć poljoprivrednicima
Poljoprivrednici sa teritorije grada imaju rok da se do prvog aprila prijave za dodelu podsticajnih sredstava. Gradski sekretarijat za poljoprivredu raspisao je pet konkursa za dodelu pomoći, i to iz oblasti stočarstva, voćarstva i povrtarstva, pčelarstva, kao i za nabavku traktora i poljoprivrednih priključnih mašina.
Za pomoć stočarima izdvojeno je ukupno 30 miliona dinara, a ovaj novac namenjen je za nabavku stoke ili opreme – od jedne do tri priplodne junice simentalske ili holštajn-frizijske rase, od 10 do 20 dviski, odnosno priplodnih ovaca, 10 do 30 koza dviski, ali i muzilica, blendera za pripremu stočne hrane, dozatora za kabastu hranu... Maksimalan iznos podsticajnih sredstava, po korisniku, za nabavku junica, ali i koza i ovaca ne može biti veći od 750.000 dinara, dok je za opremu limit 400.000.
Kada je reč o voćarima i povrtarima, oni se mogu prijaviti za novac za nabavku protivgradne mreže, zatim protivgradne mreže sa sistemom za navodnjavanje „kap po kap”, plastenika sa istim sistemom, žičane ograde za višegodišnje zasade...
Podsticajna sredstva su takođe namenska i bespovratna i dodeljuju se u maksimalnom iznosu do 80 odsto od cene prihvatljivih troškova nabavke opreme bez PDV-a.
Maksimalan iznos podsticajnih sredstava za pčelare ne može biti veći od 120.000 dinara po korisniku. Proizvođači meda tako mogu konkurisati za pomoć pri nabavci opreme – do 20 košnica, sušare za polen, mlina za šećer, mešalice za izradu pogača za prihranu pčela, topionika za vosak...
Poljoprivrednici uz podršku sekretarijata mogu nabaviti i nove traktore, a najveća suma koja može biti dodeljena ne može biti veća od milion dinara. A kada je reč o poljoprivrednim priključnim mašinama, maksimalni iznos podsticajnih sredstava ne može biti veći od 400.000 dinara.
Detalji svih pet objavljenih konkursa za koje se poljoprivrednici mogu prijaviti do 1. aprila nalaze se na sajtu Gradske uprave.
– Ovim pozivima obuhvaćeni su gotovo svi vidovi poljoprivredne proizvodnje. Za nabavku mehanizacije odnosno traktora biće namenjeno 100 miliona, 30 miliona za priključne mašine, 35 miliona za pčelarstvo, 30 miliona za stočarstvo. Kada je reč o voćarstvu i povrtarstvu, ove godine se u ove oblasti ulaže 45 miliona dinara – rekao je Savo Pavičić, vršilac dužnosti gradskog sekretara za poljoprivredu.

„Student” obeležava 85 godina legende
„Student” je i dalje živ, napuniće 85 godina, ali se u duhu modernog vremena premetnuo u savremeni format, postao onlajn medij https://magazinstudent.rs/. Svečana akademija povodom jubileja glasila sa zavidnom tradicijom održaće se sutra u 18 časova u Skupštini grada. U predvorju svečane sale biće otvorena prigodna izložba, postavljeni panoi sa naslovnicama, rubrikama, stranama „Studenta” od 1937. do 21. veka.
U Beogradu je 15. marta 1937. godine počeo da izlazi „Student”, glasilo Akcionog odbora stručnih studentskih udruženja Beogradskog univerziteta i centralni list revolucionarnog studentskog pokreta na tom univerzitetu, ali i tadašnjoj Jugoslaviji. Pokrenula ga je grupa studentskih aktivista – antifašista, levičara, članova SKOJ-a, koji su se krajem 1936. i početkom 1937, na inicijativu Ive Lole Ribara, sastajali u beogradskoj kafani „Akademija”. Tokom godina, u redakciji legendarnog „Studenta” između ostalih su radili Ivo Lola Ribar, Bogdan Pešić, Milan Vukos, Slobodan Selenić, Dušan Makavejev, Raša Popov, Jug Grizelj, Danilo Kiš, Milan Vlajčić, Lazar Stojanović, Đorđije Vuković, Aleksandar Ilić, Miljenko Žuborski, Zoran Petrović Piroćanac, Saša Marković Mikrob …
Za eksponate ove izložbe pobrinula se ekipa „Studentovih” dizajnera, grafičara, ilustratora, tehničkih urednika i saradnika. Za rođendan bi trebalo da izađe serija jubilarnih „Studentovih” maraka u izdanju Pošta Srbije. I još jedan kuriozitet – posle višegodišnje pauze, trebalo bi da se pojavi i štampani „Student”.

Šapić: Standardizovaćemo parkove, sadržaji za svakog
Kandidat Srpske napredne stranke za gradonačelnika Beograda Aleksandar Šapić izjavio je danas da će, ako dobije poverenje građana na predstojećim izborima, standardizovati parkove u glavnom gradu, kako bi u njima svako za sebe našao ono što mu je neophodno.
„Standardizacija parkova je izuzetno važna stvar. Mislim da, ako smo na opštini Novi Beograd za ovih nekoliko godina uspeli da uradimo veliki broj parkova koji imaju sportski teren, igralište za decu, teretanu na otvorenom, 'pet zonu' i prostor za odmor najstarijih sugrađana, možemo isto i na teritoriji čitavog Beograda”, rekao je Šapić.
On je naveo da suštinu standardizacije parkova predstavlja mogućnost da svaki Beograđanin u njima nađe sve što mu je neophodno kako bi tamo na kvalitetan način proveo svoje slobodno vreme.
„Da ljudi koji imaju kućne ljubimce ne moraju da idu na drugi kraj grada kako bi ih izveli u prostor koji je za njih namenjen. Da roditelji sa malom decom imaju obezbeđeno igralište za decu, da mladi imaju sportski teren, a najstariji prostor koji će im služiti za odmor, opuštanje i druženje sa svojim vršnjacima”, rekao je Šapić, preneo je Tanjug.
Istakao je da će u parkovima biti uvedene i bezbedne zone, kako bi roditelji bili sigurni da su im deca, u prostorima u kojima provode najviše vremena, veoma često i bez njihovog nadzora, apsolutno bezbedna.
„Potpuno sam siguran da će građani, kada parkovi budu standardizovani, biti zadovoljniji, jer će imati jednu vrstu sadržaja koji će im život učiniti lepšim, kvalitetnijim i bezbednijim”, rekao je Šapić, kako se navodi u saopštenju SNS.
    </div>
    <div id="kultura">
Povratak dva večna albuma
Slika je nestvarna. Sarajevska. Reč je o godinama najbolje pop i rok muzike u Jugoslaviji. O godinama šezdesetim i sedamdesetim. Prošlo je podne. Mlađani, visoki, vitki i lepuškasti bubnjar sarajevske grupe „Kodeksi”, Milić Mića Vukašinović (svi bi hteli  o, zar ne, da budu „Indeksi”, pa su zato i izabrali ovo „Kodeksi”), zajapuren, i što bi u Sarajevu rekli, „baš k’o bez duše”, užurbano korača Radićevom ulicom u pravcu kafane „Park”.
Zna Milić Mića Vukašinović, zna i te kako dobro da je u kafani „Park” (koja je iz milja dobila nadimak „Parkuša”), u ulici tadašnjeg jugoslovenskog predsednika i maršala, dakle u Titovoj ulici, i u neposrednoj blizini redakcije „Oslobođenja”, što bi podstanar u zgradi sa kolonadama bosansko-hercegovačkog drvnog giganta „Šipada”, već oko ’dvanaestke’ ili u podne bila na okupu sva Milićeva muzička „raja” iz najpoznatijih sarajevskih grupa.
Iz onih ludih muzičkih godina kad beše, kako mnogi vele, najbolja pop i rok glazba svih vremena, za stolovima „Parkuše” sigurno su već sedeli svi članovi „Indeksa”, i naravno, Milićevih „Kodeksa”, a u kojima su svirali Edo Bogeljić, Goran Bregović, Zoran Redžić, a sa njima u grupi bi njihova lepuškasta pevačica Ismeta Dervoz, poznata po hitu „Zemljo moja”. Elem, za kafanskim stolom „Parkuše” nedostajao je samo on ‒ Milić Mića Vukašinović.
Tu, u Sarajevu, pripreman je taj čudesni album „Indeksa” pod nazivom „Modra rijeka”, a koji će ostaviti dubok trag u jugoslovenskoj pop i rok muzici. Prvo izdanje ovaj kultni album doživeo je 1978. godine. Snimljen je u zagrebačkoj diskografskoj kući „Jugoton”. Iste godine bi proglašen albumom godine. Za njegovu poetsku potku „Indeksi” su odabrali zbirke „Kameni spavač” i „Modra rijeka”, jednog od najvećih bosansko-hercegovačkih i jugoslovenskih pesnika, rođenog Stočanina koji je živeo i stvarao u Sarajevu, pesnika Maka Dizdara.
„Indeksi” su „Modru rijeku” uradili u postavi: Davorin Popović, vokal, Slobodan Kovačević, solo-gitara, Fadil Redžić, bas-gitara, Nenad Jurin, na klavijaturama (rođeni Sarajlija, koji je, kako kaže, dvadeset najlepših godina proveo u „Indeksima”), te Đorđe Kisić na bubnjevima. Muziku su komponovali članovi „Indeksa” nenadmašni Slobodan Bodo Kovačević, solo-gitara, Fadil Redžić, bas-gitara i Ranko Rihtman. Gosti na ovom albumu bili su Tihomir Pop Asanović na orguljama i Ranko Rihtman na klaviru.
Specijalni gost-recitator s kojim počinje album, bio je zagrebački glumac Fabijan Šovagović. Više nego uspešan je i omot albuma, kojeg je specijalno za svoje prijatelje „Indekse” uradio čuveni slikar Mersad Berber koji je imao atelje na poslednjem spratu jednog od solitera na sarajevskoj Grbavici 1. Album na čijem je omotu lik Berberove prelepe supruge. Estetski, album je uobličio Dragan S. Stefanović. Miksan je u minhenskom studiju „Barbarosa”. Nakon slušanja ovog albuma, koji traje 43 minuta i 26 sekundi, ostaje se doslovno zabezeknut njegovim muzičkim kvalitetom.
Usledilo je zatim i novo, drugo izdanje albuma „Modra rijeka” grupe koja je muzičkim kvalitetom, sopstvenim i svojevrsnim zvukom, tih šezdesetih godina nadmoćno dominirala jugoslovenskom pop rok scenom. Prošle, baš po svemu jako zločeste godine koja je srećom za nama i što nam prođe u znaku terora suludog kauboja, zvanog korona, koja nam je poremetila i zagorčala živote, „Indeksi” i njihov producent Nikola Aleksander Borota (bio je vrlo značajna figura sarajevske pop scene), reizdali su treći put album „Modra rijeka”. Napravljen je u čuvenom londonskom studiju „Abbey Road”, a pri čijoj izradi je upotrijebljena i specijalna metoda na „180 gramskom vinilu”.
Sledi i priča o jednom drugom albumu izuzetnog kvaliteta „Dnevnik jedne ljubavi” Josipe Lisac. Ovaj album je 1973. godine izašao u izdanju zagrebačkog „Jugotona”. Pored Josipe Lisac, pevačice raskošnog glasa, kvalitetu ovog albuma jednako su doprineli i gosti albuma: Slobodan Kovačević, solo-gitarista „Indeksa”, Miroslav Sedak Benčić, saksafonista, cela postavka grupe „Tajm” (Dado Topić, Tihomir Pop Asanović, Mario Mavrin, Vedran Božić, Ratko Rale Divjak, Brane Lambert Živković), dok su prateće vokale pevale Zdenka Kovačiček, Ksenija Erker, Dubravka Zubović, Adica Dobrić.
Muziku za album „Dnevnik jedne ljubavi” komponovao je životni saputnik i velika ljubav Josipe Lisac, rano preminuli zagrebački pevač Karlo Metikoš, poznat po svojim hitovima „Znaćeš” i „Tamara”. Godine 1961. Metikoš se okušao u Parizu. U gradu svetlosti nastupao je pod imenom Matt Collins. Uspeo je već naredne godine nakratko biti frontmen tad najpopularnije francuske rok grupe „Crne čarape” (Les chaussettes noires), zamenjujući privremeno njenog stalnog pevača Edija Mičela. Tekst za album „Dnevnik jedne ljubavi” napisao je Ivica Krajač, inače član onog nekad poznatog zagrebačkog kvarteta 4M. Kad je 2013. godine ovaj album slavio četrdesetogodišnjicu od svoje prve pojave „Croatia Records” ga je ponovo objavila, takođe na vinilu.
Albumi „Modra rijeka” i „Dnevnik jedne ljubavi”, večni su, nikad ne blede...

Snimanje Zafranovićevog filma počinje u junu
Filmski reditelj Lordan Zafranović već decenijama priprema film o zločinima u Jasenovcu radnog naziva „Deca Kozare”, a specijalno za Tanjug je najavio da bi snimanje tog ostvarenja trebalo da počne u junu ove godine.
„Veoma dugo pripremam taj film, koji sada već nosi i drugi naslov ’Zadnji rez 42’. Priča je podignuta na novi nivo od prve verzije scenarija koji je nekada bio napisan. Taj film će biti prava oda zlu. Tema definitivno govori o tome. Za mene taj film predstavlja vrh mog stvaralaštva. A da li ćemo ga izraditi na tom vrhunskom nivou, sve zavisi od toga kako ćemo ogromnu dramu uspeti da prenesemo na veliko platno”, istakao je reditelj.
Kako je ranije u medijima objasnio Zafranović, jedan od važnijih razloga za broj 42 u imenu filmu je to što je cela unutrašnja konstrukcija rađena po Leonardovom idealnom čoveku, koji je u tom budućem ostvarenju – scenariju „tako ponižen da se čovek mora stideti što je ljudsko biće zbog tog zla koje je napravljeno u Jasenovcu”. Takođe, broj 42 označava kada je počeo taj ratni užas – 1942. godine, u filmu postoje 42 velike sekvence, a i 42 generacije ima od Avrama do Isusa Hrista. Film je dobio podršku od Filmskog centra Srbije 2020. godine u iznosu od 30 miliona dinara, na konkursu „Sufinansiranje proizvodnje domaćeg dugometražnog filma s nacionalnom temom”. Dobar deo projekta trebalo bi da se snima u Banjaluci, a planiran budžet je između 1,5 do 1,8 miliona evra.
Zafranović je nedavno prisustvovao promociji knjige – monografije „Čarobna melanholija” Anite Panić, o glumici Nedi Arnerić, kojom je realizovao dva značajna filma u njihovoj karijeri – „Večernja zvona” (1986) i „Haloa, praznik kurvi” (1988).
Postojao je plan da upravo Neda Arnerić zaigra u ovom najnovijem ostvarenju, ali je, nažalost, tragedija sprečila sve, što Zafranoviću veoma teško pada, kao i činjenica da nas napuštaju veliki dramski umetnici u poslednje vreme. Pre svega i njegov rođeni brat, montažer Andrija Zafranović, kolega iz Praga sa studija Goran Paskaljević, i mnogi drugi.
„To je momenat kada jedna epoha odlazi. Cela jugoslovenska kultura, ne samo film. Malo-pomalo, sve nas je manje, i na kraju balade neće biti nikoga”, sa setom je kazao Zafranović.

Radoznalost koja motiviše
Evo već drugu sezonu Atelje 212 pokušava da svojoj publici pruži relevantnu umetničku informaciju o tome ko su ti novi, savremeni dramski pisci u Evropi i svetu. Koja su to pitanja kojima se bave na početku novog veka, kaže za „Politiku” Novica Antić, upravnik Ateljea 212, komentarišući aktuelne repertoarske iskorake svoje pozorišne kuće.
– Nekada u svojim dramama naši autori ne postavljaju samo pitanja, već daju i odgovore, odgonetke na zagonetke koje pred nas postavlja ovo nimalo lako doba. Ali najčešće ostavljaju umetnicima i gledaocima da sami nađu svoj sopstveni, lični odgovor – kazuje Novica Antić.
Odabrati novu predstavu koju će ponuditi publici je i teško, i lako u isti mah. Teško je, primećuje naš sagovornik, jer se treba pomučiti, čitati, prevoditi, tražiti, gledati, informisati se, savetovati se sa kolegama, ovde i inostranstvu. Zatim, ne mora da bude sve što se u svetu izvodi i to sa uspehom, prihvatljivo i izvodljivo i kod nas.
– Takođe, treba voditi računa i o tome da Atelje 212 nije pozorište jednog reditelja, jednog pisca, upravnika, dramaturga, glumca, jedne vrste publike… Ne treba po svaku cenu nametati svoj, ili nečiji drugi ukus, pa bio on i najbesprekorniji. U pozorištu, bar ja tako mislim, svako treba da pronađe nešto što njemu odgovara i što ga nadahnjuje, mi smo tu da samo uspostavljamo generalni pravac. Potrebne su nam predstave koje će odražavati svu onu raznolikost ovoga sveta i ovoga veka, tu ne treba biti isključiv. Ne treba se plašiti ni neuspeha, on je uvek tu, visi kao mač nad svakim umetničkim poduhvatom. Ali ako je i neka predstava čak i neuspešna, mislim da je bolje da je taj neuspeh posledica nečeg novog što smo pokušali, nego nečeg starog što po stoti put „recikliramo” – priča Antić i primećuje:
– S druge strane, repertoar je i lako napraviti. Kada uspostavite neke standarde, kada reditelji, glumci, dramaturzi, pisci vide i osete to nešto što nazivamo repertoarskom politikom, sami dolaze, javljaju se, predlažu, pišu... Onda polako sve počinje da se uklapa, kao mozaik.
Ove sezone Atelje 212 izveo je tri premijere: „Balkan bordello”, svoju prvu koprodukciju sa njujorškim teatrom „La mama” i prištinskim Kendra teatrom, zatim predstavu „Pristanak” savremene britanske spisateljice Nine Rejn i komad „Amsterdam” izraelske spisateljice Maje Arad Jasur.
– Do kraja marta čeka nas premijera novog komada naše autorke Jelene Kajgo, „Rolerkoster” u režiji Milice Kralj. Radi se je o uslovno rečeno, komediji iz našeg savremenog života koja nas, kroz sukob generacija, tipične beogradske majke i prepoznatljive beogradske ćerke, vodi i u blisku budućnost, koja i nije baš tako komična. Zatim nas čeka komad za nas potpuno novog ruskog dramskog pisca, Alekseja Žitkovskog „Posaditi drvo”. I ovo je komična i setna priča o sukobu generacija, oca vaspitanog u komunizmu i sina, pripadnika „milenijumske generacije”, nama vrlo prepoznatljiva i bliska. Ovaj komad režira mladi reditelj Pavle Terzić, a glavnu ulogu igra naš prvak Branimir Brstina. Sezonu završavamo novim komadom Olge Dimitrijević „Drama o kraju sveta”, tekstom meni lično veoma dragom, o dramatičnim i bojim se, nepopravljivim posledicama koje čovek ostavlja na ovoj planeti – otkriva Antić.
„Dramu o kraju sveta” i režira Olga Dimitrijević, a biće, kako saznajemo, premijerno izvedena u Novom Sadu, kulturnoj prestonici Evrope, a zatim u Beogradu, u prostoru u kome Atelje 212 prvi put igra – Botaničkoj bašti.
– Od jeseni nas čeka novi komadi Tanje Šljivar „Kao sve slobodne devojke”, drama koja je uspešno izvođena od Nemačke do Argentine, a evo, kod nas se prvi put izvodi. Ovu predstavu će režirati Selma Spahić, gošća iz Sarajeva. Zatim slede dve trenutno najintrigantnije dramske spisateljice, američka Sara Rul, sa komadom „Čista kuća”, u režiji mlade rediteljke Andree Pjević i, engleska Elis Berč, u pitanje je komad „Pobuni se. Rekla je. Opet se pobuni” u režiji Jovane Tomić. Obe drame su praizvedbe u Srbiji. Godinu bi trebalo da završimo režijom Paola Mađelija. U pitanju je iznenađenje koje će, mislim, obradovati našu publiku – kaže Antić uz napomenu da će u ovim novim predstavama igrati gotovo većina glumaca iz ansambla, svih generacija ali će publika imati i priliku da vidi neke nove, veoma mlade glumice i glumce, prvi put na sceni Ateljea 212.
– Planiramo i gostovanja, posebno me raduje to što ćemo u aprilu na njujorškom Menhetnu, u pozorištu „La mama” odigrati 12 predstava naše koprodukcije, „Balkan bordello”. Ovog proleća ćemo sa našom predstavom „64” Tene Štivičić, u režiji Alise Stojanović, zatvoriti festival „Marulićevi dani” u Splitu. Ovo je prvi put posle dvadesetak godina da Atelje 212 učestvuje na ovom festivalu, koji je, za hrvatsko pozorište ono što nama predstavlja Sterijino pozorje. Slede nam gostovanja na festivalima u Bijeljini, Zagrebu, Banja Luci, Šapcu, u Makedoniji, Bugarskoj – napominje Novica Antić. Dok nabraja planove i realizovane projekte, postaje mu jasno da su, glasno razmišlja, najveći broj pisaca koje su već izveli ili koje će izvesti, kao i reditelja – žene. Ta činjenica ga, kaže, raduje, govori o tome da u našem pozorištu, polako ali sigurno žene, mlade umetnice, zauzimaju ono mesto koje im u Evropi odavno pripada.

Umetnost koja pripada svima
Pečuj ‒ U mirnoj Ulici Kaptalan u Pečuju, gde su nanizani značajni gradski muzeji, nalazi se i jedan posvećen Viktoru Vazareliju (1906‒1997), začetniku op-arta (optička umetnost), rođenom baš u ovom mestu. Smešten u manjoj kući, okrečenoj sunčanožutom bojom, koja se sastoji od prizemlja i sprata, do ulaza se stiže kroz dvorište koje podseća na vojvođansko. Unutra nas na spratu čeka Vazarelijeva zbirka koju je umetnik, stvarajući pod motom „Umetnost pripada svima”, poklonio muzeju otvorenom 1976. godine. Izložba se sastoji od radova u formi sito štampe, tu su i tapiserije iz poznatog ciklusa „Zebre” u varijacima, koje su u vreme nastanka tridesetih godina ukazale na dalji tok umetnikovog zrenja. „Zebre” se danas smatraju prvim delom urađenim u žanru op-arta. Skulpture, ulja i grafike prikazuju Vazarelijev opus, od ranih radova pod uticajem Bauhausa, do dekorativnog tekstila, od pomenute zebre do postepene apstrakcije organskog ili konstruktivnog vizuelnog iskustva u geometrijski, crno-beli konstrukt.
U prizemlju muzeja zasebnu celinu čine ostvarenja umetnikove supruge Kler Spiner iz tridesetih i četrdesetih gopdina, kao i kinetička dela sina Žana Pjera Vazarelija, čije je umetničko ime Ivaral. Pored njih tu su i dela autora, savremenika, poput Fransoa Morelea, Žana Gorena, Hansa Arpa, Gintera Ikera, Nikolasa Šefera i Hesusa Rafaela Sota u sličnom duhu.

KOSKA MC, 1970, Vazareli (Foto B. Lijeskić)
Pošavši od nauke, tačnije studija medicine, koje je upisao 1925. u Budimpešti, Vazareli je stigao do optičke umetnosti koja koristi poznavanje geometrije, fiziologije oka i optike, sa ciljem da dosegne iluziju pokreta. Medicinu je napustio posle dve godine, ali mu je to obrazovanje donelo osećaj za naučnu metodu i objektivnost i dovelo ga do novih ideja. Posle je studirao tradicionalno slikarstvo, čitajući uporedo naučnu literaturu Ajnštajna, Hajzenberga, Bora i smatrajući da se u susretu nauke i umetnosti može stvoriti imaginarni konstrukt, u skladu sa našim senzibiltetom i duhom vremena. Usavršava se zatim i na Akademiji „Muheli” u Budimpešti, koja se smatrala centrom Bauhausa u Mađarskoj. Tragajući za novim izrazom, odlazi 1930. u Pariz, gde posle Drugog svetskog rata otvara atelje. Njegova prva važna uspešna izložba grafika i crteža se dogodila u Galeriji „Deniz Rene” 1944. Inspirisao se delima Pita Mondrijana, Kazimira Maljeviča i arhitekte Le Korbizjea. Pedesetih godina prošlog veka radi sa geometrijskim oblicima u crno-beloj boji, sa šahovskim poljima, stvarajući osećaj kretanja koje se, kako je tvrdio, oslanja na čin gledanja. Kasnije uvodi i boju i izjavljuje da je „svaki oblik osnova za boju, a svaka boja je svojstvo oblika”. Racionalizovao je kreativni čin, odbacio nadahnuće i okrenuo se matematičkoj kodifikaciji procesa stvaranja.
Posle izlaganja u njujorškom muzeju Moderne umetnosti Vazareli je proglašen 1965. osnivačem op-arta. Na poziv automobilske kompanije „Reno” Vazareli sa sinom Ivaralom početkom sedamdesetih stvara logo ove auto-kuće. Inovacije u domenu optičkih iluzija koje je ustanovio postale su tokom sedamdesetih godina deo popularne kulture i imale snažan uticaj na savremene umetnike, industrijske i grafičke dizajnere, arhitekte i modne kreatore. Smatrao je da je umetničko delo tesno spojeno sa strukturama tehnološke civilizacije. U poznim godinama dobio je brojna priznanja i počasti.
Vazarelijev muzej u Pečuju je od otvaranja 1976. ugostio više od oko četiri miliona posetilaca, što odgovara želji ovog mađarskog stvaraoca da njegova dela budu dostupna svima. Original je po njemu samo prototip za dalju seriju radova u sito štampi, koja će omogućiti da njegovu umetnost ima svako ko poželi. Zato je i osnovao Fondaciju „Vazareli” i osmislio izložbeni arhitektonski centar u Eks-an Provansu u Francuskoj, projektujući i plativši sam zgradu i njeno unutrašnje uređenje, a osim u Pečuju, muzej posvećen delima Vazarelija čuva sećanje na njega i u Budimpešti.

Koncert Parlić i Penezić otvara Kontakt konferenciju u Beogradu
Branka Parlić i Nataša Penezić otvoriće 24. marta koncertom „Pavana and more - muzika za solo i dva klavira” muzički program Kontakt konferencije u Kolarčevoj zadužbini
Branka Parlić je 2020. godine dobila značajno priznanje Global Music Awards: Silver Medal Winner - Outstanding Achievement za ploču „Inties 2017.” To je samo jedna u nizu potvrda njenog višedecenijskog uspeha.
Na programu su dela za dva klavira i za klavir solo Stiva Martlanda, Gevina Brajersa, Meredit Monk, Dragoljuba Ilića Ilketa, Vilijama Dakvorta i Filipa Glasa.
Ulaznice za koncert dostupne su putem tickets.rs prodajne mreže i na blagajni Zadužbine Ilije M. Kolarca po ceni od 800, 1.000 i 1.200 dinara.
Najveći događaj profesionalaca muzičke industrije u regionu, Kontakt konferencija, održaće se u Beogradu od 24. do 26. marta 2022, u organizaciji producentske kuće „Kontakt konferencija”, promoterske kuće Odličan Hrčak i Centra beogradskih festivala - Cebef, pod pokroviteljstvom grada Beograda.
Kontakt 2022 biće podeljen u tri programske celine: tribine i paneli izložbe i radionice muzički deo programa (koncerti).

Zašto pričamo o Evroviziji
FENOMENI
Pobeda Ane Đurić, pod umetničkim pseudonimom Konstrakta, na nedavnom takmičenju za našeg predstavnika za Evroviziju, bila je presedan po mnogim aspektima: nikada nijedna Beovizija nije povukla toliko glasova publike, nikada nije izabrana pesma s toliko nivoa mogućih razumevanja, nikada stajling laureata/laureatkinje nije imao toliki otklon od seksualne konotacije i nikada na društvenim mrežama nije bilo toliko komentara o takmičenju i samoj pobednici, u kojima je uzela učešća i prva, i druga i treća Srbija. Da li time pesma „In Corpore Sano” postaje paradigma društvenih promena, postalo je ključno pitanje.
Maja Lalić, arhitekta i kreativna direktorka beogradskog festivala Mikser, fenomen u žiži naše pažnje čita „kao deo iznenadnog, pozitivnog mozaika dobrih stvari u vezi s ovogodišnjim izdanjem Beovizije”, opisujući ga jednom rečju – kvalitet. Njena pohvala se odnosi i na nivo produkcije, i na voditelje, kao i kreativna rešenja i „vizuelnu pismenost” manifestacije koja je doskoro nije doticala, budući poslovično u tonu „bezbrižnih nota”. „Svojom brutalnom iskrenošću, asketskom estetikom i uvrnutim humorom, Konstrakta je probudila neku novu publiku koja je do sada bila ravnodušna prema Evroviziji”, napominje Lalić. Njen prvi utisak nakon Aninog nastupa, ali i videa Triptih, rađenog po zajedničkom konceptu Đurićeve, Maje Uzelac i Ane Rodić, bio je – ove će žene s petljom promeniti svet.
Nijedne promene nema naprečac, pa umetnik Uroš Đurić ilustruje tok transformacije alternativne muzičke scene koja se reflektuje i na modifikaciju društva. „Cela ta generacija muzičara rođenih osamdesetih morala je da nađe tačku na koju će da referiše”, objašnjava Đurić. Devedesete su u tom izboru otpale kao previše traumatične i vrednosno konfuzne, te je uzor tražen u najistaknutijim dometima jugoslovenske zaostavštine. „Značajna je i činjenica da su neki od njih boraveći početkom dvehiljaditih u inostranstvu formirali jugokružoke, odnosno, družili se sa sebi sličnima iz nekad zajedničke države”, Đurić za primer daje Beč.
Da bi se etablirali kao marginalizovana grupa i distancirali od uvrežene slike o Srbima kao primitivcima, oslonili su se na nasleđe jugoslovenske kulture – arhitekture, dizajna, likovne i spomeničke skulpture, filma, subkulture, a kad je muzika u pitanju, na zabavni pravac revijalnog karaktera, devedesetih skrajnutog mnogo više i od rokenrola. „Konceptualni nastupi Zoe Kida (Ane Janković Radonjić iz grupe Zemlja gruva, čiji je član i Konstrakta, prim. nov.) ličili su na osavremenjenu pojavu Daliborke Stojšić, Bisere Veletanlić ili Radojke Šverko”, primećuje Đurić, ističući da je ovo bio „veliki rivajvl” muzičkog stila koji je nekad dominirao estradom.

Maja Vukadinović (Foto: Z. Petrović), Uroš Đurić (Foto: Z. Anastasijević), Maja Lalić (Foto: M. Piroški)

Angažovani tekst
Osobenost tog povratka ozbiljnom bavljenju muzikom bio je da su se izvođači publici obraćali iz sadašnjeg trenutka, bez „ljigavog” prizvuka, što su dugovali i svom klupskom bekgraundu. Slično se i Konstrakta „otima uobičajenim estradnim tokovima i uspostavlja nove standarde”. Ako s nekim može da je uporedi u kontekstu Evrosonga, onda je to Marija Šerifović, čije je izvođenje „Molitve” režirao Gorčin Stojanović. „’In Corpore Sano’ ponovo može da parira bilo čemu u svetu”, zaključuje Đurić.
Za domaće prilike, međutim, još su važnije teme što ih Konstrakta pokriva, naprasno zadobivši popularnost stihovima „umetnica mora biti zdrava” i „umetnica je nevidljiva”, između ostalog. To se desilo iako je mnogima promakla asocijacija na performanse Marine Abramović – „Umetnik mora da bude lep” i „Umetnik je prisutan”, i uprkos tome što ovdašnja javnost čuvenu performerku prihvata s jakom dozom rezerve. Tome nasuprot, Konstrakta je ujedinila Srbiju u naklonosti, ostajući u sferi performativnosti, spornije u artu nego na stejdžu.
„’In Corpore Sano’ je osvojila simpatije javnosti kao atipična evrovizijska pesma, pogotovo za naše prostore, čiji kvalitet počiva na slojevitosti u poetskom i muzičkom smislu, ali i kompletnom vizuelnom utisku – efektnom, a jednostavnom, uz jasnu simboliku”, smatra dr Maja Vukadinović, medijski stručnjak i predavač na Fakultetu savremene umetnosti u Beogradu. „Činjenica da se brojnoj publici dopao angažovan tekst koji otvara niz aktuelnih društvenih pitanja, pokazuje da su građani u proteklom periodu postali prijemčivi za osetljive teme zdravlja, dostupnosti zdravstvene zaštite, položaja umetnika u društvu... I to budi nadu”, ona eksplicira svoj stav.
Čak i problematika neoverenih zdravstvenih knjižica nije ostala hermetična, sve iako se mahom odnosi na samostalne umetnike, „o čijim pravima je počelo više da se govori tek u vreme pandemije”, kako Vukadinović ističe, nadajući se da će Konstrakta podstaći kolege na promptniji angažman. „Hrabrost da se o tome priča na jednoj principijelno zabavljačkoj manifestaciji zaslužuje divljenje”, dodaje Maja Lalić, držeći za glavnu snagu kompozicije – visok stepen lične identifikacije auditorijuma s autorkom i interpretatorkom pobedničke pesme.
Kod Lalićeve je identifikacija bukvalna, budući da su obe arhitekte, majke, deo beogradske kulturne scene, nespojive sa sveprisutnom „ikonografijom skupe garderobe i automobila”. Putem ove vrste uživljavanja, reagovali su i žiri i publika, pokazujući da je naše društvo spremno da se suoči za raznim svojim istinama”, kako Lalić naglašava.
Vukadinović ide i korak dalje, tumačeći komentare na društvenim mrežama, izražene neretko u političkom ključu, kao nagoveštaj ishoda aprilskih izbora. „Takvo povezivanje nije utemeljeno na logici, ali skupa sa samim izborom pobedničke pesme, upućuje na zaključak da smo svedoci pobede na polju (pozitivnog) vrednosnog smisla”, ističe ona. Stoga su rezultat Beovizije opservirali i oni koji to inače ne čine, držeći se civilizacijskog iskoraka.
Ljudi umorni od fabrikovanih tenzija
Uroš Đurić pomenuti fenomen povećane javne pažnje prema ovoj revijalnoj priredbi gleda na nešto drugačiji način. „Nama, zapravo, nedostaju povodi oko kojih možemo da se okupimo, što je još više naglašeno tokom pandemije korone”, objašnjava on. „Država je toliko podeljena da je sazrela želja da imamo bar nešto zajedničko, zato se desi i da derbi na TV skupa gledaju partizanovci i zvezdaši, što je bila misaona imenica od devedesetih naovamo. Ljudi su umorni od fabrikovanih sukoba i tenzija”, tumači Uroš Đurić.
Posle ratova i drugih turbulencija, umora od migracija i čekanja da se „nešto desi”, stvorena je i potreba da živiš punim plućima baš tu gde jesi, smatra on, jer je „država kroz pomenute procese istrajala, dok je društvo platilo najveću cenu”. Dotaklo je dno i sad teži da se rekonstruiše, da dostigne nešto što je već imalo u nekim srećnijim vremenima. Da postigne kontinuitet i uhvati korak s onim čemu stremi – da „bude procenjeno po merilima meritornosti” – vrednovanja suštinskog.
Ipak je teško, ishitreno, na osnovu jednog, ma koliko svetlog primera trijumfa angažovane misli u domenu zabave, pretpostaviti da se ukus masovne publike promenio, ocenjuje Vukadinović. Ali, fakat da nas na Evrosongu neće predstavljati Sara Jo ili Aca Lukas jasno poručuje da se sve više fokusiramo na realnost. I da shvatamo „da uloga muzike nije samo da zabavi, već i da ukaže na kompleksne društvene probleme”. Tome doprinose, ona dodaje, i pojedini mediji koji problematizuju teme poput mentalnog zdravlja, nasilja u porodici, seksualnog uznemiravanja i mnogih sličnih.
Najzad, mi smo svoje rekli, i po pitanju muzičkog ukusa, i u vezi s tematskom angažovanosti, a sad reč ima Evropa. „Na velikom testu”, što se tiče Maje Lalić, uverene da će nastup Konstrakte biti veliko iznenađenje i osveženje u Torinu. Pa sad, kako se tamošnja publika i žiri snađu u „ironičnom gorkom humoru”, ipak tipičnom za ove prostore.

Preminuo oskarovac Vilijam Hart
Glumac Vilijam Hart preminuo je u 72. godini, saopštili su članovi njegove porodice, a preneo RTS.
Hart je 1985. osvojio Oskara za najboljeg glumca.
Nagrada Amerike filmske akademije pripala mu je za ulogu u filmu „Poljubac žene pauka”, po motivima istoimenog romana Manuela Puiga.
Hart je u ovom filmu igrao gej muškarca koji deli ćeliju s političkim zatvorenikom u Argentini.
Bio je još dva puta nominovan za Oskara za najboljeg glumca, za filmove „Deca manjeg boga” i „TV mreža”.
    </div>
    <div id="ekonomija">
Cena nafte pala na 104 dolara za barel
LONDON-NjUJORK - Cene nafte su pale danas za više od 7,0 posto, jer je stah od manjka ponude zamenila nada da će nova runda rusko-ukrajinskih mirovnih pregovora uroditi plodom.
Evropska nafta Brent je trenutno u padu za 8,25 dolara ili 7,32 odsto, i trguje se na nivou od 104,4 dolara po barelu, prema najnovijim podacima sa specijalizovanog veb sajta „oilprasj”, koji prati kretanje cena u realnom vremenu.
Američka VTI nafta je potonula za 8,52 dolara, odnosno za 7,79 procenata na 100,8 dolara za barel.
Optimizam na tržištu da će nastavak pregovora između Rusije i Ukrajine možda dovesti do prekida vojnog sukoba je podgrejala je i izjava ukrajinskog predsednika Volodimira Zelenskog tokom vikenda da ima znakova da razgovori postaju sadržajniji, prema pisanju „Blumberga”, prenosi Tanjug.

NBS: Novca ima dovoljno, u dinarima i u devizama
Narodna banka Srbije saopštila je danas da ima dovoljno novca u sistemu, u dinarima i u devizama, kao i na računima i u gotovini i da stabilnost ni na koji način nije, niti će biti ugrožena.
Haosa nema, niti će ga biti, poručuje centralna banka i apeluje na građane da ne nasedaju na provokacije i senzacionalističke naslove pojedinih medija koji, kako je navedeno, pokušavaju da pričom o nestašici deviza i efektivnog stranog novca podstaknu nestabilnost u domaćem finansijskom sistemu.
U ambijentu u kojem nema nikakvih drugih pritisaka, kada i domaća preduzeća i nerezidenti uobičajeno obavljaju transakcije na domaćem deviznom tržištu, kada nema pritiska ni stranih ulagača, kreiraju se panika i kupovina deviza i efektive od građana, a koju podstiču senzacionalistički naslovi, navode iz NBS, prenosi Tanjug.
Dodaju da je to jedini faktor deprecijacijskih pritisaka.
„Podsticanje straha naslovima 'nešto se veliko sprema', dok se ljudi, istovremeno, uvredljivo nazivaju 'pomahnitalim' – izaziva tražnju za stranom valutom, povećava cenu u menjačnicama, izaziva privremeni nedostatak strane valute – samo na pojedinim mestima koja već sutradan funkcionišu uobičajeno”, navodi se u saopštenju.
Nemojmo otežavati protok novca koji cirkuliše do najudaljenije menjačnice ili pošte u Srbiji, poručuje NBS.
„Ukoliko je nekome potrebno da dođe do efektive za redovan život, za poslovanje, u redu je, ali NBS apeluje – nema potrebe za čuvanjem novca kod kuće umesto u bankama. Prvo, najsigurniji je u bankama (ne i u kućama), drugo, u bankama je osiguran, u kućama nije. Treće, nemojmo sami sebi neracionalnim ponašanjem činiti štetu”, navodi se u saopštenju.

Devizne rezerve Srbije 15,56 milijardi evra
Bruto devizne rezerve Narodne banke Srbije iznosile su na kraju februara ove godine 15,56 milijardi evra, što je za 549,3 miliona evra manje nego u janurau, saopstila je danas NBS.
Deviznim rezervama na ovom nivou obezbeđuje se pokrivenost novčane mase M1 od 134 odsto i šest meseci uvoza robe i usluga, što je dvostruko više od standarda kojim se utvrđuje adekvatan nivo pokrivenosti uvoza robe i usluga deviznim rezervama.
Neto devizne rezerve (devizne rezerve umanjene za devizna sredstva banaka po osnovu obavezne rezerve i drugim osnovima) na kraju februara su iznosile 12,94 milijarde evra i u odnosu na kraj prethodnog meseca bile su niže za 529,7 miliona evra.
Na smanjenje bruto deviznih rezervi NBS uticale su aktivnosti centralne banke na međubankarskom deviznom tržištu u iznosu od 530 miliona evra, u cilju očuvanja stabilnosti na tom tržištu.
Niži nivo rezervi je takođe rezultat neto razduženje države po osnovu kredita i deviznih hartija od vrednosti emitovanih na domaćem finansijskom tržištu u iznosu od 107,7 miliona evra, kao i neto povlačenje devizne obavezne rezerve banaka i ostalih plaćanja za potrebe države u ukupnom iznosu od 89,3 miliona evra.
Neto prilivi u devizne rezerve ostvareni su po osnovu upravljanja deviznim rezervama, donacija i po drugim osnovima, ukupno 69,4 miliona evra.
Neto tržišni efekti su u februaru bili pozitivni u iznosu od 108,3 miliona evra.
Obim realizovane trgovine devizama na međubankarskom deviznom tržištu u februaru iznosio je 573,7 miliona evra i bio je za 42,6 miliona evra veći nego u prethodnom mesecu. U prva dva meseca ove godine, u međubankarskoj trgovini realizovano je ukupno 1,1 milijardi evra.
Dinar je u februaru, kao i od početka godine, blago nominalno oslabio u odnosu na evro, za 0,1 posto. Povećana tražnja za devizama rezultat je nastavka intenzivnije kupovine deviza od strane uvoznika energenata, prisutne od oktobra 2021, kao i pojačane globalne neizvesnosti usled geopolitičke krize u Ukrajini.
U cilju očuvanja relativne stabilnosti kursa dinara prema evru, Narodna banka Srbije je na međubankarskom deviznom tržištu u februaru neto prodala 605 miliona evra, a od početka godine je neto prodala 945 miliona evra, navodi se u saopštenju, prenosi Tanjug.

Brzi vozovi Srbije dobili ime „Soko”
Brzi vozovi Srbije saobraćaće pod nazivom „Soko”, odlučio je žiri konkursa „Pusti inspiraciju da te vozi”, koji je među 3.500 pristiglih radova nagradio dizajnera Andriju Arsić, autora imena i logoa.
Odluka je saopštena danas na svečanosti u Istorijskom muzeju Srbije.
Logo čini stilizovana glava sokola u bojama srpske zastave i ćirilični natpis „Soko” ispod nje, prenosi Tanjug.
„Uveren sam da danas postavljamo nove digitalne standarde za ovaj vid saobraćaja koji će nas integrisati u Evropu”, izjavio je na svečanosti ministar građevinarstva, saobraćaja i infrastukture Tomislav Momirović.

Ako Zapad ne omogući drugačije, Rusija dug plaća rubljama
MOSKVA – Rusko Ministarstvo finansija odobrilo je privremenu proceduru za otplatu duga po obveznicama denominavanim u stranoj valuti, ali je upozorilo da će plaćanja biti izvršena u rubljama ako sankcije spreče banke da isplate obave u valuti u kojoj su te hartije emitovane.
„Tvrdnje da Rusija ne može da ispuni svoje obaveze po osnovu suverenog duga su neistinite. Imamo potrebna sredstva da servisiramo obaveze”, naveo je ministar finansija Anton Siluanov, prenosi Tanjug.
Rusiji dospeva na naplatu 117 miliona dolara u sredu po osnovu dve serije obveznica denominovanih u dolarima.
Zapad je uveo sankcije Moskvi zbog događaja u Ukrajini čime je Rusiju isključio iz pojedinih delova globalnog finansijskog tržišta što je izazvalo najgoru ekonomsku krizu u toj zemlji od pada Sovjetskog Saveza 1991. godine.
Nekoliko ruskih banaka je isključeno iz svetske međubankarske mreže SWIFT, čime je onemogućeno da se novac prebaci van Rusije.
Ako devizne isplate ne budu moguće, ministarstvo finansija je navelo da će otplate evroobveznica biti izvršene u rubljama, što je jednako neispunjenju obaveza. Rublja je poslednjih nedelja pala na rekordno nizak nivo prema dolaru i evru.
„Zamrzavanje deviznih računa ruske centralne banke i vlade može se posmatrati kao želja nekoliko zapadnih zemalja da se izazove veštačko neizmirivanje dužničkih obaveza”, ocenio je Siluanov.
    </div>
    <div id="vesti">
Od srpske jača albanska mafija
Beogradska policija nedavno je uhapsila J. P., državljanina Belgije za kojim je bila raspisana međunarodna poternica zbog izdržavanja kazne zatvora. Poternicu je raspisao Interpol po nalogu Apelacionog suda u Antverpenu radi izdržavanja kazne zatvora zbog krivičnog dela nedozvoljeno krijumčarenje narkotika i psihoaktivnih supstanci. On je predat sudiji za prethodni postupak Višeg suda u Beogradu.
Kako nezvanično saznajemo, ovaj Belgijanac bio je deo ekipe iz Srbije koja se u Antverpenu bavila dilovanjem droge.
Luka Antverpen, koju mnogi nazivaju ekonomskim srcem Belgije, jedna je od glavnih tačaka za ulazak kokaina iz Južne Amerike u Evropu. Mediji na Starom kontinentu ovaj grad nazivaju evropskom prestonicom kokaina, a sudeći po policijskim izveštajima, veliki je broj kriminalaca sa Balkana koji se bave švercom narkotika u ovom gradu.
Od „zvučnijih” imena državljana Srbije uhapšenih u Antverpenu izdvaja se Veljko Banović Votka, jedan od najbližih saradnika Luke Bojovića. Banović je uhapšen jula 2018. u Antverpenu. Kako je saopštio MUP Srbije, u Amsterdamu je tada priveden izvesni M. P., dok je u Antverpenu uhapšen Banović.
Nakon hapšenja i pretresa više stanova i drugih prostorija u Holandiji i Belgiji, koje su koristili osumnjičeni, pronađena su četiri kilograma kokaina, kao i 1,7 miliona evra, za koje se sumnja da potiču od prodaje narkotika. Dvojica uhapšenih dilera radila su u dosluhu i bila su deo iste organizovane kriminalne grupe.
Javnost je za Banovića čula još 2007. godine, kada je uhapšen u Beogradu. Tada se sumnjičio za skrivanje članova „zemunskog klana”, ali i više teških krivičnih dela počinjenih u Srbiji i inostranstvu. Usledilo je suđenje za nelegalno nošenje oružja, posedovanje droge i falsifikovanje dokumenata, nakon čega je Banović osuđen na 18 meseci zatvora (nepravosnažno). Samo mesec dana kasnije optužen je i za šverc kokaina i heroina, zbog čega je 2010. godine osuđen na šest i po godina robije, pisali su beogradski mediji.
„Balkansko podzemlje je još šezdesetih godina prošlog veka počelo da se širi po zemljama severne Evrope, a neke od njihovih destinacija postale su Antverpen i Roterdam”, kaže sagovornik „Politike”, penzionisani pripadnik nekadašnje Državne bezbednosti. Naglašava da su kriminalci iz Srbije na severu Evrope dilovali drogu, pljačkali, radili poslove u vezi s prostitucijom i prali novac. Takođe, dosta su ulagali i u poslove sa alkoholom.
„Uvek su nalazili neki veliki novčani interes za boravak u Antverpenu”, kaže naš sagovornik. On ističe da je u ovom gradu, zapravo, od srpske jača i mnogobrojnija albanska mafija.
„Antverpen je poznat i po trgovini dijamantima, a u poslednje vreme preplavili su ga albanski gangsteri. Naravno, u tim prljavim poslovima učestvuju i pojedini državljani Srbije jer sa na ulicama tog grada vrti dosta para. Tamošnja policija vodi bitku da zaustave narko-kartele”, kaže bivši obaveštajac.
U velikoj luci Antverpena je 2020. pronađeno rekordnih 90 tona kokaina u vrednosti od 13 milijardi evra, ali se smatra da zaplene, koje su najveće u Evropi, čine samo deset odsto kokaina koji je prokrijumčaren kroz grad. Tokom te godine je i gradonačelnik Antverpena dobio policijsku zaštitu 24 sata dnevno, sedam dana u nedelji, nakon tvrdnji da su narko-bande htele da ga ubiju.
Naš sagovornik podseća i na zločin u Antverpenu u kojem su učestvovala dvojica Srba. Leopoldina de Deker (76) pronađena je mrtva 17. maja 2013. godine u svojoj kući u Antverpenu, a Branko Stankovski i njegov rođak Danijel Florojkić osuđeni su pred sudom u Belgiji na po 28 godina zatvora zbog ubistva ove žene, koju su pokušali da opljačkaju. Ženi je lice bilo prekriveno samolepljivom trakom, a obdukcija je pokazala da je preminula od gušenja.
Stankovski i Florojkić obmotali su lepljivu traku oko njenog lica, ali namera im nije bila da je ubiju, pokazala je policijska istraga. U trenutku kada su oni došli da pronađu sef, ona se našla kod kuće, te da bi lakše pregledali njen dom, pribegli su ovoj metodi. Međutim, sef nisu pronašli, a iz kuće su uzeli sat i kutiju za novac kao dokaz za svoje nalogodavce da su bili u kući.
Godinu dana nakon neuspele krađe dvojica Srba bila su u bekstvu, a zaplet ove priče dogodio se kada je jedan od nalogodavaca Piter Vermerc otišao u policiju i rešio da ispriča istinu. On je naveo kako više nije mogao da sluša pretnje Stankovskog, koji je tražio novac od njega za propalu krađu. Navodno ga je konstantno pozivao i tražio novac uz pretnje. Tokom kasnijeg suđenja, policija je priznala da do razrešenja ovog slučaja nikada ne bi došlo da nalogodavac nije priznao.

Ponovo dojava o bombi na letu za Moskvu, avion Er Srbije vratio se u Beograd
Na letu Beograd - Moskva ponovo je danas stigla dojava o bombi u avionu, zbog čega se letilica sa putnicima vratio u Beograd i sleteo na aerodrom Nikola Tesla, potvrđeno je Tanjugu u MUP-u.
U toku je priprema za iskrcavanje putnika nakon čega će biti izvršena kontradiverziona provera.
U avionu Er Srbije ima 125 putnika i pet članova posade, a dojava o bombi upućena je mejlom.
Eksplozivan naprava prijavljena je, takođe, u petak, ali je utvrđeno da je dojava bila lažna.
Bezbedno evakuisani putnici iz aviona
Pripadnici Ministarstva unutrašnjih poslova bezbedno su evakuisali sve putnike i članove posade iz aviona koji je leteo na relaciji Beograd-Moskva, a koji se zbog nove dojave da je u letelici postavljena eksplozivna naprava, vratio i prinudno sleteo na surčinski aerodrom.
Ubrzo po poletanju aviona Er Srbije za Moskvu, Aerodrom „Nikola Tesla” je obavestio policiju da im je putem mejla stigla dojava da je u avionu postavljena eksplozivna naprava, saopštio je MUP.
U skladu sa procedurama naložen je povratak aviona na beogradski aerodrom.
Odmah po sletanju na beogradski aerodrom putnici su bezbedno evakuisani, a u toku je kontradiverzioni pregled aviona, javlja Tanjug.
U kontradiverzionom pregledu aviona i bezbednoj evakuaciji putnika učestvuju pripadnici Čete za protivdiverzionu zaštitu i Čete vodiča službenih pasa Posebne jedinice policije Policijske brigade PU za grad Beograd, Specijalne antiterorističke jedinice, Uprave granične policije, Uprave saobraćajne policije i PS Surčin, navodi se u saopštenju.
    </div>
    <div id="tehnologija">
Sajber-osobe – novi idoli mladih
Čuveni švedski kvartet ABBA ponovo će se ujediniti na nastupima, koji kreću ovog proleća, ali današnje generacije će upoznati samo holograme, odnosno digitalno kreirane likove Agnete, Ani-Frid, Bjorna i Benija, za razliku od njihovih roditelja, koji su imali prilike da ih svojevremeno gledaju uživo na sceni. I dok oni malo stariji čekaju da vide avatare nekadašnjih idola na „najčudnijem i najspektakularnijem koncertu koji ste mogli sanjati”, za pripadnike „generacije zed” ovaj „’Vaterlo’ iz budućnosti” jeste nešto „već viđeno”. Jer oni već uveliko imaju slične, virtuelne idole.
Za razliku od holograma grupe ABBA, koji su urađeni na osnovu stvarnih i nama poznatih ljudi, mnoge današnje zvezde zapravo i ne postoje. Reč je o potpuno izmišljenim identitetima planetarno popularnih manekenki, pevača, jutjubera... koje obožavaju generacije mladih.
Zašto su izmišljeni stanovnici metaverzuma toliko popularni u univerzumu u kom smo trenutno? Kako uopšte dolazi do toga da neko svoj život posveti obožavanju nečeg potpuno imaginarnog?
– Virtuelni idoli su ishod trenutnog doživljaja naše civilizacije, toga šta je identitet i šta je to poželjan život. Iza njihove popularnosti krije se verovanje da mi stalno moramo da budemo srećni i da je svako loše osećanje nepoželjno. Zato se gnušamo starosti, bolesti i svih sličnih problema. Naspram stvarnog života virtuelni idoli su idealni. Oni su neuhvatljivi. A idealizujući nekog ko je neuhvatljiv, bežimo od sopstvene odgovornosti. Jer kada su nam uzori neki ljudi poput nas, to nije toliko nedostižno – onda bih i ja mogao da postanem takav. Ali ako su neuhvatljivi, računam da su iznad mene i da jedino što treba i mogu da radim jeste da im se divim – objašnjava Milan Damjanac, psihoterapeut.
A sve se to, dodaje, preslikava i na druge segmente života, od ljubavnih odnosa, preko traženja posla, pa sve do ponašanja u prijateljstvima.
– Dobra strana postojanja ovih virtuelnih idola je što se tako povezuju ljudi koji imaju ista interesovanja. Stvaraju se neke mini-zajednice i onda ljudi osećaju da nečemu pripadaju jer bolje i to nego usamljenost. Loše je to gubljenje odgovornosti, plana života, ideje za šta se živi i šta treba raditi u životu, koji su ciljevi koje možemo postići – kaže Damjanac, dodajući da se realnost sve više pretvara u neku novu ideologiju, zasnovanu na nečemu poput nove religije, gde nije u redu da „ti bude teško, da budeš prosečan, živiš život kakav hoćeš”. Tako ljudi, zaključuje, postaju samo konzumenti sadržaja koji se prodaju da bi nas usrećili, a neće nas usrećiti.
Među ovim izmišljenim zvezdama ističe se tamnoputa manekenka Šudu Gram, koja ima više od 225.000 pratilaca za „Instagramu”. Model je kreacija fotografa Kamerona Džejmsa Vilsona i, iako je po „zanimanju” manekenka i na svom nalogu reklamira odeću slavnih dizajnera, nikada se neće prošetati pistom. Devojke koje vide sebe u ovom poslu ne bi ipak trebalo da se brinu da će ostati bez karijere jer – kako je pre nekoliko godina, kada je kreirao ovu digitalnu „osobu”, rekao njen stvaralac – „3D modeli neće zameniti stvarne jer je Šuda ipak nastala na primeru stvarnih modela”.
Tržište virtuelnih idola naročito cveta u Japanu. Tamo veliki broj fanova ima i Hacune Miku, japanska „pevačica” koja je za svoje „nastupe” već od samog starta uspevala da proda i po desetine hiljada karata. I to je izmišljeni ženski lik, koji je osmislila firma „Kripton fjučer medija”, a glas pozajmljuje pevačica Saki Fudžita. Bez obzira na to što ne postoji u realnom životu, ona je već 15 godina popularna širom sveta. U tome joj je pomoglo što je 2014. nastupila na otvaranju koncerta planetarno poznate Lejdi Gage. A ako je verovati Bi-Bi-Siju, ovaj „vokaloid” ima i muža. I to – realnog. Akihikoa Kondu je pre nekoliko godina priredio čak i raskošno venčanje za 39 gostiju.
I Kinezi imaju sličnu zvezdu – Luo Tjenji. Ne treba objašnjavati da je i tu reč o hologramu, a ne o stvarnoj osobi. Veoma je popularna, beleži brojne nastupe, a na internetu su i milioni fanova ovog softvera.
A ako se posle svega ovoga pitate u kakvom to svetu živimo, i za to postoji odgovor. Polako ali sigurno postajemo „metaverzum”, odnosno onlajn digitalni svet u kom su ljudi predstavljeni avatarima.
„Većina obožavatelja virtuelnih idola su ljubitelji odgovarajućih anima ili igara, odakle oni i vode poreklo. Ovi fanovi su im veoma lojalni, tako da na njih vole da troše mnogo novca”, kaže se u istraživanju grupe autora nazvanom „Razlika između virtuelnih idola i tradicionalne zabave iz tehnološke perspektive”. Virtuelni idoli s jedne strane zadovoljavaju potrebe i snove ljudi kroz tehnologiju, a s druge strane mnoge kompanije na taj način povećavaju profit.
A za razliku od manekenki, kojima je zasad, kako reče kreator imaginarnog modela, karijera bezbedna, stvarni pevači možda bi trebalo da budu zabrinuti zbog sve popularnijih „vokaloida”, ako se i sami ne uhvate ukoštac s vremenom. Zato, kako piše Dejli mejl”, šefovi muzičke industrije sve više guraju poznate zvezde da dodatne milione zarade nastupajući kao digitalni klonovi u svetovima virtuelne stvarnosti.
– Neka od najvećih imena u muzici, uključujući Kardi Bi, Majkla Bublea, Džastina Bibera i Arijanu Grande, prihvataju ogroman potencijal zarade od održavanja koncerata u „metaverzumu” – tvrdi „Dejli mejl”, dodajući da njihovi fanovi tako mogu da prisustvuju koncertima iz udobnosti svojih spavaćih soba.
    </div>
    <div id="vesti">
I Novosađanima šansa za zamenu stolarije
Novi Sad – Novosađani bi ove godine trebalo da dobiju priliku da uz pomoć budžetskih sredstava zamenom stolarije svoje domove bolje izoluju od hladnoće i toplote, da odustanu od kotlova koji zagađuju sredinu, ili da možda postave solarne panele. Za novu stolariju, polovinu troška bi snosli sami, dok bi ostatak dobili kao bespovratna sredstva.
Prošle godine je ova akcija izostala u Novom Sadu, jer grad nije kod nadležnog ministarstva konkurisao za novac namenjen za unapređenje energetske efikasnosti. Obrazloženje je bilo da lokalna samouprava nije mogla da se odazove pozivu ministarstva jer je još bila u toku izrada dokumenata o energetskoj efikasnosti grada Novog Sada. Reč je Programu energetske efikasnosti za 2022‒2024. i Planu za 2022, koji su doneti krajem prethodne godine.
Prema rečima načelnice Gradske uprave za zaštitu životne sredine Dragice Branković, Novosađanima će u ovoj godini biti dostupno 78 miliona dinara za unapređenje energetske efikasnosti, odnosno, za zamenu stolarije, ugradnju izolacije, instaliranje kotlova i peći na ekološki prihvatljive energente, kao i za ugradnju solarnih kolektora i solarnih panela. Grad Novi Sad je za to obezbedio 40 miliona dinara, a Ministarstvo rudarstva i energetike dodatnih 38 miliona.
„Zvuči idealno, još samo da se desi. Neke lokalne samouprave imaju dosad bolje rezultate u ovoj oblasti”, kaže odbornik Bojan Radojević koji je prošle godine prvi pitao ko je odgovoran za to što Novi Sad nije dobio subvencije.
Zasad nije poznato koliko će moći da iznosi najveći pojedinačni iznos dotacije, ni kada bi građani mogli da taj novac, posredno, dobiju. Najpre treba da od preduzeća izabranog na javnom konkursu dobiju predračun za troškove nove stolarije, kotla ili izolacije. Zatim, da sa predračunom konkurišu kod grada. Taj poziv za građane se očekuje, prema nezvaničnim informacijama, u aprilu.
Javni poziv je raspisan zasad samo za preduzeća koja se bave solarnim panelima. Na preliminarnoj listi je sedam firmi, dok pet nije ispunilo uslove.
Gradska vlast navodi da racionalno korišćenje energije i povećana upotreba obnovljivih izvora energije doprinose smanjenju emisije gasova staklene bašte, ublažavanju klimatskih promena i unapređenju kvaliteta životne sredine, kao i da to predstavlja odgovoran pristup upravljanju energijom i bezbedan put ka održivom razvoju grada.
Pored novca za sve najavljene subvencije, grad je izdvojio i 15 miliona dinara za unapređenje energetske efikasnosti javnih objekata iz Plana energetske efikasnosti Novog Sada za 2022, za projektno-tehničku dokumentaciju. Predviđeno je da do kraja 2024, prema rečima direktora Agencije za energetiku grada Novog Sada Ivana Pantelića, devet javnih objekata bude rekonstrusano i potpuno energetski sanirano.

Udruženje roditelja organizuje akciju sadnje Pančićeve omorike u dvorištima beogradskih škola
U susret obeležavanju Međunarodnog dana šuma, Udruženja roditelja OŠ „Jovan Dučić” organizuje akciju sadnje Pančićeve omorike u četiri beogradske osnovne škole pod nazivom „Festival planete Zemlje” u kojoj učestvuje i Zavod za zaštitu prirode Srbije (ZZPS).
Akcija sadnje biće otvorena 16. marta u 10:30 časova u dvorištu Osnovne škole „Jovan Dučić”, kada će učenici posaditi stabla Pančićeve omorike.
Tokom akcije biće posađeno više od 30 stabala  u dvorištima škola OŠ „Jovan Dučić”, OŠ „Janko Veselinović”, OŠ „Đura Jakšić” i OŠ „Marko Orešković” u Beogradu. U svim školama pored posađenih stabala biće postavljena informativna tabla o karakteristikama, rasprostranjenju i značaju vrste. Time akcija, pored ozelenjavanja školskih dvorišta, doprinosi i obrazovanju učenika o vrednostima prirodne baštine naše zemlje, navodi se u saopštenju ZZPS.
U cilju podrške sadnje Pančićeve omorike, Zavod za zaštitu prirode Srbije će školama pokloniti nastavni materijal i izdanja za upoznavanje učenika sa prirodnim dobrima kao što su: Kabinetska karta Zaštićenih područja Srbije, knjiga „Otkrivanje Tare“, Nastavni listovi – mini ključevi za prepoznavanje u prirodi drvenastih, biljnih i životinjskih vrsta i Bojanke sa motivima retkih i zaštićenih vrsta.
Pančićeva omorika (Picea omorika Pancic) je vrsta koja predstavlja simbol jedinstvenosti prirode naše zemlje,  kao  balkanski endemit i tercijarni relikt koji svoja prirodna staništa ima samo na području oko srednjeg toka reke Drine, u Nacionalnom parku „Tara“, Specijalnom rezervatu prirode „Kanjon reke Mileševke“ (Republika Srbija) i Nacionalnom parku „Drina“ (Republika Srpska, BiH). Vrsta je koja je preživela ledeno doba i ima veoma usku oblast rasprostranjenja. Otkrio ju je naš naučnik Josif Pančić 1875. godine kod sela Zaovine u Nacionalnom parku „Tara“. U svetu botaničara poznata je kao „živi fosil“ i „carica endemita Evrope“.
Pančićeva omorika je vrsta smrče i ima tanko, vitko, do 50 metara visoko četinarsko stablo. U prirodi raste kao planinska  vrsta na visinama od 400 do 1.700 m nadmorske visine, na strmim krečnjačkim liticama, pretežno okrenutim ka severu.  Ujedno, gaji se kao ukrasna vrsta zbog svoje usko piramidalne krošnje kopljastog izgleda i lepe boje šišarki. U gradovima pokazuje  veliku otpornost prema uslovima kao što su velike letnje vrućine i aerozagađenje. Osim kod nas, omorika se gaji i u mnogim evropskim gradovima kao pojedinačno stablo i u malim sastojinama. Osetljiva je na negativno delovanje čoveka u prirodnim staništima, a ujedno dobro uspeva u urbanim uslovima.

Studenti iz Beograda i Novog Sada pokrenuli kampanju da podstaknu mlade da izađu na izbore
Grupa studenata iz Beograda i Novog Sada pokrenula je kampanju „Do tebe je” koja ima za cilj da podstakne veću izlaznost mladih u Srbiji na predstojećim izborima koji se održavaju 3. aprila 2022. godine.
Paralaleno sa predizbornom kampanjom koja je u toku, mladi aktivisti će, kako se navodi u njihovom saopštenju, promovisati svojim vršnjacima važnost učešća u političkim procesima i izborima preko društvenih mreža i putem internet stranice do-tebe-je.rs.
„Na ovom sajtu mladi će moći da se informišu o svim aktuelnostima izbornog procesa: akterima i listama, kao i prioritetnim politikama tih lista kada su u pitanju izazovi mladih u Srbiji”, navodi se u saopštenju.
Naveli su i da će u okviru kampanje, koja će trajati do izborne tišine, na društvenim mrežama svakodnevno objavljivati kratke video sadržaje u kojima će javne ličnosti svojim porukama pokušati da mladima ukažu na važnost izbornog procesa.
Istakli su da su svim izbornim listama uputili poziv da definišu svoje tri prioritetne politike kojima će poboljšati položaj mladih u Srbiji.
„Onog momenta kada prihvatimo toliko puta ponovljenu priču da su 'svi isti' i da taj jedan glas 'neće ništa promeniti', tada smo odustali od Srbije. Ako ne glasaju, mladi nemaju nikakav uticaj na to ko će i kako obavljati posao koji se tiče nas. Političare i političarke plaćamo mi da rade u našem interesu. Mi smo poslodavci, a oni zaposleni. Konkurs je raspisan, treće aprila ti biraš koga ćeš zaposliti”, naglasili su studenti, prenosi Beta.

Preminulo 17 osoba, 2.211 novozaraženih koronavirusom
U protekla 24 sata u Srbiji je 17 osoba umrlo od posledica infekcije koronavirusom, a zaraza je potvrđena kod njih 2.211, saopšteno je danas.
Kako se navodi na sajtu kovid19.rs, u istom periodu testirano je 14.386 osoba, javlja Beta.
Hospitalizovana su 1.104 pacijenata, a njih 63 je na respiratorima.
Od zvaničnog proglašenja pandemije koronavirusa, u Srbiji su od tog virusa umrle 15.604 osobe, a na današnji dan procenat smrtnosti iznosi 0,80.

SPC reagovala na Rezoluciju Evropskog parlamenta: Predrasude, bez prestanka se molimo za mir
Srpska pravoslavna crkva (SPC) reagovala je danas na nedavnu Rezoluciju Evropskog parlamenta o spoljnom uplitanju u sve demokratske procese u Evropskoj uniji navodeći da pominjanje SPC „zasnovano isključivo na dubokim istorijskim predrasudama i tendenciozno kreiranim stereotipima nije iznenađujuće, ali, svakako, jeste duboko razočaravajuće”.
„Stavljanje SPC u ulogu uzročnika 'napetosti među etničkim grupama na zapadnom Balkanu kako bi raspirila sukobe i podelila zajednice', potpuno je suprotno činjenicama i zalaganju crkve u svakodnevnom životu i stoga takav stav odlučno odbijamo”, poručila je SPC, prenela je njena Informativna služba.
U reagovanju se ističe da se SPC „bez prestanka moli za mir, gradi mir i podstiče svoj verni narod da zaceljuje rane prošlosti, unapređuje poverenje i gradi mostove saradnje sa susedima, bez obzira na to kako se mole i kom narodu pripadaju”, prenosi Beta.
Takođe, SPC je navela da je „začuđujuće stavljanje u negativan kontekst pitanja zaštite tradicionalnih porodičnih vrednosti, za koje se srpska crkva zalaže na isti način kako to zaista čini i Ruska pravoslavna crkva, kao i sve ostale pomesne pravoslavne crkve bez izuzetka, ali, ni najmanje različito, i katolička crkva, kao i neke crkve reformacije”.
U reagovanju se kaže da je „podjednako teško razumeti zašto se u Rezoluciji kao sporan pominje odnos između države i crkve, svako ko se imalo interesuje za ovo pitanje zna da se SPC zalaže, što je u dobroj meri uređeno konkretnim zakonima u državama gde vrši svoju misiju, za načelo kooperativne odvojenosti crkve i države”.
„Naposletku, niti postoji niti može da postoji uplitanje, bilo sa Istoka bilo sa Zapada, u fundamentalna pitanja mira i saživota, koja se nalaze u središtu interesovanja, rada i angažovanja SPC”, poručila je SPC.
Evropski parlament je rezolucijom osudio, kako se navodi, napore Rusije da iskoristi etničke tenzije na Zapadnom Balkanu „u cilju rasplamsavanja sukoba i podele zajednica”, što bi moglo dovesti do destabilizacije celog regiona.
Medu elementima rezolucije obuhvata se i zabrinutost evropskih zastupnika zbog „pokušaja pravoslavne crkve u zemljama kao što su Srbija, Crna Gora i Bosna i Hercegovina, posebno u entitetu Republika Srpska, da promoviše Rusiju kao zaštitnicu tradicionalnih porodičnih vrednosti i ojača odnose između države i crkve”.

Gotovo 500 kompanija podnelo zahtev za uključenje u model dualnog obrazovanja
Gotovo 500 kompanija u Srbiji podnelo je zahtev da se uključi u model dualnog obrazovanja u narednoj školskoj godini, od čega su 35 procenata nove firme, odnosno one koje do sada nisu učestvovale u ovom vidu školovanja đaka kroz rad, objavila je danas Privredna komora Srbije (PKS). Privreda je preko PKS podnela i 878 izjava o spremnosti poslodavaca za organizaciju učenja kroz rad, a ponuđena su mesta za 3.600 novih učenika, navedeno je u saopštenju.
„U skladu sa Zakonom o dualnom obrazovanju, PKS dostavila je Ministarstvu prosvete, nauke i tehnološkog razvoja Plan za uključivanje poslodavaca u dualno obrazovanje za školsku 2022/2023. godinu, a konačnu odluku o odobrenim odeljenjima po dualnom modelu obrazovanja doneće resorno ministarstvo objavljivanjem Konkursa za upis učenika u srednje škole, koji se očekuje krajem aprila 2022. godine”, objasnila je rukovodilac Centra PKS za edukaciju, dualno obrazovanje i obrazovne politike Mirjana Kovačević.
Ona je podsetila da je PKS godinama unazad, prepoznata kao jedan od ključnih aktera u procesu dualnog obrazovanja, s obzirom da se nova metodologija upisa u srednje škole bazira na potrebama privrede.
„U tom smislu, zadatak PKS i regionalnih komora jeste da sagleda realne potrebe privrede i da zastupa njene interese u vezi sa upisom obrazovnih profila po dualnom modelu obrazovanja”, dodala je Kovačević, prenosi Beta.
Za narednu školsku godinu, kako je istaknuto, za realizaciju po dualnom modelu biće spremno 67 dualnih obrazovnih profila od kojih je 14 novih među kojima su elektrotehničar telekomunikacija, rukovalac poljoprivredne mehanizacije, kulinarski tehničar, turistički tehničar, vodoinstalater, tehničar industrijske robotike, galanterista, tehničar za bezbednost železničkih pruga i drugi.
Dualno obrazovanje je najzastupljenije u sektorima metalske i mašinske, posebno auto industrije, zatim prehrambene, tekstilne, drvne industrije, kao i građevinarstva, turizma i ugostiteljstva, trgovine i saobraćaja - logistika i špedicija, avio saobraćaj.
Privreda najviše traži profile bravar-zavarivač, industrijski mehaničar, operater mašinske obrade, ali su potrebni i trgovci, kao i kuvari i konobari.
Traženi su i tehničari mehatronike, tehničari za kompjutersko upravljanje CNC mašinama, kao i mehaničari motornih vozila.
Po dualnom modelu u Srbiji trenutno se obrazuje 8.000 učenika u 150 srednjih škola i 700 kompanija.
Za ovaj vid školovanja prilagođena su 53 obrazovna profila (24 trogodišnja i 29 četvorogodišnjih), koja pokrivaju sve privredne sektore.
Iz PKS su istakli da su benefiti dualnog obrazovanja poslodavce višestruki.
Objašnjeno je da poslodavci koji imaju učenike u dualnom obrazovanju neće imati potrebu da prilikom zapošljavanja novih radnika izdvajaju znatna sredstva za organizovanje dodatnih obuka ovih radnika, jer buduće zaposlene mogu odabrati među učenicima koji su učenjem kroz rad u njihovim objektima već stekli potrebna stručna znanja i veštine.
Na taj način se smanjuju troškovi selekcije novih kadrova i skraćuje se vreme uvođenja u posao novog radnika, objavila je PKS.
    </div>
<div id="zdravlje">
Prva operacija u novoj zgradi Instituta „Dedinje” uspešno urađena
Prva operacija u novoj zgradi Instituta za kardiovaskularne bolesti Dedinje, uspešno je urađena danas, a predvodio je poznati vaskularni hirurg prof. dr Božina Radević.
Prva operacija unutrašnje karotidne arterije urađena je u jednoj od četiri operacione sale u novoj zgradi.


Vaskularni hirurg prof. dr Božina Radević


Operacija je, kako objašnjava Radević, rađena zbog promena na delu arterije koji doprema krv u mozak.
„To je osiromašivalo mozak, on nije mogao da funkcioniše normalno kao sa optimalnom količinom krvi i kiseonika. Napravio sam operaciju tih masa koje su sužavale arteriju, uklonio sam ih, i ona sada radi isto kao kad je bila normalna”, kazao je dr Radević.
Operacija je prošla dobro, a kako kaže poznati hirurg, utisci su izvanredni, imajući u vidu nove uslove za rad.


U jednoj od četiri operacione sale, koliko ih ima u novoj zgradi, urađena je prva operacija unutrašnje karotidne arterije.


„Ovakve uslove za rad nikad nismo imali, oni daju mogućnost za izvanredno lečenje bolesnika. Sa strane hirurga, posle toliko godina rada, mogu da kažem da kada sam počeo da radim to je bilo sasvim teško, ne može se porediti sa ovim”, istakao je Radević.
Stručnjak iz oblasti vaskularne hirurgije u penziji je više od deset godina, a mladim kolegama poručuje da veruje u njih, te da će zbog uslova na novom Institutu, uspeh u lečenju pacijenata biti veći nego što je do sada bio.


Prva operacija u novoj zgradi Instituta za kardiovaskularne bolesti „Dedinje”


„Sada je pred njima i na njima kakve će sve rezultate postizati, a sve uslove imaju”, poručio je on mladim kolegama.
Prva operacija u novoj zgradi izvršena je i uz pomoć anesteziologa prof. dr Boška Radomira, prof. dr Miomira Jovića, a uz asistenciju lekara koji rade na Institutu Dedinje, kako na hirurgiji tako i na anesteziji.
    </div>
    <div id="vreme">
Sutra i do 17 stepeni, popodne naoblačenje
U Srbiji će sutra tokom dana biti pretežno sunčano i natprosečno toplo, dok se posle podne na severu, a uveče i u ostalim krajevima, očekuje postepeno naoblačenje, tokom noći na severu s kišom.
Prema prognozi Republičkog hidrometeorološkog zavoda, ujutro će biti mestimično slab, na jugu i istoku zemlje lokalno i umeren mraz. Jutarnja temperatura iznosiće od minus 7 do 3, najviša dnevna od 13 do 17 stepeni.
I u Beogradu će sutra ujutro na širem području biti slab mraz. Tokom dana pretežno sunčano i natprosečno toplo, a uveče postepeno naoblačenje. Duvaće slab do umeren, istočni i jugoistočni vetar. Jutarnja temperatura u glavnom gradu biće od minus 2 do 3, najviša dnevna oko 16 stepeni.
Prema izgledima vremena za narednih sedam dana, do utorka, 22. marta, u sredu će biti pretežno oblačno, mestimično s kišom, na visokim planinama i sa snegom, a dnevna temperatura biće u padu.
U južnim krajevima pre podne uglavnom suvo. Posle podne u Vojvodini prestanak padavina, uveče i delimično razvedravanje.
Duvaće umeren, na severu i jak severozapadni vetar.
Zatim promenljivo i svežije, ujutro mestimično sa slabim mrazem, tokom dana ponegde sa kratkotrajnom kišom, na planinama povremeno sa slabim snegom, ali će se u većini mesta ipak zadržati suvo.
    </div>
    <div id="politika">
Euleks dovodi pojačanje na KiM
PRIŠTINA - Na Kosovu i Metohiji će u narednim nedeljama privremeno biti raspoređena 92 pripadnika Evropske žandarmerije, kao pojačanje postojećoj policijskoj jedinici Euleksa, saopštila je danas ta misija EU u pokrajini.
Rezervna policijska jedinica sastavljena je od 92 pripadnika EUROGENDFOR iz Portugala, Francuske i Italije.
S obzirom na bezbednosno okruženje na KiM rezervisti FPU će podržati Euleks u ispunjavanju zadataka, uključujući i funkciju drugog bezbednosnog organa na KiM u slučaju potrebe.
Euleks FPU je deo trostrukog bezbednosnog mehanizma u kojem je kosovska policija prvi bezbednosni odgovor, Euleks drugi, a Kfor treći bezbednosni odgovor.
Redovni sastav FPU trenutno čini 105 pripadnika policije stacioniranih u Mitrovici, dok rezervni sastav FPU koji čine i pripadnici EUROGENDFOR ima 92 žandarma: 42 iz Portugala, 28 iz Francuske i 22 iz Italije.
Oni će biti smešteni u bazi za podršku EULEKS u Kosovom Polju i biće pod komandom Euleksa.
Raspoređivanje rezervnog sastava FPU pokazuje odlučnost Euleksa da nastavi da podržava stabilnost KiM i doprinosi bezbednosti žena, muškaraca, devojčica i dečaka iz svih zajednica na KiM, navodi se u saopštenju, prenosi Tanjug.

Ponoš: Režim 30 godina zloupotrebljava naša patriotska osećanja
Predsednički kandidat koalicije Ujedinjena Srbija Zdravko Ponoš ocenio je danas da se već 30 godina od građana očekuje da se žrtvuju za državu, a da se „više puta ispostavilo da to uopšte nije bilo za državu, već za režim koji je zloupotrebljavao patriotska osećanja”.
„Tražili su od nas da damo mladost, zdravlje, živote, tražili su da dajemo pare za preporod, uzimali su nam penzije, tražili su da se odreknemo kuća i njiva za rudnik, da damo vodu za hidrocentralu, da damo svoj glas za izneverena obećanja. Dosta je sa tim”, naveo je Ponoš u saopštenju.
Ocenio je da je vreme da se Srbija preuredi i da počne da radi u interesu svog naroda i svojih građana.
„Izađimo na izbore u aprilu i izaberimo olovkom takvu Srbiju, koja će biti kuća za sve svoje ljude, kuća za sve nas”, kazao je Ponoš, prenela je Beta.

Vučić: Biće potpuna katastrofa ako Bugarska prekine dotok gasa iz Rusije
VRANjE - Predsednik Srbije Aleksandar Vučić rekao je danas da su vesti o posledicama krize u Ukrajini svakodnevno sve lošije i da bi za Srbiju bila katastrofa ukoliko bi Bugarska zaustavila tranzit ruskog gasa ako ga Rusija bude plaćala u rubljama.
„Vest iz Bugarske pogodila me je kao grom iz vedra neba. Postoji objektivan problem, Rusi nemaju pare, kada im uzmete 300 milijardi u zlatu, sve dolare i efektivu, i terate ih do bankrotstva kako će da plate u dolarima, a ako će da placaju u rubljama, a vi presečete tranzit gasa, računam da i nas neko nešto mora da pita”, istakao je Vučić.
On je tako komentarisao pitanje o najavi Bugarske da će ako Rusi počnu da plaćaju tranzit gasa u rubljama zaustaviti tranzit njihovog gasa preko Balkanskog toka.
To bi za nas bila potpuna katastrofa, ukazao je Vučić navodeći da svi ostali imaju odnekud da dobiju gas, a mi nemamo odakle sem preko Ukrajine i Mađarske ili balkanskim tokom iz Bugarske.
„Ako nam to ukinu ne znam sta da radimo. Sad ćemo da kupujemo i po bilo kojoj ceni da utiskujemo gas, ali to nam je nedovoljno. Ne znam sta da kažem, borimo se na dnevnom nivou”, istakao je Vučić.
On je rekao da je sve što je rađeno godinama, što je stvaran, kako kaže uspešniji sistem neko sruši za mesec dana, iako ste ni krivi ni dužni, i platili ste milijardu i po evra za taj gasovod da bi gasa imala uvek.
Na pitanje o povećanju cena energenata i hrane u drugim zemljama i da li će Srbija uspeti da zadrži cene, Vučić je rekao da je mnogo teško održati njihov nivo, ali da se za sada držimo.
On je podsetio da je električna energija 11 puta niža nego na tržištu i najniža u Evropi, kao i gasa ne računajući Rusiju i Azerbejdžan koji su proizvođači i izvoznici.
„Što se tiče nafte imamo formulu i sporije nam raste cena, iako smo voleli da uzmemo nešto na akcizama, a da gas i struja budu niži”, napomenuo je Vučić i dodao da skače struja u Grčkoj, a da će u Bugarskoj za 58 posto biti viša od aprila.
On je dodao da je lako reći da treba smanjiti poreze i akcize, ali da i budžet treba da izdrži, i da ne raste javni javni dug.
„Ja neću to da radim u ovoj zemlji, neću ni pred izbore, mogli smo da kažemo ukidamo akcizu, a šta posle izbora, da je povećamo duplo. Ne možemo neodgovorno da se ponašamo. Mnogo je briga i muka. Nema odmora od groznih vesti”, ocenio je Vučić, prenosi Tanjug.
 
Vučić: Pomoćemo s gorivom poljoprivrednicima
VRANjE - Predsednik Aleksandar Vučić izjavio je danas da podaci o potrošnji goriva za vikend govore da se tržište umirilo, najavljujući da će se doneti odluka o dodatnoj pomoći poljoprivrednicima kada je gorivo u pitanju.
„Analizirao sam sve podatke oko potrošnje goriva za vikend. Uspeli smo da umirimo tržiste i, rekao bih, pristojnom cenom u poređenju sa zemljama u regionu, ali i količinama nafte i naftnih derivata koje smo obezbedili”, rekao je Vučić novinarima u Vranju, prenosi Tanjug.
Dodao je da se razmatra mogućnost kako dodatno pomoći poljoprivrednicima kad je reč o gorivu, kako se ono ne bi švercovalo.
„Razmatramo mogućnosti, do srede bi trebalo da se donese zaključak i kako, do koje količine i za kolike površine, za registrovana poljoprivredna gazdinstva, da ljudima dajemo u kanistere. Ne želimo švercovanu robu, da nam se to pojavljuje na ulici... Hoćemo da pomognemo poljoprivrednicima”, rekao je Vučić.
 
Vučić: Svega ima dovoljno, uskoro izvoz pšenice u Albaniju
VRANjE - U najkraćem mogućem roku dozvolićemo izvoz ugovorene pšenice u Albaniju, izjavio je predsednik Aleksandar Vučić i dodao da će biti isti slučaj sa svakom zemljom u regionu, jer Srbija svega ima dovoljno, a to znači da će biti i za zemlje u regionu.
Odgovarajući na pitanja novinara u Vranju, Vučić je konstatovao da su pšenica, ulje, brašno, a posebno kukuruz, sve traženiji, u regionu i svetu.
Vučić je pojasnio da Srbija ima neke stare, ali i neke nove ugovore o izvozu čak 350.000 tona pšenice, ali je on sam, kaže, zamolio Vladu Srbije da se taj izvoz zaustavi, jer bi nestalo 800.000 tona iz robnih rezervi, što takođe ne bi bio značajan problem, ali bi ti trebalo da se sačuva za građane regiona.
„Prve zvanične zahteve koje smo dobili, bili su u skladu sa tim ugovorima, potpisanim sa Albanijom. O tome sad razgovaramo i u najkraćem mogućem roku dozvolićemo izvoz pšenice u Albaniju. To je rešeno za kratko vreme”, rekao je Vučić.
Predsednik je ukazao da će isto važiti za bilo koju zemlju u regionu, jer Srbija nema problem sa tim.
On je, međutim, ukazao, da kada se kaže da nešto traže seljaci, to uglavnom, zapravo, traže trgovci.
„Kad mi (predsednik PKS Marko) Čadež kaže da traže seljaci.. Ja pitam koji seljak? To traže trgovci. Da ih nabrojim, Aleksandar Kostić, sposoban momak, jedan Moldavac i još tri kompanije. Oni su razumni, najveći trgovci i sa njima se dogovaramo - cenu ste dobili, ovo je vaše odobreno da izvezete, a ono što hoćemo da zadržimo ćemo da otkupimo po tržišnoj ceni...„, rekao je Vučić.
Ali će, dodaje, biti omogućen kontrolisan izvoz, kako se ne bi ugrozile potrebe domaćeg stanovništva, ponavljajući da kada kaže domaće, uvek misli i još 20-ak odsto preko realnih potreba, jer uvek treba da bude malo više.
„To je domaćinsko ponašanje. Ljudi u regionu, ni u okviru Otvorenog Balkana, niti u BiH ili Crnoj Gori neće imati problem”, rekao je Vučić, preneo je Tanjug.
 
Vučić: Dežurni mrzitelji Srbije uputili pismo Borelju i EK
VRANjE - Predsednik Srbije Aleksandar Vučić izjavio je danas da su pismo predsednici Evropske komisije Ursuli fon der Lajen i evropskom šefu diplomatije Žozepu Borelju, u kojem traže da se privremeno zamrznu pristupni pregovori sa Srbijom dok ne uskladi politiku prema Rusiji, uputili dežurni mrzitelji čiji je životni san da Srbija nikada, nigde i ni na koji način ne napreduje.
Vučić je odgovarajući na pitanja novinara u Vranju rekao da se nagledao i naslušao bezbroj pritisaka sa različitih strana i naglasio da nema problem sa tim i sa uvredama koje dolaze, ali da ''ima probem sa lažima'' da se u Srbiji skupljaju dobrovoljci za ukrajinski rat ili da vlast skuplja one koji protestuju ili podržavaju jednu ili drugu stranu u Ukrajini.
„Nemojte da lažete. Ti koji se skupljaju na protestima protestuju protiv mene. Samo obavestite tako svoju javnost, nemojte da ih lažno obaveštavate'', rekao je Vučić na pitanje o zahtevu devetoro poslanika Evropskog parlamenta iz liberalne grupe „Obnovimo Evropu” da se privremeno zamrznu pristupni pregovori sa Srbijom, kao i da joj se obustavi finansijska pomoć dok ne uskladi svoju politiku prema Rusiji.
Dodao je da je mnogima iz mnogo razloga najlakše da sa svoj bes iskale na Srbiji što poziciju naše zemlje, ističe, čini još delikatnijom i težom.
''Zato je potrebno da se borimo zajedno, da se radujemo ovakvim, veličanstvenim projektima i zapošljavanju ljudi jer to ekonomski diže i snaži Srbiju'', poručio je Vučić u Vranju gde je prisustvovao otvaranju fabrike „Teklas Automotive'', prenosi Tanjug.
 
Neozbiljno poređenje letelice od šest tona sa dronom na utakmici
VRANjE - Predsednik Srbije Aleksandar Vučić rekao je danas da je neozbiljno i neodgovorno što se u pojedinim medijima naklonjenim opoziciji poredi pad bespilotne letelice od šest tona u Zagrebu sa dronom na fudbalskoj utakmici Srbija-Albanija u Beogradu pre nekoliko godina i ponovio da Srbija ima čime da obori takve letelice u slučaju da ugrožavaju njeno nebo.
Vučić je na pitanje o komentarima da se ''Srbiji već desio dron na utakmici sa Albanijom, rekao da se oni koji to porede govore o igrački za decu i upitao kakve veze imaju dronovi, koji mogu da ponesu samo kameru ili papir, sa ozbiljnim, ubitačnim letelicama koje nose šest tona.
„To samo govori o stepenu neozbiljnosti i neodgovornosti u našem javnom diskursu'', rekao je Vučić novinarima u Vranju gde je prisustvovao otvaranju fabrike „Teklas Automotive''.
Ponovio je da veruje da bi Srbija oborila tu letelicu od šest tona jer ima čime za razliku od nekih koji nemaju.
„Imamo najbolje rakete ''vazduh-vazduh'', sada imamo ''vazduh-zemlja'' rakete za migove 29 četiri plus generacije'', rekao je Vučić.
Dodao da se svakodnevno vrši ''er polising'' - policijska zaštita neba iznad Srbije i da postoji procedura, odnosno, da se prijavljuje kada uleti strano telo na teritoriju naše zemlje.
Kako je objasnio, onda se trazi odraz, da li je to telo naoružano ili ne, da li je opasno ili ne i ko treba da reaguje.
Ako postoji opasnost, dižemo migove koji traže od posade spuštanje.
''Ako je reč o bespilotnoj letelici, oni traže dozvolu, tamo gde ima žive sile moraju da traže od Vrhovne komande, ako ne dobiju pitaju mene i načelnika Generalštaba, odmah reaguju i upucavaju metu. Ne sme da se pusti bilo šta što bi na bilo koji način moglo da ugrozi naše građane'', podvukao je Vučić.
Naveo je da je slučaj u Zagrebu bio politička provokacija i da nije imamo veze sa stvarnim ugrožavanjem ljudi.
''Hrvatska ima izvanrednu vojsku i da je u točkašima mnogo bolja od nas, ali da je u Ratnom vazduhoplovstvu i PVO nešto slabija i da je zato kupila 12 ''Rafala'', rekao je Vučić, prenosi Tanjug.

Istekao rok za predaju lista
U ponoć je istekao rok za predaju lista za parlamentarne izbore, kao i za predaju kandidatura za predsedničke izbore raspisane za 3. april i ostalo je još samo da se Republička izborna komisija (RIK) izjasni o još dve predsedničke kandidature i jedne poslaničke liste koje su predate kasno sinoć, da bi konačna lista onih koji će birače biti konačna.
U trci za predsednika Republike ove godine trebalo bi da bude osam kandidata, što je za tri manje nego na prethodnim izborima 2017. godine.
Republička izborna komisija do sada je proglasila šest predsedničkih kandidata, među kojima - Miloša Jovanovića ispred koalicije Nada, Zdravka Ponoša kojeg je predložila koalicije „Ujedinjeni za pobedu Srbije”, Milice Đurđević Stamenkovski ispred stranke Zavetnici, prenosi Tanjug.

Dačić u Guči: Nije lako izboriti se da svira srpska truba
Predsednik Socijalističke partije Srbije i nosilac liste Koalicije SPS - JS - ZS, Ivica Dačić održao je predizborni skup u Guči gde su ga dočekale pristalice sa trubačima.
Kako je saopštio SPS, Dačić je rekao da nije lako izboriti se da svira srpska truba, jer „nama sve zabranjuju”.
„Srbi na trubi mogu da sviraju šta hoćete. I narodnu muziku i džez, i veselje i tugu. Zato što Srbi imaju dušu. Naša truba ima dušu. Oni tu dušu ne razumeju i zato nikada neće moći da je ubiju”, rekao je Dačić.

Za zdravstvo dostupno svima bez lista čekanja
Brzom legalizacijom zaustaviće se građevinska mafija, a ljudi će biti bez straha u svojim kućama da će im doći inspektor po mito, ili javni izvršitelji da pljačkaju narod zbog jednog neplaćenog računaMetro je uslov normalnog funkcionisanja svakog velikog grada. Pored dve planirane linije, Beogradu su potrebne i linije koje bi povezivale sve prigradske opštine s centrom grada. Nastavili bismo s projektovanjem linija, ali izgradnju metroa bismo nastavili tek nakon završetka kanalizacione mreže koja mora doći do svake kuće na teritoriji Beograda. Ovo su dva skupa projekta, ali mi mislimo da je kanalizacija prioritet zbog očuvanja zdravlja Beograđana, kaže u intervjuu za „Politiku” Miljko Ristić, kandidat za gradonačelnika izborne liste „Dr Vojislav Šešelj – Srpska radikalna stranka”.
Kao jedan od najboljih srpskih kardiohirurga, istaknuti naučnik i profesor Medicinskog fakulteta, kako ste prelomili da budete kandidat za gradonačelnika SRS-a?
Dugo sam u zdravstvu i Beograda i Srbije i iz razgovora s desetinama hiljada pacijenata video sam koliko je njihovo nezadovoljstvo procedurama oko prijema, dijagnostike, zakazivanja specijalističkih pregleda i često višemesečnim čekanjem na eventualno indukovanu hiruršku intervenciju, koja se odlaže i po nekoliko puta, a bolest uzima svoj danak. Lekar pojedinac u zdravstvenom sistemu Srbije ne može da izmeni skoro ništa, ali s pozicije gradonačelnika Beograda sigurno može i ja već znam i kako. Lako sam prihvatio ponudu dr Vojislava Šešelja da me Srpska radikalna stranka kandiduje za gradonačelnika, ja sam član ove stranke trideset godina. Nisam imao nikakvu dilemu. Program naše stranke se nikada nije menjao. Od početka ideja je bila zaštita srpskog stanovništva i zaštita osnovnih ljudskih prava u svakodnevnom životu našeg naroda u republikama bivše Jugoslavije, koje su u međuvremenu postale države, a srpski narod se raselio širom sveta. Jasenovac, „Oluja”, ubijanje Srba na Kosovu i Metohiji i prodaja njihovih organa samo su neke od strahota srpskog naroda na koje je uvek i jasno ukazivala Srpska radikalna stranka.
Zašto bi neko glasao upravo za vas i listu SRS-a?
Moja aktivnost u SRS-u je prevashodno medicinskog karaktera, a u mom poslu sam naučio da pomažem svima, svakom građaninu kome je moja lekarska pomoć potrebna. To iskustvo preneću i na funkciju gradonačelnika. Kao što zdravstvena zaštita mora biti dostupna svima, bez obzira na stranačku ili bilo koju pripadnost, tako i usluge gradske uprave moraju biti dostupne svakom stanovniku našeg glavnog grada. Tako će i biti kada ja budem gradonačelnik. Neće mi biti teško da to realizujem jer je na našoj listi mnogo poletnih, mladih, obrazovanih ljudi, ali i onih s ozbiljnim iskustvom i, što je najvažnije, sve su to pošteni ljudi koji će raditi isključivo u interesu naših sugrađana.
Ako budete u prilici da SRS formira vlast u Beogradu, da li ćete ući u koaliciju sa SNS-om ili drugom grupacijom partija?
O koalicijama se razgovara posle izbora. Načelno bih rekao da bismo mogli biti koaliciona vlast sa Srpskom naprednom strankom, jer u timu koji je do sada vodio Beograd ima i stručnih, i poštenih i vrednih ljudi. Ja bih mogao samo s takvima. S obzirom na to da je opštepoznato da sam ja ljubitelj fudbala, svoju ekipu saradnika vidim kao državnu reprezentaciju. Igraju svi koji imaju rezultate. Prioritet bi svakako bili baš takvi ljudi iz Srpske radikalne stranke.
Najavili ste da ćete izgraditi most između Zemuna i Velikog ratnog ostrva i unapređenje rada domova zdravlja, da li su to najjači vaši izborni aduti?
Unapređenje zdravstvenog sistema Srbije, koji bih ja započeo u Beogradu, u oblasti je primarne zdravstvene zaštite. Svaka beogradska opština imaće savremeno opremljen dom zdravlja sa svim specijalističkim službama, što će značajno rasteretiti ustanove tercijalne zaštite i doprineti bržem lečenju najtežih bolesnika. Zaštita životne sredine je takođe veoma važna i u Beogradu povezana s nepostojanjem kanalizacione mreže i ta izgradnja je jedan od naših prioriteta. Kada se kanalizacija ne bude izlivala u Savu i Dunav, imaćemo mnogo zdraviju životnu sredinu.



Neverovatno mi je da bi neko uklanjao spomenik Stefanu Nemanji

Da li biste nastavili s projektima kao što je izgradnja metroa i da li biste uklonili spomenik Stefanu Nemanji?
Neverovatna mi je ideja da bi neko uklanjao spomenik Stefanu Nemanji. Naravno da mi tako nešto ne pada na pamet. Zbog istorijskog značaja, a i ukrasa Beograda, što taj spomenik zaista jeste.

Sa čime biste prvo krenuli?
Mora se odmah početi s izradom projektne dokumentacije za kanalizacionu mrežu celog Beograda. Ada Ciganlija i Veliko ratno ostrvo su omiljena izletišta Beograda, ali im se ne pridaje dovoljno pažnje. Pogotovo Veliko ratno ostrvo, koje je pravi dragulj, i moja namera je da od njega napravim turističku atrakciju svetskog glasa. Zato moramo najpre da napravimo trajni most do ove turističke oaze, a ostavili bismo mogućnost i prelaska na Ratno ostrvo vodenim putem, što bi sigurno bilo interesantno za jedan broj turista. Cilj mi je da stranci vraćaju u Beograd i zbog Velikog ratnog ostrva.
Ocenite dosadašnji rad gradske vlasti koja upravlja Beogradom deset godina. Šta biste drugačije uradili umesto sadašnje vlasti?
Mnogo toga treba raditi efikasnije i brže.
Navedite neki primer?
Legalizaciju objekata bez građevinskih dozvola, recimo. Zahtevi za legalizaciju decenijama su u pisarnicama gradskih opština. To se namerno ne radi jer dok god ne bude sve legalizovano, po Beogradu će se nastaviti bespravna gradnja i nicaće neplanske zgrade u centru glavnog grada. Brzom legalizacijom zaustaviće se građevinska mafija, a ljudi domaćini uživaće u svojim kućama bez straha da će im doći neki inspektor po mito da bi mu navodno zaštitio kuću od rušenja. Kao gradonačelnik odmah bih naložio izradu detaljnih urbanističkih planova koji su osnov za legalizaciju, ali i brana budućoj neplanskoj gradnji. Korupcija se mora iskoreniti iz svih gradskih službi. Komunalna javna preduzeća neće moći da nezakonito rade s javnim izvršiteljima i da pljačkaju narod zbog eventualno jednog neplaćenog računa.

Koalicija NADA: Ukinućemo porez na zarade za deficitarna zanimanja
Srpska koalicija NADA saopštila je danas da će, ukoliko dođe na vlast, ukinuti porez na plate za deficitarna zanimanja, kako bi stručne radnike zadržala u Srbiji.
Kako navodi koalicija koju čine POKS, DSS i 25 udruženja građana, ukidanjem poreza na zarade, poslodavci bi mogli radnicima deficitarnih zanimanja odmah da povećaju plate za 40 posto, pa tako stručnjaci ne bi više morali da odlaze u inostranstvo zbog veće zarade, preneo je Tanjug.
„Ovim bi se rešio jedan od najvećih izazova na našem tržištu rada, da stručnjaci i vrhunske zanatlije odlaze u inostranstvo, a Srbija gubi značajnu i produktivnu radnu snagu”, izjavio je jedan od lidera koalicije NADA i predsednik POKS Vojislav Mihailović.

Dačić: Uvođenjem sankcija naudili bismo sebi a ne Rusiji
Kandidat za premijera koalicije oko Socijalističke partije Srbije (SPS) Ivica Dačić ocenio je danas da Beograd eventualnim uvođenjem sankcija Rusiji, ne bi naudio Moskvi već sopstvenim interesima.
Dačić je ponovio da Rusija pomaže zaštiti državnih i nacionalnih interesa Srbije, jer kako je rekao, ne dozvoljava da Kosovo „prođe” kroz Savet bezbednosti UN.
„Mi smo Rusiji večno zahvalni što je 2015. digla glas protiv rezolucije o Srebrenici. Rusija je jedina zemlja koja će da stavi veto na priznanje Kosova u Savetu bezbednosti dok zapadne zemlje neće povući priznanje nego će to gurati i dalje. Da li se onda nama isplati da uvedemo sankcije Rusiji? Time Rusiji nećemo nauditi ali sebi hoćemo”, rekao je Dačić za TV Prva, prenosi Beta.
Podsetio je da se u okviru pretpristupnih pregovora o članstvu u EU Srbija obavezala da postepeno usklađuje spoljnu i bezbednosnu politiku sa Unijom, ali i dodao da će se Beograd „odmah uskladiti” ako će sutra postati član EU.
„Pogrešno je reći da je neko na strani Rusije, ja sam na strani Srbije, ali ko se zalaže za sankcije Rusiji taj je protiv srpskih interesa”, kazao je Dačić.
Govoreći o predstojećim izborima, Dačić je ponovio da je „najbolje za Srbiju” da on bude premijer, a Aleksandar Vučić da i dalje bude predsednik.
„Smatram da je za političku stabilnost Srbije u ovim turbulentnim vremenima veoma bitno da kormilo kojim se upravlja državom bude u sigurnim rukama. Moje mišljenje je da je za Srbiju najbolje da Vučić bude predsednik, a Dačić premijer”, dodao je lider SPS.

Moj tim čine mladi, sposobni i obrazovani
Naša koalicija socijalista i naprednjaka u poslednjih osam godina uradila je neverovatan posao u gradu. Pogledajte koliko se izgradilo i šta se sve gradiVelika mi je čast i zadovoljstvo da stanem na čelo beogradske liste kandidata u ime partije koja je druga po snazi u našoj zemlji. Poziv predsednika SPS-a Ivice Dačića, mog dugogodišnjeg prijatelja, shvatio sam kao priliku da svojim iskustvom doprinesem napretku ovog grada. Moja je želja da se odužim Beogradu za sve što je uradio za mene, Beograd me je odškolovao, ovde sam odrastao, stekao sam veliki broj prijatelja i proveo sam ceo svoj radni vek, kaže u intervjuu za „Politiku” Toma Fila, kandidat izborne liste „Ivica Dačić – premijer Srbije, Toma Fila – gradonačelnik Beograda”.
Šta biste prvo uradili ukoliko postanete gradonačelnik?
Naša koalicija socijalista i naprednjaka u poslednjih osam godina uradila je neverovatan posao u gradu. Pogledajte koliko se izgradilo i šta se sve gradi. To je jako važno zato što je Beograd godinama bio usporen. Danas možemo da se pohvalimo modernim gradom u koji dolaze ljudi iz celog sveta. Gradom koji je uznapredovao do kulturnog, sportskog i ekonomskog centra ovog dela Evrope. Pogledajte prostor Beograda na vodi, nekada zapuštenog dela u samom centru grada. Sećam se vrlo dobro da je to bio neuređen prostor s magacinima, đubretom, a danas možete videti sasvim drugačiju sliku. Videćete velelepne bulevare, trgove, šetališta i parkove, ukratko – danas je to jezgro budućeg novog centra dešavanja u Beogradu.
Koji će biti vaš prvi potez?
Pre svega hoću da pokrenem kampanju dodatnog čišćenja i uređenja grada. Znam ja da Gradska čistoća radi koliko može i da sistem funkcioniše, ali ja hoću da Beograd bude ponovo beo grad. Da naglasim tu potrebu za higijenom, za sređivanjem divnih fasada koje je Beograd sačuvao iz prošlih vremena. To su svedočanstva duha grada i njegove istorije, a to mi je jako važno.
Koja je vaša prednost u odnosu na protivkandidate?



Vidim da u kampanji ima nipodaštavanja

Tokom vašeg života i bogate karijere sigurno ste nailazili na prepreke, šta je bio vaš pokretač koji vam je pomagao da se izborite s njima i izađete kao pobednik?
Odmerenost, solidarnost i jednakost su oduvek bila načela kojima sam se vodio kako u privatnom, tako i u profesionalnom životu. Uvek sam uvažavao svoje suparnike u profesiji, tako i danas uvažavam sve protivkandidate. Nikoga ne potcenjujem. Nažalost, vidim da u kampanji nekih drugih ima i potcenjivanja i nipodaštavanja, što je veoma pogrešno. Zajedno sa svojom kancelarijom izgradio sam ugled braneći naše državnike u Hagu, ali sam prvenstveno borac za pravdu i istinu običnog čoveka. Moja uloga u odbrani naših oficira pred Haškim sudom je bila mala, sve je to zasluga većeg tima ljudi, profesionalaca, ali ja sam se nekako vezao za te ljude i o tome javno govorim jer sam kao čovek osetio veliku nepravdu prema njima. Svoj životni vek posvetio sam braneći najčešće obespravljene, ugrožene, često nedužne ljude, zato ću ja kao gradonačelnik biti najbolji zaštitnik običnih ljudi.

Kao svoju najveću prednost vidim svoje iskustvo i znanje da rukovodim timskim radom. Hoću tim sačinjen od mladih, sposobnih i obrazovanih ljudi koji su upoznati s gradskim temama. Samo kroz spoj mladosti i iskustva možemo očekivati najbolje rezultate za naš Beograd. Evo, na primer, podrazumeva se da bi moj tim vodio Nikola Nikodijević, koji je već toliko iskusan i verziran da poznaje sve probleme grada Beograda u detalje. Naravno da bih se oslonio na kadrove koji su pokazali vrsno znanje u koordinaciji rada ovako velikih sistema kao što su javna komunalna preduzeća, sistemi saobraćaja, snabdevanja milionskog grada, funkcionisanje zdravstvene zaštite, dečje zaštite, obdaništa, škola i sve drugo što čini život velikog grada. Neko mora stalno da usklađuje te sisteme na dnevnom nivou. Naravno da mi treba tim sposobnih ljudi.
Kako ste i sami rekli da ste socijaldemokrata, koje će gradske teme za vas imati poseban značaj?
Pored infrastrukturnih i drugih značajnih projekata, meni kao socijaldemokrati prioritet će biti socijalna briga, briga o deci i porodici i naravno briga o porodiljama, kao i našim najstarijim sugrađanima. Bez mladosti, bez oslanjanja na mlade, nema budućnosti za naš grad. To je valjda svima jasno, samo ja hoću to da naglasim. Grad Beograd već godinama vodi odgovornu socijalnu politiku i pruža podršku mladim roditeljima. Moji drugovi socijalisti su se i ranije zalagali za ove teme. Recimo, tako je Aleksandar Antić za vreme svog mandata u skupštini grada prvi predložio da se novčana pomoć isplaćuje i nezaposlenim porodiljama, dok je na inicijativu Nikole Nikodijevića grad Beograd počeo sa finansiranjem četvrtog pokušaja vantelesne oplodnje. Cilj mi je da još snažnije podržim mlade da se ostvare u njihovoj najbitnijoj životnoj ulozi.
Kao socijalista i istaknuti advokat upoznati ste s problemima penzionera i socijalno ugroženih, koja je vaša poruka njima pred ove izbore?
Najstarijim sugrađanima bih pre svega poručio da su oni u vrhu naše liste prioriteta. Socijalistička partija Srbije snažno je podržala rešenost Vlade Republike Srbije da se primanja penzionera usklade s troškovima života, a takođe smo preduzeli i niz koraka da zdravstvena zaštita i socijalna briga budu još dostupniji našim penzionerima. Iako smo u prethodnom periodu s našim partnerima učinili dosta, što možemo videti i po broju klubova za penzionere, kojih danas ima 32 na teritoriji Beograda, založiću se da se nastavi i dobra praksa rada gerontodomaćica i da se povećanjem njihovog broja ta usluga poboljša. Moja poruka njima je da ću uvek stati u odbranu njihovih interesa, budući da sam i sam čovek u godinama, ja to najbolje razumem.

Stamatović: Srbija treba da traži šansu na istoku, a ne u EU
Predsednik Zdrave Srbije i jedan od nosilaca izborne liste Suverenisti, Milan Stamatović izjavio je danas da Srbija treba da „traži šansu” na Istoku, kroz unapređenje odnosa sa Rusijom.
Stamatović, koji je i predsednik opštine Čajetina, ocenio je da Srbija treba „što čvršće” da sarađuje sa Rusijom.
„Čajetina je jedina opština u Srbiji koja ima kancelariju za saradnju sa Rusijom. Hoćemo da sarađujemo sa ruskim tržištem”, kazao je Stamatović za televiziju Pink, prenela je Beta.
Ocenio je da je Srbija danas „ozbiljno bolesno” društvo i to kako je rekao, ne zbog epidemije korona virusa već zbog odluka koje nisu bile u skladu sa nacionalnim interesima.
Ponovio je da su zaštita nacionalnih interesa, decentralizacija, oživljavanje poljoprivrede i turizma ključne tačke izbornog programa Zdrave Srbije.
„Suštinska reč je decentralizacija u svakom smislu. Nikom nije dobro ako su novčani tokovi centralizovani u Beogradu, onda se Srbija prazni a ljudi se gomilaju u glavnom gradu”, naveo je jedan od lidera liste Suverenisti.
Stamatović je dodao da očekuje da će ta izborna lista, na kojoj su i pokreti Dosta je bilo Saše Radulovića i Živim za Srbiju Jovane Stojković, preći izborni cenzus od tri odsto.
    </div>
    <div id="vesti">
Oko 4.000 civila evakuisano kroz sedam humanitarnih koridora
Konvoj od 160 automobila uspeo je da napusti Marijupolj.
Zamenica premijera Ukrajine Irina Vereščuk saopštila je da je tokom dana 4.000 civila evakuisano nekim od sedam humanitarnih koridora koji su funkcionisali.
Rusiju je optužila za to što preostala tri nisu radila. Navela je i da su ruske snage pucale na civile koji su se evakuisali iz regiona Kijeva, što je Moskva negirala.
Zamenik ministra unutrašnjih poslova Jevgenij Jenin rekao je da je 548.000 civila evakuisano od 24. februara kada je počeo sukob.
Granatirana je danas fabrika aviona "Antonov" u Kijevu. U Donjecku je oborena ukrajinska raketa "Točka U", tvrde iz DNR.
Moskva je saopštila da su ruske snage napredovale 11 kilometara unutar ukrajinske teritorije. Sutra se očekuje nastavak pregovora.
Portparol Vladimira Putina saopštio je da Kremlj nije dobio zahtev iz kabineta ukrajinskog predsednika Volodimira Zelenskog za organizovanje telefonskog razgovora dvojice predsednika.
Kremlj je ranije saopštio da Putin neće odbiti sastanak sa ukrajinskim kolegom kako bi razgovarali o okončanju neprijateljstava u Ukrajini.
Iz Kijeva su više puta tražili direktne razgovore između Zelenskog i Putina, a Zelenski je rekao u nedelju da ukrajinski pregovarači pokušavaju da obezbede takav sastanak.

Ranjen reporter Foks njuza u okolini Kijeva
Reporter američkog kablovskog kanala Foks njuz Bendžamin Hol povređen je danas u Ukrajini i hospitalizovan je, saopštila je izvršna direktorka te medijske korporacije Suzan Skot.
„Ranije danas, naš dopisnik Bendžamin Hol povređen je tokom prikupljanja informacija u okolini Kijeva u Ukrajini. Ben je hospitalizovan i naši timovi na terenu rade na prikupljanju dodatnih informacija", navela je Suzan Skot.
Ostali reporteri Foks njuza ostaju u Ukrajini kako bi izveštavali sa terena.

Neće biti susreta Putin - Bajden
MOSKVA - Moskva i Vašington ne žele da organizuju sastanak predsednika Rusije Vladimira Putina i SAD Džoa Bajdena, izjavio je danas portparol Kremlja Dmitrij Peskov.
Američki mediji preneli su ranije da se očekuje da predsednik Bajden otputuje u Evropi radi razgovora o situaciji u Ukrajini, prenosi TAS S.
„Neće biti susreta Putin-Bajden”, odgovorio je Peskov na pitanje da li se razmatra mogućnost susreta predsednika Rusije i SAD.
Kako prenosi NBC TV, tokom svog putovanja u Evropu, Bajden će verovatno posetiti Brisel, gde su sedišta upravnih tela NATO i EU, ali se ne navode dodatni detalji putovanja niti konkretni datumi, preneo je Tanjug.

Papa: Lideri nisu ništa naučili o ratovima iz 20. veka
VATIKAN - Papa Franja rekao je danas da rat u Ukrajini pokazuje da oni koji su na vlasti nisu naučili ništa iz teških lekcija iz ratova u prošlom veku.
Vatikan je odgovorio na ruski napad tako što je poslao kardinala Mihaela Černog u posetu ukrajinskim izbeglicama.
Vatikanski kardinal je bio u poseti nekim izbeglicama u Mađarskoj, a planirano je da poseti ostale izbeglice u Slovačkoj u sredu, pre nego što ode u Ukrajinu, preneo je AP saopštenje Vatikana.
Papa je danas izjavio da regionalni ratovi, posebno aktuelni u Ukrajini, pokazuju da, kako se navodi, „oni koji upravljaju sudbinama naroda i dalje nisu naučili lekcije iz tragedija 20. veka”, prenosi Tanjug.

Rat u Ukrajini stvara novi poredak u Evropi
Ukrajinska drama kojoj svedočimo već nedeljama neminovno se bliži kraju. Njeno okončanje najavljeno je praktično onoga trenutka kada je tzv. međunarodna zajednica, oličena prevashodno u Sjedinjenim Američkim Državama, odbila i samu pomisao da se uključi u sukob na Istoku Starog kontinenta. Kako je ovakav pristup dramatičnim događajima primljen među Ukrajincima, nije teško zaključiti. O tome najbolje kazuju kolone izbeglica. Bilo ka Zapadu ili ka Istoku.
Priče o tome da „u ovakvim okolnostima ne postoje opravdani razlozi za bilo čije uplitanje sa strane”, sem što zvuče cinično, običnim ljudima, onima koji su se našli u haosu rata samo dodatno uteruju strah u kosti. Ukratko, spoljna pomoć Ukrajincima, sem humanitarne, jednostavno je – zabranjena. Tako su odlučili u Vašingtonu.
Ipak, uplitanje je usledilo. Mada (zvanično) ne vojno. Svedoci smo zatvaranja pojedinih tržišta za ruske proizvode ili zabrana izvoza koječega u evroazijskog džina. Istovremeno, uočljivo je da se i ovaj proces odvija po naređenju izdatom iz jednog centra. Naravno ne evropskog, već onog koji je koliko pre nekoliko meseci zemlje Starog sveta, praktično, izbacio iz globalne igre, osmislivši novi vojni savez – Aukus (Australija, Velika Britanija i SAD), usmeren protiv Kine.
Da li aktuelna drama u bivšoj sovjetskoj republici najavljuje i suštinske političko-ekonomske promene u „atlantskom društvu”? Stvaranjem novog pakta s Londonom i Kanberom odstupanje Vašingtona od Evrope, posle „ukrajinske avanture”, čini se sasvim izvesnim.
A promene su već počele. Stari kontinent se, možda ne svojom voljom, vraća ustrojstvu i vrednostima iz vremena pre Prvog svetskog rata. Doduše, bez velikog Austrougarskog carstva, ali sa obnovljenim uticajem turske imperije. I, naravno, bez britanske monarhije, koja sve ubrzanije tone u sopstvenu nemoć.
Ostali igrači su tu, veliki i mali. I svi svesni da zavise isključivo sami od sebe, a ne od nekih naddržavnih asocijacija, kakve su trenutno EU i NATO. Uostalom, Rusija je već najavila da će drastično smanjiti svoje prisustvo i aktivnost u Savetu Evrope.
Ma koliko migracije naroda, kojima smo svedočili od početka 20. veka naovamo, učinile da ceo kontinent izgleda univerzalnije, doprinele su i novim oblicima nacionalnog svrstavanja, pa čak i netrpeljivosti prema dođošima. Svetski ratovi bili su u tom smislu jasna opomena.
Podsetimo, Amerika je u godinama na prelomu 19. i 20. veka još bila negde daleko, preko okeana, zauzeta svojim brigama i ambicijama i mamac tek za svetske avanturiste i begunce od zakona. Sudeći po aktuelnom odnosu prema ukrajinskoj drami i mogućim problemima s Kinom, distanciranje od Starog sveta za Amerikance danas je više potreba nego osmišljena politička strategija.
Ukratko, probleme Starog sveta ubuduće će morati da rešavaju sami Evropljani. Naravno, imajući u vidu interese Rusije, koja se neskriveno vraća svojim imperijalnim korenima. Većina je toga svesna, ali još uvek reaguju po automatizmu usađenom u vremenima kada je Vašington bio taj koji je odlučivao o svemu. U tom smislu treba posmatrati i ubrzano povinovanje pojedinih zemalja obavezi da u budžet NATO-a odvajaju dva procenta bruto domaćeg BDP-a.
Sa zapadne strane Atlantika svesni su da ukrajinski rat i po njih donosi samo loše posledice. Čak bi se moglo reći da je za nadležne u Vašingtonu gubitak ljudskih života u celoj toj računici manje važna stavka. Njima nedostaje rusko tržište, sa svim ekstravagantnim karakteristikama.
Evropa sa svojim usporenim socijalnim kretanjima to svakako ne može da nadomesti. Treba je na neki način podstaći. Primoravanje na saglasnost sa sankcijama istočnom džinu jedan je od načina da se to sprovede. Kako reče ruski ministar finansija Anton Siulanov: „SAD i EU čine sve što mogu da ograniče poslovanje s Rusijom bez obzira na to koliko će ovakvi potezi nauditi i njegovim inicijatorima.” A američki predsednik Džozef Bajden već je požurio da za ubrzanu inflaciju u svojoj zemlji optuži Rusiju.
Ono što najviše upada u oči je činjenica da se Evropska unija u novonastalim okolnostima najslabije snalazi. Nedostatak pravih lidera svakako je jedan od uzroka za ovakvo stanje. Ali savez 27 država, iznikao 1. novembra 1993. iz Evropske ekonomske zajednice i koji okuplja 450 miliona stanovnika, iskazuje neoprostivu slabost. Vojna potčinjenost Americi u velikoj meri se ukorenila i u poslovima ekonomije. I to više nije zasnovano na ideološkim sličnostima.
Ukoliko se ne prene, Evropi preti opasnost da u svemu potpadne pod uticaj zapadnog komšije. A jedna Amerika svetu je sasvim dovoljna.

Vlada Velike Britanije osudila skandiranje navijača Čelsija Romanu Abramoviču
LONDON - Vlada Velike Britanije nazvala je danas „potpuno neprikladnim” da navijači Čelsija skandiraju ime vlasnika kluba Rusa Romana Abramoviča, koji se suočava sa sankcijama zbog navodne bliskosti sa Vladimirom Putinom.Početkom marta navijači Čelsija su, na gostovanju Barnliju, uzvikivali ime ruskog oligarha tokom minuta aplauza podrške Ukrajini koju je napala Rusija.
Trener Čelsija Tomas Tuhel se ogradio od ovih postupaka odmah posle meča.
„Nije bilo vreme za to. Ako želimo da pokažemo svoju solidarnost to bi trebalo da učinimo svi zajedno”, izjavio je Tuhel, prenosi Beta.
„Svesni smo jakih osećanja koja okružuju Čelsi, ali to ne opravdava stav koji je u ovom trenutku potpuno neprikladan. Mislim da ljudi mogu da pokažu svoju strast i podršku bez pribegavanja ovim stvarima”, izjavio je potparol britanskog premijera Borisa Džonsona.
Nakon što je 2003. Abramovič kupio klub, Čelsi je osvojio 19 trofeja i postao jedan od najboljih engleskih klubova. Zbog velikih ulaganja i osvojenih trofeja Abramovič uživa veliki ugled među navijačima Čelsija.
Sankcije koje su preduzete protiv njega, uticale su i na klub. Abramovič je odlučio da stavi klub na prodaju, a cela situacija je samo ojačala vezu sa navijačima.
Vlada je nagovestila da se ne protivi prodaji kluba, ali pod specijalnim uslovima.
„Otvoreni smo za prodaju kluba, spremni smo i za izmenu licence (po kojoj je klub ovlašćen da nastavi sa radom) koja bi omogućila njenu realizaciju, ukoliko okolnosti to bude dozvoljavale”, izjavio je portparol.

Zemlje EU se dogovorile o četvrtom paketu sankcija Rusiji
BRISEL - Članice Evropske unije dogovorile su se danas o četvrtom paketu sankcija nakon ruskog napada na Ukrajinu, saopšteno je iz kancelarije francuskog predsedništva EU, javlja Tanjug.
Detalji sankcija nisu otkriveni, ali francuska delegacija navodi na Tviteru da će Rusiji biti povučene trgovinske povlastice, preneo je Rojters.
Ovo bi moglo da otvori vrata EU da uvede zabranu na rusku robu i tako stavi Rusiju u isti rang sa Severnom Korejom ili Iranom, dodaje Rojters.
Prema diplomatskim izvorima, sankcije će uključivati zabranu uvoza ruskog čelika i gvožđa, kao i zabranu izvoza luksuznih roba Rusiji uključujući automobile skuplje od 50.000 evra, a neće biti više dozvoljene ni investicije u naftne kompanije i energetski sektor.

NATO počinje veliku vežbu u Norveškoj
OSLO - NATO je danas sa partnerima započeo veliku vojnu vežbu u Norveskoj koja je planirana pre ruskog napada na Ukrajinu.
U manevrima učestvuje oko 30.000 vojnika, 200 letelica i 50 brodova iz 27 zemalja uključujući Švedsku i Finsku koje nisu članice Alijanse, javlja AP.
Kako je NATO ranije saopštio, Rusija je obaveštena o vežbi koja nosi naziv „Hladan odgovor”, a pozvana je i da pošalje posmatrače ali je to odbila, prenosi Tanjug.

Misteriozno Z postalo simbol podrške Rusiji
Misteriozno latiničko slovo Z, koje se nalazi na ruskim oklopnim transporterima i drugim vojnim vozilima, čije su se fotografije počele pojavljivati pre tri nedelje na društvenim mrežama – postalo je simbol ruske intervencije u Ukrajini.
Na kraju se ispostavilo, prema rečima vojnih stručnjaka, da je to jednostavno oznaka pripadnosti određenoj jedinici mada je na društvenim mrežama bilo tumačenja da su na taj način vozila označena kako ne bi greškom pala pod vlastitu paljbu.
Neki su tvrdili da je to početno slovo prezimena ukrajinskog predsednika Volodimira Zelenskog, a drugi da su u pitanju oznake regija iz kojih dolazi vojska. Uglavnom, slovo Z sada je u Rusiji i među onima koji je podržavaju u ratu protiv Ukrajine postalo simbol podrške. Na društvenim mrežama korisnici svoje naslovne fotografije prekrivaju ovim slovom, može se naći u obliku grafita na zgradama, a reporter Rojtersa piše da se u Rusiji pojavljuje na autobuskim stanicama, putokazima, automobilima...
Da li je ovo samo dovitljivost onih koji podržavaju Rusiju ili su neki stručnjaci za marketing uzeli stvar u svoje ruke, tek ova pojava je postala široko rasprostranjena. Prednost je u javnom životu preuzeo simbol Z iako je korišteno i latiničko slovo V. Al džazira piše da se veliki znak koji prikazuje slovo Z s haštagom „Ne napuštamo svoje” može videti i na ulicama Sankt Peterburga, drugog najvećeg ruskog grada.
Dve nedelje nakon napada ruskih snaga rusko ministarstvo odbrane je promovisalo simbole i objavilo promotivni video pod nazivom „Z heroji”, koristeći V i Z da bi iskazali reči za hrabrost, herojstvo i snagu. U postu na „Instagramu” ministarstvo je napisalo da slovo „Z” znači „Za pobedu”.
Majice s logom „Z” prodaju se u onlajn prodavnicama i na sajtu državne televizije RT. Rojters je preneo vesti lokalnih medija da se slovo Z može videti na prednjoj strani kolica u Amurskom regionu, a rudarska oblast Kuzbas sada svoje ime piše latiničkim Z umesto ruskog ćiriličkog.
Kao što zapadne prestonice svoje uočljive zgrade osvetljavaju bojama ukrajinske zastave, sada je primećeno da lokalne vlasti severnog arhangelskog regiona zgradu skupštine noću osvetljavaju „crtajući” Z. Naime, oni ostave uključena svetla u prostorijama tako da, kada se gleda spolja, ona čine slovo Z.
„Svaki poduhvat u ovom pravcu je dobar, ispravan i ima svoju simboliku. Slova Z i V su simboli”, rekao je Ivan Žernakov, koga je sajt „29.ru” predstavio kao zvaničnika zaduženog za pitanja mladih i patriotsko vaspitanje u regionu Arhangelska. „To je simbol jedinstva naroda. On simbolizuje podršku našim oružanim snagama, podršku odlukama predsednika i osmišljen je da nas ujedini u ovoj teškoj situaciji. Otuda parole ’Za pobedu’, ’Za jedinstvo’, a V je tradicionalni simbol pobede”, rekao je Žernakov. Pre toga su na stadionu „Dinama” desetine ljudi razvile džinovsku rusku trobojku i automobilima načinili slovo Z. Nalepnice i panoi sa ovim slovom vidljivi su svuda.
Na sajtu ovog portala podseća se da je podrška Rusiji u slučaju Ukrajine ogromna. Kada je Vladimir Putin najavio početak vojne operacije 24. februara, u Arhangelsku je održan antiratna akcija kojoj je na ulicama prisustvovalo oko 70 ljudi. Neki od njih su privedeni. U gradu je 27. februara održano još jedno okupljanje, na koje je došlo oko dvadesetak ljudi, od kojih je nekolicinu policija opet privela.
Al džazira podseća da je podrška ruskoj intervenciji uočljiva i na sportskim podijumima. Ruski gimnastičar Ivan Kuljak je na takmičenju u Dohi sa simbolom Z na prednjoj strani svog dresa stajao na podijumu pored ukrajinskog predstavnika Ilije Kovtuna. Sada ga očekuje disciplinski postupak Međunarodne gimnastičarske federacije, koja je osudila njegovo „šokantno ponašanje”.
Dok je ukrajinski ministar odbrane Oleksij Reznjikov opisao slovo Z na „Tviteru” kao nacističku oznaku, izgleda da je „operacija Z” Putinu u samoj Rusiji podigla rejting.
Prema podacima fonda „Javno mnjenje” nivo poverenja građana Rusije prema predsedniku je za nedelju dana porastao za 11 odsto. Anketa je sprovedena odmah nakon što je ruski predsednik potpisao ukaze o priznanju samoproglašenih republika i pokazala je da 71 odsto ispitanika smatra da on dobro obavlja svoj posao. Nepoverenje Putinu je izrazilo 18 odsto građana, dok 11 odsto nije moglo da odgovori na pitanje.
Državni centar za istraživanje javnog mnjenja (VTsIOM) 27. februara je izneo podatak da je skoro 70 odsto ispitanika podržalo „specijalnu vojnu operaciju” u Ukrajini. Putinova popularnost je sa 66,5 odsto podrške 6. februara – na taj dan iznosila 73 odsto. Međutim, kako se za Moskvu obično kaže da nije Rusija, odnosno da javno mnjenje ne deli ni izbliza toliki stepen podrške Putinu, zabeleženo je da je do sada na antiratnim skupovima privedeno 14.000 ljudi.

Da li je avion u kome je bio Abramovič napustio Izrael?
Avion za koji se sumnja da ga koristi sankcionisani ruski oligarh Roman Abramovič napustio je danas Izrael.
Neimenovana osoba koja ima saznanja o tome rekla je Rojtersu da je avion koji koristi Abramovič u nedelju sleteo na aerodrom Ben Gurion u Tel Avivu.
Internet stranica za praćenje letova Radarboks saopštila je da je avion, koji ima repni broj LKS-RAI, poleteo iz Ben Guriona, a da je Istanbul označen kao njegovo odredište.
Veb lokacije za praćenje su pokazale da je stigao iz Moskve kasno sinoć.
Prema izraelskim ograničenjima, nametnutim privatnim avionima od ruskog napada na Ukrajinu, oni ne mogu ostati prizemljeni duže od 24 časa.
Rojters nije mogao da potvrdi da je Abramovič, koji ima i izraelsko i portugalsko državljanstvo, bio u avionu.
Nešto ranije je kombi u pratnji obezbeđenja napustio Abramovičevu vilu u Herzlija Pituahu, bogatom predgrađu Tel Aviva i uputio se ka aerodromu, javio je izraelski radio Kan.
Iz snimka koje je stanica objavila na Tviteru nije jasno da li je Abramovič bio unutra, prenosi Tanjug.

Sutra nastavak rusko-ukrajinskih pregovora
MOSKVA – Savetnik ukrajinskog predsednika Mihail Podoljak rekao je da će ukrajinsko-ruski pregovorio biti nastavljeni sutra.
„U pregovorima je uzeta tehnička pauza do sutra. Pregovori se nastavljaju”, izjavio je Podoljak, prenosi Beta.
Uoči početka današnje runde pregovora, on je najavio da će se razgovarati o miru, obustavi vatre, neodložnom povlačenju vojske i garancijama bezbednosti.
Ova četvtrta runda pregovora počela je ranije danas putem video veze. Tri prethodne runde održane su na ukrajinsko-beloruskoji i poljsko-beloruskoj granici.

Počela masovna evakuacija ljudi iz Mariupolja
MARIUPOLj - Rusko Ministarstvo odbrane saopštilo je danas da je počela masovna evakuacija ljudi iz ukrajinskog grada Mariupolja, javile su ruske novinske agencije.
Ministarstvo odbrane je dodalo da su od 10 ruta koje su predložene za humanitarne koridore za evakuaciju, vlasti u Kijevu pristale samo na tri, od kojih nijedna ne vodi ka Rusiji, javlja Rojters, a prenosi Tanjug.
Gradsko veće ukrajinskog grada Mariupolja saopštilo je ranije danas da je 160 privatnih automobila uspelo da napusti grad i da su na putu za grad Berđansk koji je pod kontrolom Rusa.
Tokom protekle nedelje napori da se evakuišu civili zarobljeni u Mariupolju nisu uspeli u više navrata, a ukrajinska i ruska strana su optuživale jedna drugu za neuspeh.

Britanija će nastaviti da šalje Ukrajini odbrambeno oružje
LONDON – Ruski raketni udari na ukrajinsku bazu u blizini granice sa Poljskom su duboko zabrinjavajući, ali neće sprečiti Veliku Britaniju da nastavi da šalje Ukrajini odbrambeno oružje, izjavio je danas portparol britanskog premijera Borisa Džonsona.
Rusko ministarstvo odbrane saopštilo je juče da su u ruskim vazdušnim napadima na centar za obuku Javoriv, u Lavovskom regionu, blizu granice s Poljskom, ubijeni strani plaćenici i uništena velika količina stranog oružja, preneo je Rojters.
„Ovi napadi su duboko zabrinjavajući”, rekao je Džonsonov portparol, prenosi Tanjug.
Upitan da li će to odvratiti Britaniju od daljeg slanja oružja, on je odrečno odgovorio.
„Ne. Apsolutno ćemo nastaviti da pružamo ovu odbrambenu, ubojitu sposobnost ukrajinskoj vladi”, istakao je on.
Od vitalnog je značaja da to uradimo, znamo da je bilo od pomoći, znamo da je uspešno raspoređeno, dodao je portparol Borisa Džonsona.

Izrael neće biti ruta koju će Rusija koristiti za zaobilaženje sankcija
Izraelski ministar spoljnih poslova Jair Lapid izjavio je danas da Izrael neće biti ruta koju će Rusija koristiti za zaobilaženje zapadnih sankcija, uvedenih zbog njene invazije na Ukrajinu.
Lapid je u Bratislavi, gde se sastao sa ministrom spoljnih poslova Slovačke Ivanom Korčokom, rekao da njegovo ministarstvo tu temu razmatra sa Bankom Izraela, ministarstvima finansija, ekonomije i energije i upravom za aerodrome, preneli su izraelski mediji.
On je ukazao na humanitarni rad Izraela i diplomatska nastojanja, ponovivši da „nema opravdanja” za rusku invaziju na Ukrajinu i napade na civile.
„Izrael poput Slovačke osuđuje rusku invaziju na Ukrajinu i poziva na okončanje borbe. Nema opravdanja za narušavanje ukrajinskog teritorijalnog integriteta i nema opravdanja za napade na civilno stanovništvo”, kazao je Lapid.
Šef izraelske diplomatije je najavio da će Izrael učiniti sve da pomogne u posredničkim naporima na zaustavljanju sukoba i obnovi mira.
„Mi sarađujemo sa našim najvećim saveznikom, SAD, i našim evropskim prijateljima, da sprečimo nastavak te tragedije”, naveo je Lapid.
On je pre dolaska u Slovačku posetio Rumuniju. Obe te zemlje se graniče sa Ukrajinom, a Lapid je želeo da sa njihovim zvaničnicima razgovara o ruskoj invaziji i o bilateralnim odnosima.
Jevrejska država je pod sve većim pritiskom jer nije uvela sankcije Rusiji, u vreme navoda da sve više privatnih aviona iz Moskve sleće na izraelski međunarodni aerodrom Ben Gurion kraj Tel Aviva.
Američka državna podsekretarka Viktorija Nuland rekla je u petak da bi Izrael trebalo da se pridruži sankcijama Zapada i da uvede kaznene mere ruskim oligarsima, kao i da ne želi da ta zemlja „postane poslednje utočište za prljav novac koji podstiče ratove” ruskog predsednika Vladimira Putina, prenosi Beta.

Kuleba poziva na bojkot kompanija koje i dalje rade u Rusiji
KIJEV – Ukrajinski ministar spoljnih poslova Dmitro Kuleba pozvao je danas na globalni bojkot međunarodnih kompanija, koje su nastavile da rade u Rusiji.
Kuleba je rekao da bi trebalo pojačati pritisak sankcija na Rusiju, prenosi Tanjug.
On je pozvao međunarodne luke da zabrane prolaz ruskim brodovima i teretu, prenosi Rojters.

Aktivisti zauzeli vilu ruskog oligarha u Londonu
Aktivisti su danas zauzeli vilu u Londonu koja je povezana sa ruskim oligarhom Olegom Deripaskom, rekavši da će imovinu koristiti za podršku ukrajinskim izbeglicama.
Vlada Velike Britanije je prošle nedelje zamrznula imovinu Deripaska kada je proširila sankcije bogatih Rusa i kompanija sa ciljem da izvrši pritisak na režim predsednika Vladimira Putina da okonča svoju invaziju na Ukrajinu.
U saopštenju o sankcijama Deripask je identifikovan kao istaknuti prokremljovski oligarh koji je blisko povezan sa Putinom.
Aktivisti su na balkonu vile na Trgu Belgrejv broj 5, u kome se uglavnom nalaze strane ambasade i kuće bogataša iz celog sveta, razvili ukrajinske zastave i transparent na kome je pisalo da je imovina oslobođena.
„Okupacijom vile želimo da pokažemo solidarnost sa narodom Ukrajine, ali i sa narodom Rusije koji nikada nije pristao na ovo ludilo. Kao i uvek sa ratovima, imperije imaju koristi, a obični ljudi plaćaju cenu.” saopštili su aktivisti.
Velika Britanija je kritikovana zbog sporog uvođenja sankcija bogatim Rusima koji su u poslednjih 30 godina preplavili London i podstakli privredu grada.
Vlada SAD je Deripaska sankcionisala 2018. godine uz navode da pomaže i podržava „zlobne aktivnosti” Rusije širom sveta. U dokumentima o sankcijama SAD-a navedena je i adresa Trg Belgrejv broj 5 u Londonu kao imovina Deripaske.

Ukrajinska raketa pala u centar Donjecka, najmanje 20 žrtava
DONjECK - U centru Donjecka je poginulo najmanje 20 osoba, uključujući decu, a 28 je povređeno kada je oborena raketa ukrajinskih snaga, saopštila je teritorijalna odbrana samoproglašene Donjecke Narodne Republike.
Objavljeni su snimci i fotografije iz centra Donjecka, gde je, prema rečima gradonačelnika Donjecka Alekseja Kulemzina, oborena raketa „Točka U” u blizini zgrade Vlade.
Prema rečima lidera DNR Denisa Pušilina, broj povređenih je dostigao 28, među kojima je i jedno dete, prenosi „Sputnjik”.
„Ljudi su prosto stajali u redu na stanici. Po preliminarnim podacima, 20 osoba je poginulo. Među poginulima ima dece”, rekao je Pušilin za televiziju „Rusija 24”.
Prethodno je Ministarstvo zdravlja DNR saopštilo da su 23 osobe povređene.
Pušilin je naveo da je raketa „Točka U”, koja je korišćena u napadu, sadržala kasetno punjenje, i da je u DNR-u u toku potraga za sistemom koji je ispalio raketu u Donjecku.
„Točka U' je imala kasetno punjenje, što je, kao što znamo, zabranjeno. Da nije oborena, bilo bi nesrazmerno više žrtava”, objasnio je Pušilin.
Raketni napad ukrajinskih snaga predstavlja ratni zločin Kijeva, istakao je on, dodajući da će u Donjeckoj Narodnoj Republici biti proglašena žalost nakon raketnog napada na grad.
„Monstruozni zločin kijevskog režima bezsulovno spada u ratne zločine. Nikakvih pokušaja da se ošteti upravo vojna infrastruktura u ovom planu nije bilo”, smatra Pušilin, prenosi Tanjug.
Prema navodima predstavništva DNR u Zajedničkom centru za kontrolu i koordinaciju režima prekida vatre, municija i fragmenti koji su se razleteli nakon granatiranja registrovani su u dometu od 500 metara od zgrade Vlade.

Francuska ublažila većinu kovid mera
PARIZ – Francuska vlada ublažila je danas većinu kovid ograničenja, ukinuvši obavezu nošenja maske na većini mesta i omogućivši nevakcinisanima odlazak u restorane, na sportske događaje i druga dešavanja.
Francuska vlada je najavila ovaj potez početkom meseca usled poboljšane epidemiološke situacije u bolnicama, nakon višenedeljnog smanjenja broja zaraženih.
Poslednjih dana broj zaraženih je međutim počeo ponovo da raste izazivajući zabrinutost pojedinih stručnjaka da je možda prerano za ukidanje ograničenja. Broj novozaraženih u Francuskoj porastao je sa prošlonedeljnih 50.000 na više od 60.000, javlja Beta.
Od ponedeljka ljudi nisu više u obavezi da pokazuju dokaze o vakcinaciji kako bi ušli u restorane, barove, bioskope, pozorišta, sajmove kao i u međumesnom saobraćaju.
U bolnicama i ustanovama za negu nevakcinisani moraju da pokažu negativan test ili dokaz o preležanoj bolesti.
Nošenje maski nije višeobavezno u školama, preduzećima i kancelarijama. Maske su i dalje obavezne u gradskom prevozu, bolnicama i drugim zdravstvenim ustanovama.
U 67-milionskoj Francuskoj vakcinisano je više od 92 odsto satnovnika starijih od 12 godina.

Peskov podsetio na američko bombardovanje gradova u Jugoslaviji
MOSKVA – Portparol Kremlja Dmitrij Peskov podsetio je danas na američko bombardovanje gradova u Jugoslaviji i izjavio da ruske oružane snage tokom specijalne operacije demilitarizacije u Ukrajini koriste visoko precizno oružje, gađajući samo vojne ciljeve.
„Celom svetu je poznat nemilosrdni stil američkih vlasti koje, da bi ostvarile svoje ciljeve, ne mare za živote civila. Svi se sećaju podmuklog bombardovanja bivše Jugoslavije, raketnih napada na centar Beograda,” poručio je Peskov, prenosi RIA Novosti.
Portparol Kremlja je takođe podsetio na „višestruke, neopravdane žrtve u zemljama Bliskog istoka, zločine počinjene tokom 20 godina u Avganistanu, kada je jednim napadom na svadbama i u stambenim zgradama ubijano na stotine ljudi”, prenosi Tanjug.
Kako je istakao Peskov, „ova surovost nije sprečila sramotno bekstvo Amerike iz te zemlje”.
Dodao je da ruske oružane snage rade sa „savremenim oružjem visoke preciznosti, pogađajući samo objekte vojno-informacione infrastrukture”.
„Svi planovi ruskog rukovodstva biće sprovedeni u potpunosti u roku koji je unapred utvrđen”, poručio je on.
Ruska operacija teče po planu, nismo tražili pomoć Kine
MOSKVA – Specijalna vojna operacija Rusije u Ukrajini nastavlja se u skladu sa originalnim planom i biće završena na vreme i sprovedena u potpunosti, izjavio je danas portparol Kremlja Dmitrij Peskov.
„Rusija ima dovoljno potencijala za izvođenje specijalne vojne operacije u Ukrajini. Operacija se odvija u skladu sa prvobitnim planom i biće završena na vreme i u potpunosti”, naglasio je Peskov, a prenosi TAS S.
Peskov je takođe rekao da Rusija nije tražila pomoć Kine u izvođenju specijalne vojne operacije u Ukrajini, javlja Tanjug.
Američki mediji Fajnenšal tajms i Vašington post objavili su ranije, pozivajući se na neimenovane američke zvaničnike, da je Rusija od Kine zatražila vojnu opremu nakon što je 24. februara započela napad.
Potom su američke vlasti upozorile Peking da će biti posledica ako Kina pokuša da pomogne Rusiji da nadoknadi gubitke od zapadnih sankcija.
Kina je kao „dezinformacije” odbacila tvrdnje američkih zvaničnika da je Rusija od Pekinga zatražila vojnu pomoć za akcije u Ukrajini.
Rusija ne isključuje stavljanje pod kontrolu gradova u Ukrajini
MOSKVA – Rusko Ministarstvo odbrane ne isključuje stavljanje pod punu kontrolu glavnih ukrajinskih gradova, rekao je danas portparol Kremlja Dmitrij Peskov novinarima.
„Obezbedujući maksimalnu bezbednost civilnog stanovništva, Ministarstvo odbrane ne isključuje mogućnost stavljanja pod punu kontrolu velikih naselja koja su danas već praktično opkoljena, sa izuzetkom zona koje se koriste za humanitarnu evakuaciju”, rekao je Peskov, preneo je TAS S.
On je istakao da je predsednik Rusije Vladimir Putin izneo instrukcije na početku specijalne operacije u Ukrajini da se odmah ne juriša na gradove, uključujući i na Kijev, zbog mogućih velikih gubitaka među stanovništvom, prenela je agencija RIA Novosti.
„Predsednik Rusije je na početku operacije zaista dao instrukcije Ministarstvu odbrane da se uzdrži od neposrednog napada na velika naselja, uključujući Kijev, zbog činjenice da naoružane nacionalisticke formacije... razmeštaju tešku vojnu opremu upravo u stambenim područjima i da bi borbe u gusto naseljenim područjima neizbežno dovele do velikih gubitaka među civilima. A operacija je planirana upravo imajući u vidu ovu okolnost”, rekao je Peskov, javlja Tanjug.
Kremlj nema šta da izjavi u ovom trenutku vezano za to kada bi specijalna vojna operacija u Ukrajini za zaštitu Donbasa mogla da se završi, rekao je medijima portparol ruskog predsednika.
„Za sada se ništa ne može reći”, odgovorio je on na pitanje da li bi Kremlj mogao da otkrije kada će specijalna operacija biti završena.
Peskov nije ništa rekao kada su ga pitali da li je predsednik Rusije Vladimir Putin zadovoljan napretkom specijalne operacije.

Premijer Poljske traži da se zapleni imovina ruske države i oligarha za Fond za obnovu Ukrajine
VARŠAVA – Poljski premijer Mateuš Moravjecki zatažio je danas posle susreta tzv. Lubelskog trougla, premijera Poljske, Litvanije i Ukrajine u Varšavi, da se zaplene zamrznuta sredstva ruske države, zapleni imovina ruskih oligarha na Zapadu i ta sredstva se prebace u novi budući Fond za obnovu Ukrajine.
„Tehnološke sankcije, sankcije na robu dvostruke namere, onu koja moža da služi i za vojne ciljeve, zamrzavanje imovine kako ruske države tako i oligarha. Ta imovina neka posluži za obnovu Ukrajine” zatražio je od zapadnih saveznika na konferenciji za novinare poljski premijer.
Moravjecki je kazao da bi sredstva iz tog budućeg fonda trebalo da služe ljudima koje su napali i koje su žrtve ruskog predsednika Vladimira Putina.
„Brutalni agresor koji napada državu neka plati za to najvišu cenu kakva može da bude u demokratiji i mirnom suživotu naroda, neka plati cenu svojih finansijskih aktiva koje gomila po celom svetu. Danas apelujemo iz Varšave sa sastanka Lubelskog trougla: zamrznite u potpunosti sredstva ruske države, zaplenite ih. Zamrznite aktive ruskih oligarha, velikih i malih, poslovnih i političkih. Neka ta sredstva služe obnovi države koja danas herojski brani svoju nezavisnost i suverenitet”, rekao je Moravjecki, prenosi Beta.
Poljski premijer dodao je da će Poljska učiniti sve da za Ukrajinu pripremi postupak koji bi je istinski približio Evropskoj uniji a uz tu nadu biće nužan i ogroman fond stvoren od zamrznutih i zaplenjenih sredstava i imovine ruske države i njenih oligarha.
Mateuš Moravjecki kazao je da ovo što se dešava u Ukrajini, posebno u gradovima poput Marijupolja da je to već masakr, „jednostavno klanica usred Evrope”.
„Prenosimo sve te informacije u evropske prestonice, da tamo niko ne uspava svoju savest, da niko ne pokušava da se vrati onome tzv. biznis kao obično. Nema i neće biti povratka tome biznis kao obično”, rekao je Moravjecki.
Sastanku je pored premijerke Litvanije Ingrid Šimonite i poljskog premijera Mateuša Moravjeckog onlajn prisustvovao i ukrajinski premijer Denis Šmihala.

Zaplena imovine ruskih tajkuna njih će najmanje pogoditi
Ekonomista i savetnik za razvoj i investicije Mahmut Bušatlija ocenio je da je zaplena imovine ruskih tajkuna na Zapadu, uključujući Andreja Meljničenka, privremena i da će naneti više štete tamošnjim ekonomijama nego tim bogatašima. „Za sada je to samo blokirana imovina, nije nacionalizovana, ali problem je to što će biti dosta 'žrtava' takvog ponašanja u tim zemljama gde se imovina pleni, jer ako pokažete silu države koja nije u direktnom ratu s Rusijom, onda je to pritisak i na javnost te iste države da može de otme imovinu svakome”, rekao je Bušatlija gostujući na TV K1.
Rezultat takvog pritiska mogao bi da bude da svi bogati ljudi iz zemalja koje uvode ovu vrstu sankcija Rusima presele svoju imovinu na neko sigurnije mesto.„Taj isti Zapad kaže da je držanje imovine 90 odsto vlasništva nad imovinom, tako da je preterano oslanjati se na zapadnu demokratiju i nedodirljivost privatne imovine”, ocenio je Bušatlija.
Dodao je da će iz čitave situacije najviše profitirati Amerika koja nameće Evropi da uvodi sankcije Rusiji i izlaže je riziku da Rusi ukidanjem isporuka energenata teško pogode evropsku privredu. „Isto je i sa ovim. London je drugo svetsko središte tržišta novca, i ako Amerika izvrši pritisak na nju da ovo uradi Rusima koji su uglavnom domicilni u Engleskoj, naneće štetu Englezima više nego Rusima”, smatra Buštalija.
On je zaključio da se ruski tajkuni neće mnogo obazirati na to što im zapadne zemlje blokiraju imovinu i da će to biti vesti koje će trajati sedam dana.
Advokat Zora Dobričanin takođe smatra da se bogati Rusi neće obazirati na ovakve poteze pojedinih zemalja Zapada.„To što su oduzeli jahtu Meljničenku najmanje će njega pogoditi, jer ako je mogao toliki novac da uloži u jahtu u kojoj povremeno uživa, njega ne pogađa posebno, ali je više efekat na publiku uz poruku da ovako mogu da plene svakoga”, rekla je Dobričaninova.
Dodala je da takvi potezi teško da će naterati tajkune da okrenu leđa Putinu, ali mogu da pogode njihove zaposlene na Zapadu.
Odgovarajući na pitanje po kom pravnom osnovu se obavlja plenidba u zemljama u kojima je privatna imovina svetinja, Dobričaninova je podsetila da od rimskog prava postoji pravilo da ono što važi u miru ne važi u ratu.„Da li će im ta imovina biti vraćena zavisiće od toga kakve posledice rata budu”, zaključila je ona, prenosi Tanjug.

Kina traži odgovor Amerike o biolaboratorijama u Ukrajini
PEKING – Kineske vlasti su pozvale Sjedinjene Američke Države da demonstriraju transparentnost kada je reč o nedavno otkrivenim biološkim laboratorijama u Ukrajini, izjavio je danas portparol kineskog ministarstva spoljnih poslova Džao Liđen. „Vojno-biološka aktivnost u Ukrajini je podigla uzbunu širom globalne zajednice”, insistirao je taj diplomata, a prenosi ruska agencija TAS S. Prema nedavno objavljenim podacima, „postoji više desetina biolaboratorija u Ukrajini koje rade po instrukcijama američkog ministarstva odbrane”, izjavio je Liđen, ističući da su „SAD ubrizgale više od 200 miliona dolara u ove laboratorije”, preneo je Tanjug.
„Ako Amerikanci tvrde da je ova informacija lažna, zašto onda ne objave detaljne informacije i time dokažu svoj integritet?”, upitao je Liđen. „Ako SAD žele da dokažu svoju otvorenost, zašto onda ne otvore ove biološke laboratorije za nezavisnu istragu međunarodnih stručnjaka?”, tvrdi diplomata.
Igor Kirilov, načelnik snaga radijacione, hemijske i biološke zaštite Oružanih snaga Rusije, rekao je nešto ranije da je u Ukrajini uspostavljena mreža od više od 30 bioloških laboratorija koje finansiraju SAD.

Prekid uvoza ruskih energenata koštao bi Nemačku tri odsto BDP-a
BERLIN – Zaustavljanje uvoza ruskih energenata moglo bi da košta Nemačku do tri odsto njenog bruto domaćeg proizvoda (BDP) u kratkom roku, pokazuju procene evropske mreže EkonPol zasnovane na simulaciji.
„Ceh prekida uvoza energije iz Rusije bio bi značajan, imajući u vidu da je pandemija koronavirusa koštala Nemačku oko 4,5 odsto ekonomske proizvodnje”, izjavio je danas Andreas Pajhl, šef centra za makroekonomiju i istraživanja u institutu IFO, prenosi Tanjug.
Ne može se isključiti ni veći ekonomski pad i potres, dodao je on, napominjući da jačina potencijalnog ekonomskog udara predstavlja nepoznanicu što otežava pravljenje mogućih scenarija.
Pored toga, kaže, mora se uzeti u obzir da se veliki delovi industrije još nisu oporavili od posledica pandemije.
Naftu i ugalj bi mogao da zameni uvoz iz drugih zemalja, ali s gasom to ne bi išlo tako lako, navodi se u studiji.
„Nemačka treba brzo i odlučno da smanji zavisnost od ruskog gasa”, smatra Karen Pitel, šefica IFO centra za energiju, klimu i resurse, uz konstataciju da mere politike treba, pre svega, da budu usmerene na povećanje podsticaja za zamenu fosilnih goriva što je brže moguće, čak i da embargo ne preti uopšte.

Umro bivši austrijski vicekancelar Erhard Busek
BEČ – Bivši austrijski vicekancelar i nekadašnji lider Narodne partije Austrije (OVP) Erhard Busek umro je u 80. godini.
Busek je, prema saopštenju Instituta za Podunavlje i centralnu Evropu (IDM), na čijem je čelu bio, preminuo iznenada u nedelju, preneo je Tanjug.
On je političku karijeru u OVP započeo 1964. godine, a pet godina kasnije postao je zamenik generalnog sekretara.
Od 1991. do 1995. obavljao je dužnost šefa OVP i vicekancelara u vladi koju su činili narodnjaci i Socijaldemokratska partija (SPO).
Takođe je bio najpre ministar nauke, a od 1994. ministar obrazovanja.
Od 1996. on je bio koordinator Inicijative za saradnju u jugoistočnoj Evropi (SECI), a od 2000. do 2002. i izaslanik austrijske vlade za proširenje EU.
Od 2002. do 2008. bio je i specijalni koordinator Pakta stabilnosti za jugoistočnu Evropu.
Busek se zalagao za prijem Slovenije i Hrvatske u EU, a potom i Zapadnog Balkana.
Tako je Busek, zajedno sa Medijskom organizacijom Jugoistočne Evrope (SEEMO) bio pokrovitelj nagrade za bolje razumevanje na jugoistoku Evrope.
Važio je za odličnog poznavaoca prilika na Zapadnom Balkanu.
Busek je, iako se povukao iz politike, važio za sivu eminenciju u OVP, a znao je i da kritikuje svoje stranačke kolege, kao što je bio slučaj kada je Andreas Kol nominovan za kandidata za predsednika Austrije, i kada je Aleksander Šalenberg predložen za kancelara kao prelazno rešenje zbog povlačenja Sebastijana Kurca.
Njegov stav i glas su uvek uvažavani, i bio je cenjen na političkoj sceni Austrije, i to ne samo u svojoj stranci.

Roskosmos vraća američkog astronauta na Zemlju 30. marta
MOSKVA – Ruska svemirska korporacija Roskosmos saopštila je da će se američki astronaut, koji se nalazi u ruskoj svemirskoj kapsuli, vratiti na Zemlju 30. marta, kao što je i planirano.
Takvo saopštenje dolazi nakon što su pojedini američki mediji prethodno izrazili sumnju u vezi sa povratkom američkog astronauta Marka Vandea Heja u okolnostima sankcija uvedenih Rusiji zbog situacije u Ukrajini, podseća ruska agencija TAS S.
„Američki astronaut Mark Vande Hej će se 30. marta vratiti nazad u svemirskom brodu „Sojuz MS-19” sa ruskim državljanima Antonom Škaplerovom i Petrom Dubrovom. Roskosmos nikada nikome nije dozvolio da sumnja u njegovu pouzdanost kao partnera”, saopštila je pres služba Roskosmosa, prenosi Tanjug.
Ta korporacija je naglasila i da je bezbednost svemirske posade uvek bila prioritet Roskosmosa.

Trudnica i beba preminule nakon bombardovanja
MARIJUPOLj – Trudnica i njena beba preminule su nakon ruskog bombardovanja porodilišta u Marijupolju. Američka agencija „Asošijejted Pres” snimila je trudnicu na nosilima koju spasioci kroz ruševine nose do kola Hitne pomoći.
Kako se navodi, ona je hitno prevezena u drugu bolnicu gde su se lekari borili za njen život, prenosi Tanjug.
Navodi se da je hirurg iz bolnice rekao da je žena dovedena u teškom stanju, kao i da su lekari pokušali da spasu bebu i nju.
„Više od 30 minuta smo reanimirali majku, ali nažalost nismo uspeli. I beba i majka su umrle”, rekao je hirurg.
AP navodi kako u haosu nakon napada lekari nisu stigli da saznaju njeno ime.

Počela nova runda pregovora, fokus na prekidu vatre i povlačenju trupa
KIJEV – Četvrta runda pregovora između Ukrajine i Rusije fokusiraće se na postizanje dogovora o prekidu vatre, povlačenju trupa i bezbednosnim garancijama za Ukrajinu.
Pregovori su počeli, a jedan od ukrajinskih pregovarača Mihail Podoljak rekao je da je stav Ukrajine ostao nepromenjen. Takođe, on je naveo i da Rusija počinje da se konstruktivno anagažuje.
„Insistiramo na prekidu vatre pre nego što se održe razgovori o budućim odnosima”, napisao je Podoljak na društvenim mrežama, prenosi Tanjug.
„Pregovori. Četvrta runda. O miru, prekidu vatre, trenutnom povlačenju trupa i bezbednosnim garancijama. Teška diskusija”, napisao je Podoljak, dodajući da veruje da Rusija „i dalje ima zabludu da je 19 dana nasilja nad ukrajinskim mirnim gradovima prava strategija”.
Prethodna tri puta Belorusija je bila domaćin razgovora, a današnji pregovori Rusije i Ukrajine nastavljaju se u formi video konferencije. Ovo je potvrdio Dmitrij Peskov, ruski pregovarač i portparol ruskog predsednika Vladimira Putina. Takođe, i dalje je otvorena opcija o budućem sastanku dva predsednika koji se očekuje.

Ukrajinske snage granatirale rudnik „Zasjadko” u Donjecku
DONjECK – Ukrajinske snage granatirale su rudnik „Zasjadko” u samoproglašenoj Donjeckoj Narodnoj Republici, a 83 osobe nalaze se pod zemljom, saopštilo je Ministarstvo za ugalj i energetiku DNR, prenosi Sputnjik.
Kako se precizira, ventilacioni stub ostao je bez struje usled granatiranja.
Dodaje se da je u toku akcija izvlačenja ljudi, kao i da nema povređenih.
Inače, „Zasjadko” smatra se jednim od najvećih rudnika u Ukrajini, prenosi Tanjug.

Nemačka planira nabavku 35 „nevidljivih” aviona F-35
BERLIN – Nemačka vlada namerava da zameni flotu vojnih aviona „tornado” sa 35 borbenih aviona tipa F-35, koji važi za tzv. nevidljivi avion.
Takođe, na listi za kupovinu aviona koji treba da zamene već 40 godina stare letelice Bundesvera je i 15 aviona „eurofajter”, preneo je Tanjug.
F-35 važi za najmoderniji avion na svetu, koji zbog svog specijalnog oblika i materijala nije vidljiv na radaru.
Pored toga F-35 može da nosi i nuklearno naoružanje, pa osigurava da Nemačka u slučaju odbrane može bacati i američko nuklearno naoružanje.
Zvanično nije potvrđeno, ali je javna tajna, ističe „Bild”, da u Nemačkoj u skladištima, SAD imaju termonuklearne bombe B61, koje su mogle da se zakače za nemačke letelice „tornado”.
Nemački kancelar Olaf Šolc, zbog rata u Ukrajini, najavio je modernizaciju nemačke vojske i ulaganja od 100 milijardi evra.

Kina za dva i po meseca prijavila više kovid slučajeva nego za celu 2021.
PEKING – Kina je od početka 2022. godine prijavila više lokalnih simptomatskih slučajeva kovida-19 nego što je zabeležila tokom čitave prošle godine, pošto visoko prenosivi omikron soj izaziva širenje epidemije od Šangaja do Šenžena.
Kontinentalna Kina je 13. marta prijavila 1.337 novih lokalno prenetih slučajeva zaraze kovidom sa potvrđenim simptomima, saopštila je danas kineska Nacionalna zdravstvena komisija, a prenosi Rojters.
Time je ukupan broj kovid slučajeva u ovoj godini porastao na više od 9.000 u poređenju sa 8.378 slučajeva koliko je zabeleženo u celoj 2021. godini, prema računici Rojtersa.
Zvaničnici u Šenženu su trenutno privremeno obustavili javni prevoz i pozvali građane da rade od kuće, jer se ove nedelje sprovodi testiranje širom grada nakon porasta broja novih slučajeva.
Kompanije Fokskon i Unimkron tehnolodži, dobavljači Epla, obustavile su danas svoje poslovne aktivnosti u Šenženu, preneo je Tanjug.
U severoistočnom gradu Čangčunu, koji je trenutno pod blokadom, kompanija Tojota je obustavila proizvodnju u svom zajedničkom preduzeću sa kineskom FAV grupom.
Kada je reč o uvezenim slučajevima, Kina je 13. marta prijavila 1.437 novih potvrđenih slučajeva kovida, u poređenju sa 1.938 dan ranije.
Zaključno sa jučerašnjim danom, Kina je od početka pandemije prijavila ukupno 116.902 slučaja kovida sa potvrđenim simptomima, kako lokalnih tako i uvezenih.

Britanski izvori tvrde da je Ukrajina izolovana iz međunarodne pomorske trgovine
LONDON – Britansko Ministarstvo odbrane tvrdi da su ruske snage blokirale ukrajinsku obalu na Crnom moru i time izolovale Ukrajinu iz međunarodne pomorske trgovine.
Prema obaveštajnim podacima britanskog Ministarstva odbrane, ruske pomorske snage „nastavljaju raketne napade na mete širom Ukrajine”, preneo je Tanjug.
Kako se tvrdi, Moskva je izvela „amfibijsko iskrcavanje u Azovskom moru” i mogla bi da sprovede još takvih akcija u narednim nedeljama, prenosi Si-En-En.
Amfibijsko iskrcavanje je vojni napad koordinisanih kopnenih, pomorskih i vazdušnih snaga.
Prema navodima Svetske trgovinske organizacije, pomorska trgovina čini više od 80 odsto svetske trgovine.

Svetu preti kriza hrane ako se rat ne zaustavi
LONDON – Rat u Ukrajini je tragedija koja mora da se zaustavi ili će doći do globalne krize hrane pošto su cene đubriva već previsoke za mnoge poljoprivrednike, izjavio je ruski kralj uglja i đubriva Andrej Meljničenko.
„Događaji u Ukrajini su zaista tragični. Hitno nam je potreban mir”, naveo je Meljničenko(50) u pisanoj izjavi za Rojters.
Meljničenko, Rus po nacionalnosti, rođen je u Belorusiji, a njegova majka je Ukrajinka.
„Kao Rus po nacionalnosti, Belorus po rođenju i Ukrajinac po krvi, osećam veliki bol i nevericu što bratski narodi ratuju i umiru”, naveo je.
Nekoliko najbogatijih ruskih biznismena, uključujući Mihaila Fridmana, Petra Avena i Olega Deripasku, javno je pozvalo na mir otkako je predsednik Vladimir Putin naredio napad na Ukrajinu 24. februara, prenosi Tanjug.
„Jedna od žrtava ove krize biće poljoprivreda i hrana”, rekao je Meljničenko, osnivač kompanije Uralhem, najvećeg ruskog proizvođača amonijum-nitrata sa sedištem u Cugu, u Švajcarskoj, i osnivač SUEK-a, najvećeg ruskog proizvođača uglja. On se nedavno povukao iz vlasništva i sa rukovodnih funkcija u tim firmama.
Meljničenko ističe da su događaji u Ukrajini „već doveli do skoka cena đubriva koje više nisu pristupačne poljoprivrednicima” i da je lanac snabdevanja, koji je pandemija već poremetila, sada još više uzdrman.
„Sada će to dovesti do još veće inflacije, rasta cene hrane u Evropi i verovatno nestašice hrane u najsiromašnijim zemljama sveta”, upozorio je.
Amerika i njihovi evropski saveznici smatraju akt Rusije u Ukrajini kao otimanje zemlje u imperijalnom stilu, dok Putin kaže da su Rusi i Ukrajinci u suštini jedan narod i da je „specijalna vojna operacija” bila potrebna jer Amerika koristi Ukrajinu da preti Rusiji.
Zapad je uveo sankcije ruskim biznismenima, uključujući i Meljničenka, zamrznuo rusku državnu imovinu i isključio veći deo ruskog korporativnog sektora iz globalne ekonomije u pokušaju da primora Putina da promeni kurs.

Gađana stambena zgrada u Kijevu, dvoje ljudi preminulo
KIJEV – Dve osobe su poginule, a tri povređene kada je granata jutros pogodila stambenu zgradu na severozapadu Kijeva, saopštile su ukrajinske službe za vanredne situacije.
„U 7.40 u devetospratnoj stambenoj zgradi pronađena su tela dve osobe, tri osobe su hospitalizovane, a devet je zbrinuto na licu mesta”, prenosi Tanjug.
Još 15 ljudi je navodno spašeno iz požara, a 63 evakuisano. Vatra je, kako je saopšteno, ugašena nešto pre osam časova po lokalnom vremenu.
Devetospratnica se navodno zapalila usled ruskog granatiranja koje je usledilo oko pet sati po lokalnom vremenu.

Magazin Tajm potvrdio da je novinar ubijen u Ukrajini radio za njih
NjUJORK – Američki novinar Brent Reno, koji je ubijen u Ukrajini, radio je na projektu globalne izbegličke krize za magazin Tajm, saopštio je danas taj njujorški dvonedeljnik.
Američki list je u saopštenju izrazio veliko žaljenje zbog pogibije svog saradnika.
„Skrhani smo gubitkom Brenta Renoa koji je poslednjih nedelja bio u regionu (oružanog sukoba) radeći na projektu Tajm Studija o globalnoj izbegličkoj krizi”, navodi se u saopštenju američkog magazina, prenosi Tanjug.
Reno je stradao kada su ruske snage otvorile vatru na automobil u blizini Irpina, preneo je ranije britanski list „Gardijan”.
Prvobitno je objavljeno da je on bio reporter „Njujork tajmsa”, ali je kasnije list to demantovao, rekavši da mu je novinarska propusnica izdata za zadatak koji je obavljao pre mnogo godina.
    </div>
  </body>
 </text>
</TEI>