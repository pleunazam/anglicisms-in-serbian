<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Šta žele strani investitori
Strani investitori i poslodavci, koji su pristali da javno govore o izmenama Zakona o radu, ističu da se zalažu za „fleksibilnije” tržište rada. Šta to konkretno znači?
U Savetu stranih investitora objašnjavaju da su predloge za unapređenje ovog zakona godinama objavljivali u Beloj knjizi. U najkraćem, oni se odnose na produženje rada na određeno radno vreme i na što jednostavniji način obračuna zarada koji je sada veoma komplikovan. I treće, uvođenje koncepta iznajmljivanja radne snage. On se, kako kažu, u praksi često primenjuje, ali i dalje nije zakonski regulisan. Po svemu sudeći neće biti ni ubuduće, pošto se ne nalazi u Predlogu novog zakona u radu, i agencijama za iznajmljivanje radnika se ovaj propis po svemu sudeći neće baviti.
– Imajući u vidu da želimo da budemo član Evropske unije i njenih vrednosti, moramo da vidimo šta je to što omogućava takve uslove rada i života. U ovom prelaznom periodu stanje našeg radnog zakonodavstva još nije usklađeno sa zakonima EU. Možemo slobodno da kažemo da su sve zemlje u regionu fleksibilnije i otvorenije prema promenama Zakona o radu. Većina od njih nije u EU, ali su te promene prepoznale kao potrebu za povećanjem efikasnosti i konkurentnosti njihove privrede  objasnio je Dejan Ječmenica, predsednik Odbora za ljudske resurse Saveta stranih investitora.
U privatnim kompanijama koje zapošljavaju veliki broj radnika rekli su da su mnoga rešenja sadašnjeg Zakona o radu diskutabilna u praksi, da stvaraju ograničenja i smetnje u radu i da nisu u interesu ni poslodavaca ni zaposlenih.
– Smatramo da se problem može rešiti pojašnjenjem, odnosno preciziranjem odredaba zakona radi lakše primene u praksi, kao i boljim razumevanjem potreba poslodavaca. Ovde se misli na ključne probleme koji se javljaju prilikom zapošljavanja, ali i u toku trajanja radnog odnosa. To je, između ostalog, nepostojanje rada po projektu koji bi trajao duže od 12 meseci, nepostojanje odredaba u delu zapošljavanja kadrova posredstvom agencija za zapošljavanje, predugi rokovi za promenu rasporeda rada zaposlenih, promenu radnog mesta, ali i dalja obimna administracija koja u velikoj meri utiče na efikasnost i poslovanje privrednih subjekata – rekli su u „Delti”, dodajući da najavljena promena načina isplate otpremnina može da bude podstrek za zapošljavanje starijih sugrađana.
I za belgijski „Delez” promena Zakona o radu veoma je aktuelna tema.
– Nadamo se da će nove mere omogućiti efikasniju i ekonomičniju organizaciju rada uz poštovanje prava zaposlenih. Uzimajući u obzir raznolikost kadrova kojim naše društvo raspolaže verujemo da bi veća fleksibilnost zapošljavanja obezbedila liberalizaciju tržišta rada, olakšala fluktuaciju kadrova i probudila tržišnu utakmicu, promovisala nove, netradicionalne oblike zapošljavanja i iznad svega omogućila pojednostavljenje ili ukidanje pojedinih administrativnih procedura – smatra Sanja Jevđenijević, potpredsednik ljudskih resursa i organizacionog razvoja u „Delezu Srbija”.
Dragoljub Rajić, direktor Unije poslodavaca Srbije, smatra da se buka oko Zakona o radu ne diže zbog samih promena ovog zakona.
– Razlog je to što sindikati žele da očuvaju privilegovan položaj zaposlenih u javnom sektoru, a posebno u javnim preduzećima u odnosu na zaposlene u privatnom sektoru koji često iste poslove rade dvostruko efikasnije i to sa zaradom koja je od 20 do 50 odsto manja nego kod njihovih kolega u javnom sektoru – navodi on.      
S. D.
-----------------------------------------------
KARLOV UGAO
• Pošto u Srbiji nema posla, mogli smo Zakon o radu da prepišemo od Crnogoraca.
• Novi zakon o radu odnosiće se samo na šačicu zaposlenih.
• Odsad ćemo lakše da se zapošljavamo, a još lakše da dobijamo otkaz.
• Novi zakon smisliće oni koji nikada nisu stvarno radili.
• Zakon o radu odnosi se i na penzionere, jer oni bez rada ne mogu da prežive s ovakvim penzijama.
• Obično trutovi donose propise za pčele u košnici.
• Ako kapitalisti budu zadovoljni novim zakonom, radnici će biti nezadovoljni. I obrnuto.
• Radnike ne interesuju subvencije. Ionako te pare idu gazdi.
• Ne mogu strani investitori da zaposle toliko radnika, koliko ovi naši mogu da otpuste.
Dragutin Minić

Ni Amerika nije lišena radničkog straha
Dok radnici i sindikati u Srbiji, zbog straha od otpuštanja biju bitku protiv promene Zakona o radu i završetka restrukturiranja preduzeća gubitaša, njihove kolege u Sjedinjenim Američkim Državama takođe imaju mnogo razloga za brigu.
Nedavna anketa koja je sprovedena među radnicima širom Amerike pokazala je da su „veoma zabrinuti i za svoj posao i za čitavu ekonomiju u ovoj zemlji”, piše „Vašington post”. Kako navode novinari ovog lista, američki radnici žive u stalnoj „ekonomskoj uznemirenosti”.
– Šest od deset radnika u nedavnoj anketi „„Vašington post Miler centra” misli da bi mogli da izgube posao, a gotovo svaki treći od njih je veoma zabrinut jer veruje da će zaista i ostati bez radnog mesta – piše Vašington post.
Iz naše perspektive muke tamošnje radne snage deluju više nego smešno. Ali, izgleda da je ono što bi nama bilo idealno stanje njima znak za alarm. Zašto? I novinari „Vašington posta” se pitaju isto – zašto su radnici danas nervozni? Odgovor je, kažu, stanje same ekonomije.
Kod nas sličnih anketa nema, ali nekoliko podataka odlično baca svetlo na probleme američkog i srpskog radnika. Najpre, nezaposlenost u Americi je oko 11 odsto, dok u Srbiji iznosi oko 24 procenta. Kako nam tek predstoji rešavanje sudbine 153 preduzeća u restrukturiranju, koja zapošljavaju 51.000 ljudi, jasno je da zabrinutost za očuvanje radnog mesta u Srbiji nije ništa manja nego u Americi. Može biti samo veća. Slično je i to što ekonomisti, sagovornici „Vašington posta”, ocenjuju da će nezaposlenost u Americi najviše pogađati one koji najmanje zarađuju.
– Nema naznaka ni da će njihove zarade u skorije vreme biti povećane, a naročito ne onima koji nemaju odgovarajuće obrazovanje, odnosno fakultetske diplome. Dobro plaćenih poslova za ljude koji nisu išli na koledž jednostavno više nema – sumorna je prognoza Melise Karni, ekonomiste Brukings instituta.
Tešku situaciju slabo plaćenih radnika, odnosno onih koji godišnje zarade manje od 35.000 dolara, „Vašington post” ilustruje svakodnevicom Džona Stjuarta koji svake noći kreće na posao u pola dva. Čeka noćni autobus za Filadelfiju, a potom još jedan kako bi došao do obližnjeg aerodroma, gde radi od četiri sata ujutru. Tu pomaže ljudima koji se otežano kreću i na ovom poslu zarađuje 5,25 dolara na sat. Mala zarada, kaže, ali ne sme da je izgubi.
– Ne preostaje mi da štedim, niti da kupim stvari koji su mi potrebne kako bih živeo kao ljudsko biće – požalio se on novinarima američkog lista.
Problemi Džona Stjuarta nama nisu nimalo strani. Zvanični podaci pokazuju da je u Srbiji od 2001. do 2012. godine najviše ljudi bez posla ostalo upravo u prerađivačkoj industriji, gde su zarade najmanje. Ukoliko znamo da je od 2002. godine privatizovano 2.280 firmi, a da je poništeno čak 675 privatizacija, jasno je da su najveći teret podneli niko drugi nego radnici. Njima su kasnile plate, ostao nepovezan radni staž, neoverene radne knjižice...
Posle svega, zaključak je jednostavan. One kojima je najteže uvek će najviše pogoditi i reforme i kriza. Jedino pitanje koje se postavlja je – da li je reč o „„neophodnim žrtvama”? Talas socijalnog bunta i otvaranje Pandorine kutije radničkog nezadovoljstva neizbežni su pratioci reforme i krize svakog privrednog sistema. I našeg i američkog. Tu izuzetka nema. Slike sukoba rudara i policije u Škotskoj i brutalnost obe strane obišle su svet kada je osamdesetih godina prošlog veka Margaret Tačer, britanska premijerka, rešila da ih zatvori. Kako je u Britaniji nakon toga usledio ekonomski bum poguran liberalnom ekonomskom filozofijom, nije malo onih koji bi rekli da je čelična lejdi bila u pravu i da je ta Pandorina kutija jednostavno morala da se otvori.
I za kraj, u celoj ovoj priči o problemima naših i američkih radnika, novinari „Vašington posta” ukazali su na još jedan problem, koji nama takođe nije stran.
– Anketa je pokazala da se mnogi i dalje ne menjaju. Manje od četiri od deset slabo plaćenih radnika pohađalo je programe i treninge na kojima su pokušavali da poboljšaju svoje znanje i veštine. To je malo jer, sa druge strane, to radi čak dve trećine onih koji dobro zarađuju, odnosno više od 75.000 dolara godišnje – zaključuje se u tekstu.
Američki ekonomisti na to imaju jednostavan odgovor – siromašni radnici nemaju ni novca ni vremena koje bi trošili na dodatno obrazovanje. Slično, nažalost, važi i za Srbiju.          
S. Despotović

Kruni se evropska država blagostanja
Budućnost države blagostanja, tekovine na koju su Evropljani decenijama bili ponosni jer je uvek garantovala život dostojan čoveka, pa i u slučaju nezaposlenosti, starosti i bolesti, nikada nije bila neizvesnija.
Kriza je u poslednjih pet godina učinila svoje i na Starom kontinentu su prinuđeni da menjaju navike, piše „Njujork tajms”. Oko prava radnika i njihove zaštite koplja će se tek lomiti širom Evrope, a „država dadilja”, kako je od milošte zovu britanski laburisti, povlači se pred proameričkom politikom u oblasti rada. Jedna po jedna država odustaje od modela kojim su se Evropljani ponosili još od Drugog svetskog rata. Radnik je sve manje zaštićen.
– Španija je produžila rad na određeno vreme i omogućila poslodavcima da radnike drže u tom položaju čak četiri godine. Irska i Portugalija su zamrzle minimalne zarade, dok ih je Grčka umanjila gotovo za četvrtinu. Mnoge evropske države, a naročito one na jugu koje su najviše pogođene krizom počele su sve manje da štite radnike i da umanjuju cenu rada – piše „Njujork tajms”.
Po mišljenju Angele Merkel, nemačke kancelarke, to je način da se bude konkurentan i da se poveća zaposlenost. Iako se evropski odgovor na krizu fokusirao na smanjenje budžetskih troškova, izvesno je da će ubuduće morati da ga prati i „erozija” zaštite radnika.
Da li je to nužno? Ako pitate Angelu Merkel, sigurno da. Jer početkom 2000. Nemačka je smatrana evropskim bolesnikom. Ali, umanjenjem zaštite radnika uspeli su da stvore ambijent u kojem je došlo do otvaranja većeg broja, doduše manje plaćenih radnih mesta. Nastajali su takozvani „mini poslovi” na kojima su radnici angažovani povremeno i kratkotrajno, odnosno po potrebi poslodavaca.
– Danas takve poslove obavlja petina populacije u Nemačkoj. Ali, razlike u društvu su postale veće. Deset odsto najbogatijih Nemaca je 1990. godine držalo 26 odsto nacionalnog bogatstva, a danas čak 31 procenat –– piše „Njujork tajms”.
Zaključak tamošnjih ekonomista je da država blagostanja jeste doživela eroziju, siromašniji su još više osiromašili, ali niko ne može da kaže da Nemačka nije postala najjača evropska ekonomija.
Šta će ostati od evropske države blagostanja? I gde smo mi u svemu tome? Ovdašnji ekonomisti kažu da je jasno da je poslednjih godina u evropskim državama američki koncept počeo da dobija primat.
– Kriza je oborila proizvodnju, samim tim smanjila dohotke i ugrozila državu blagostanja. Sigurnost radnog mesta se smanjuje, to je trend u mnogim državama u Evropi, a vidimo da će se dogoditi i u Srbiji. Međutim, paradoksalno je da je i u samoj Americi država počela da spasava pojedine banke i kompanije. Još se sećamo da je Obama spasao američku auto-industriju na početku krize –– objašnjava Goran Nikolić sa Instituta za evropske studije, dok su liberali i dalje nepopravljivi. Prema rečima Aleksandra Stevanovića, ekonomiste Centra za slobodno tržište, koji je trenutno i savetnik ministra Radulovića, preispitivanje koncepta države blagostanja u Evropi će sve više biti izraženo.
– Mi živimo u postindustrijskom vremenu. Pokazalo se da je model države blagostanja iz osamdesetih i devedesetih godina prošlog veka neodrživ. Doveo je do rasta nacionalnih dugova i manjih mogućnosti da standard i dalje raste. Koncept evropske države blagostanja nije uspeo  zaključak je Aleksandra Stevanovića.
S. D.

Obećavaju nam više posla ako budu lakše otpuštali
Da li će ubuduće radnici u Srbiji zaista jednostavnije dobijati otkaz nego do sada, a poslodavci se zauzvrat lakše odlučivati da ih zapošljavaju? Oko ovog glavnog pitanja na koje bi odgovor trebalo da da novi zakon o radu, čije se usvajanje očekuje u januaru, još nema saglasnosti. Sindikati, poslodavci i država na ovu i mnoge druge dileme, koje je otvorila promena propisa o radu, i dalje gledaju potpuno različito. I tako je već godinama.
Najpre poslodavci već dugo jadikuju nad važećim Zakonom o radu govoreći da od radnika pravi „bele medvede”, kako je to jednom rekao jedan od najvećih privrednika u našoj zemlji. I dodao da im se time istovremeno čini i medveđa usluga. Preterana zaštita radnika ne dopušta poslodavcima da lako zaposle novog. Njihova logika je – ako ne mogu lako i jeftino da otpustim, onda bez preke potrebe neću ni da zapošljavam. Da li je baš tako?
Jer sindikalci, sa druge strane, poručuju da ništa od ovoga nije tačno. Privrednici već godinama, kažu, otpuštaju kako im je volja, a kao dokaz tome koriste podatke po kojima je u Srbiji, od početka krize, bez posla ostalo nekoliko stotina hiljada ljudi. Ko kaže da je gazdama do sada iko branio da otpuštaju ljude, pitaju sindikati.
Država je, pak, veoma dugo bila nemi posmatrač i pokušavala da balansira između ove dve krajnosti. Ali, došlo je krajnje vreme da se radno zakonodavstvo reformiše i taj zadatak je zapao sadašnjoj vladajućoj garnituri, htela to ona ili ne. Osim toga, cela ova priča je i ispolitizovana, kao što to kod nas obično biva, a packe na naš račun redovno stižu sa svih strana. Još se sećamo da je i Majkl Kirbi, američki ambasador u Srbiji, pre nekoliko meseci rekao da je ovde gotovo nemoguće bilo koga otpustiti”.
Kako će tačno izgledati novi zakon o radu, još se ne zna, jer bi javna rasprava o predlogu trebalo da počne 18. decembra. Ali, mnoge konture novog propisa već se naziru i čini se da je ne mali broj njih blizak baš onome što su poslodavci godinama tražili. Šta se nalazi u Predlogu novog zakona o radu?
U Ministarstvu privrede kažu da će se najpre pokušati sa izmenama koje bi mogle da omoguće zapošljavanje radnika sa puno godina radnog staža.
– To ćemo postići tako što će se predvideti da se otpremnina plaća samo za godine staža provedene kod trenutnog poslodavca. Treba omogućiti fleksibilne oblike radnog angažovanja, ali ih koristiti kao izuzetak, a kao pravilo promovisati rad na neodređeno vreme. Da bi to bilo moguće, moramo da omogućimo poslodavcima da raskinu radni odnos u slučaju pada privrednih aktivnosti bez administrativnih začkoljica koje sada omogućavaju zaposlenima da ih sud posle više godina vrati na rad uz obavezu poslodavca da nadoknadi sve zarade koje bi on u međuvremenu primio – objašnjava Dušan Vasiljević, posebni savetnik ministra privrede Saše Radulovića.
Predviđa se i da naknada za godišnji odmor ne sadrži bonuse i regrese iz prethodnih meseci, kako neko ko je na odmoru ne bi primio veću platu nego kolega koji je taj mesec radio. Takođe, brišu se odredbe prema kojima se odmor morao koristiti u najviše dva dela. Rad na određeno vreme će po svoj prilici biti produžen sa 12 na 24 meseca. Ali više neće biti moguće da poslodavac „šeta” zaposlenog po navodno različitim radnim mestima više godina. Ako posle dve godine želi da zadrži radnika, moraće da zaključi ugovor na neodređeno vreme. Osim toga, biće smanjena i suma koja se isplaćuje prilikom odlaska u penziju i to sa tri na dve plate.
– Ima elemenata sa kojima se poslodavci neće u potpunosti složiti i drugih koje ne podržavaju sindikati. Neslaganja između njih su velika, a mehanizmi socijalnog dijaloga nerazvijeni. Razlike nisu „ispeglane” kroz dijalog, već su reprezentativni sindikati istupili iz radne grupe. Ipak, usaglašena verzija ići će u javnu raspravu i vlada bi Predlog zakona mogla da uputi u Skupštinu oko nove godine – navodi Vasiljević.
U Ministarstvu rada, takođe, kažu da se moraju menjati odredbe koje se odnose na isplatu otpremnina ili produžavanje rada na određeno vreme.
– To ne treba činiti uz striktne uslove. Obračun naknada zarada trebalo bi da bude prema visini osnovne zarade, a ne prema zaradi u poslednja tri meseca. Tu su i jasniji otkazni razlozi u slučaju povrede radne obaveze i proširivanje kruga sankcija, kako se otkaz ne bi davao u svim situacijama. Treba pojačati ulogu Inspekcije rada i povećati iznos novčanih kazni za prekršaje – pojašnjava Zoran Martinović, državni sekretar u Ministarstvu rada, zapošljavanja i socijalne politike, objašnjavajući kako oni vide budući mehanizam dobijanja otkaza, odnosno zapošljavanja.
– Zakon o radu ne daje dodatni osnov za otpuštanja radnika. Ni sadašnji zakon to nije mogao da spreči, pa ne može ni budući, ma kakav da je. Budući može da relaksira poslodavce da se brže odluče za donošenje odluke o tehnološkim viškovima, jer visine otpremnina treba da budu niže. To opet znači da se ti isti viškovi lakše mogu zaposliti kod drugih poslodavaca, jer oni neće imati strah da će im plaćati visoke otpremnine u slučaju prestanka potrebe za njihovim radom. Svakako da planirane procese rešavanja viškova zaposlenih u preduzećima u restrukturiranju ne treba dovoditi u vezu sa ovim zakonom – zaključuje Martinović.
Sindikati odbijaju ovakve predloge. Kako kaže Ljubisav Orbović, predsednik Saveza samostalnih sindikata Srbije, novi zakon, ukoliko se prihvate sve najavljene promene, dovešće do masovnog otpuštanja, ali će i dodatno osiromašiti radnike.
– Zaprepašćeni smo predlogom da se ne samo otpremnine, već i minuli rad plaća samo za godine provedene kod poslednjeg poslodavca. Znamo da se radnici u Srbiji teško odlučuju da promene firmu, a ovo će ih još više demotivisati – navodi Orbović, dodajući da predlogom zakona nije predviđeno osnivanje agencija za iznajmljivanje (lizing) radnika, što je bila jedna od glavnih primedbi sindikata.
Jasno je da sindikati očekuju da u Srbiji naredne godine usledi talas otpuštanja. Ali, država, privrednici i stranci, koji vode projekte unapređenja poslovnog ambijenta u Srbiji, tvrde da se to neće dogoditi. Kome verovati?
– Strah sindikata da će doći do talasa otpuštanja kada nov zakon o radu bude usvojen nije opravdan. Iskustva drugih zemalja pokazuju da će fleksibilniji zakon o radu zapravo dovesti do stvaranja više radnih mesta. Da li će pojedini gubitaši iz javnog sektora morati da otpuste određen broj radnika? Da, ali ta preduzeća će morati da otpuštaju radnike bez obzira na to da li je donet nov zakon o radu ili ne. Sa druge strane, novi zakon će podstaći uspešne privatne firme da zaposle više radnika – objašnjava Džo Lauter, direktor američke agencije USAID, Projekta za bolje uslove poslovanja, dodajući da sadašnji zakon uništava radna mesta.
– O Zakonu o radu uglavnom razgovaram sa malim privrednicima iz Srbije i mogu vam reći da oni trpe negativne posledice strogih propisa i nepotrebnih troškova koje im država nameće pri zapošljavanju radnika. Mala preduzeća nemaju ni administrativno osoblje, ni novac da se bave obavezama koje nameću Zakon o radu i drugi propisi kojima se uređuje zapošljavanje. Ja bih rekao da su oni, zajedno sa nezaposlenima, najveće žrtve sadašnjeg zakona – zaključuje Lauter.
I posle svega, da li će nas zaista više zapošljavati ukoliko nam lakše budu delili otkaze? Nadležni i poslodavci nam to obećavaju, a međunarodna iskustva to i potvrđuju. Ali, kako je Srbija u tranziocionom periodu često pokazivala svoje osobenosti, nema dokaza da tako neće biti i sada.    
Stefan Despotović

Počela manifestacija „Trg otvorenog srca"
BEOGRAD – Novogodišnja manifestacija „Trg otvorenog srca” počela je danas u centru Beograda i trajaće do 12. januara iduće godine.
Portparol te manifestacije Neda Kurjački rekla je da će na Trgu Republike svakodnevno od 10 do 23 sati biti pripremljen program za najmlađe sugrađane, poput okupljanje mađioničara i klovnova, a biće izvedene i brojne dečje predstave.
Kako je navela, 31. decembra za mališane će biti priređen svečani doček Deda Mraza.
Manifestacija ima i humanitarni karakter jer će svi oni koji u kućicama koje su postavljene na Trgu Republike kupe šolje pomoći u tome da se skupe sredstva za učenike sa smetnjama u razvoju.
„Ukoliko sugrađani imaju kod kuće odeću ili igračke pozivamo ih da ih donesu na trg svakog dana od 16 do 20 sati i vikendom od 12 sati, kada će biti otvorena posebna humanitarna kućica za prikupljanje odeće i igračaka”, rekla je Kurjački.
V.d direktora Turističke organizacije Beograda Miodrag Popović rekao je da je ova manifestacija od velikog značaja za Beograd jer je to prilika da se uvede lepa tradicija okupljanja na trgovima za praznike.
„Ova manifestacija je značajna za turizam u Beogradu i trudimo se da i ove godine privučemo što veći broj turista bez obzira što je malo sredstava”, rekao je Popović.
On je rekao da je od velikog značaja to što manifestacija ima humanitarni karakter kako bi se pomoglo onima kojima je pomoć potrebna.
U okviru manifestacije na Trgu republike novac koji bude prikupljen od prodaje kuvanih supa i čajeva u „Podravka kućici” biće namenjen učenicima sa smetnjama u razvoju koja se školuju u inkluzivnom sistemu, u redovnim osnovnim i srednjim školama u Beogradu.
Na trgu se pored šolja, čajeva, supa, mogu kupiti i cokoladni novogodišnji ukrasi, mirišljavi sapuni...

Knjiga kao novogodišnji dar
Drug je u dugim zimskim noćima. Učitelj, savetnik i neko ko ume da nas nasmeje i uteši kad to ne polazi za rukom ni našim najbližima. Zbog toga se knjiga sinoć pažljivo birala u knjižarskom lancu „Delfi” izdavačke kuće „Laguna”. Za neke naslove se i jagmilo, zbog zapaženih popusta. 
Tradicionalna, deveta po redu manifestacija „Noć knjige” koja se održavala u Beogradu i deset gradova u Srbiji bila je pravi mamac za poklonike pisane reči. 
– Za praznike ću prijatelje obradovati knjigama. To znači da sam ovim „tovarom” koji nosim pred kasu rešila problem kupovine poklona u poslednji čas – kazala je Teodora Marić, arhitekta. 
– Uštedeće svi oni koji su naumili da obogate svoje biblioteke ili knjigu poklone za neki od dolazećih praznika – kazala je Ana Marković, direktorka marketinga „Lagune”. Ona je podsetila da su popusti i do 40 odsto. Prema njenoj oceni, svaka knjiga ima svoga kupca, pa su tako interesovanja podjednako velika i za beletristiku, fantastiku, stručnu literaturu, istoriju, medicinu... 
– Primetila sam da mnogima privlače pažnju naslovi Uroša Petrovića, a traži se i „Beograd ispod Beograda” Zorana Nikolića i Vidoja Golubovića – podsetila je Markovićeva, koju kaže vreva u knjižarama jedan poseban praznik u kome bez sumnje uživaju sve generacije. Ona je dodala da „Lagunin” tim nagrađuje kupce poklonima, što mnoge motiviše da lakše pazare. 
Za najmlađe čitaoce izbor je takođe bio veliki, a reporterska ekipa uverila se da mališani sami biraju ono što će čitati tokom raspusta. Roditelji su tu samo da ispune njihove želje. 
– Nije mi žao da novac izdvojim za slikovnicu ili enciklopediju koja će mojim školarcima biti od koristi – priznaje Isidora Turkeljan, majka dve devojčice koje su listale „Hogara”. 
– Poručujem dečacima i devojčicama da čitaju sve što im dođe pod ruku. To je lepa navika. Evo, i ja sam umesto igračaka, deci svojih prijatelja, izabrala knjige – kazala je Slađana Kuluška, bibliotekarka.                           
Jasmina Kljaković, studentkinja, ugrabila je priliku da kupi „debelu” istoriju srpske književnosti.     
Oni koji nisu imali određeni cilj u kupovini, „držali” su se „Lagunine” top liste koju predvode Koeljov „Rukopis pronađen u Akri”, roman Haleda Hoseinija „A planine odjeknuše”, knjiga Novaka Đokovića „Serviraj za pobedu”...
Po izlasku iz knjižare penzionerka Zagorka Joksimović pohvalila se da je kupila Den Braunovu novu knjigu „Inferno”.
Studentkinja Sandra Galić rekla je da sadržaj njene kese čine mahom norveški pisci. Dobro su se prodavale i knjige na engleskom Tolkinov „Hobit” i Trejsi Ševalije „Devojka sa bisernom minđušom”, ali i roman Vladimira Pištala „Tesla, portret među maskama”.

Ilustracije – nadogradnja priče
Lepota reči skrivenih u knjigama izražajnija je kada ih na stranicama prate ilustracije i karikature. Koliko je ovaj oblik umetničkog izražavanja važan potvrdilo se na izložbi u „Srećnoj galeriji” Studentskog kulturnog centra, gde su karikature i ilustracije Dušana Petričića „izašle” iz njegove knjige „Dijagnoza” i dečjih „Vidovitih priča” koje je napisao Ljubivoje Ršumović.
Najmlađim čitaocima ove priče su draže uz „sličice” jer one pomažu da se priča lakše čita, a odrasli u karikaturama i tekstu u „oblačićima” koji ih prati mogu da tumače poruke na svoj način – duhovito, zabrinuto, ispitivački…
Izložba je priređena povodom četvrtog rođendana „Lagunine” knjižare „Delfi” koja se udomila pod krovom SKC-a.
Posetioce je pozdravio Dejan Papić, direktor izdavačke kuće „Laguna”. O stvaralaštvu Petričića govorio je Ljubivoje Ršumović.
– Duško se drži zlatnog pravila, a to je da nadograđuje piščeve priče i tako ih čini vidljivim – kazao je Ršumović, ne krijući radost što je saradnja sa ilustratorom i karikaturistom nastavljena posle 40 godina, a ostavlja utisak kao da nikada nije ni prekidana.
Izložba će biti otvorena do 25. decembra.

Verdiju u čast
Na sceni „Raša Plaović” Narodnog pozorišta izveden je koncert iz ciklusa „Put ka belkantu” pod nazivom „Večni Verdi”. Program je priređen povodom 200 godina od rođenja ovog velikog kompozitora.
Na repertoaru su bile solo pesme i operske arije. Kao  solisti nastupili su Ljubomir Popović, Ljubica Vraneš, Ana Stanković, Evgenija Jeremić, Sofija Petrović, Tamara Grubin, Vuk Zekić, Andreas Kordoba, Vanja Biserčić i Sava Vemić. Pijanista je bio Milivoje Veljić, a reditelj programa Ivana Dragutinović-Maričić. 
Ciklus „Put ka belkantu” pre šest godina osmislio je i pokrenuo operski pevač i pedagog Nikola Kitanovski.
Koncerti su do sada izvedeni širom Srbije.

Stjepanović evropski prvak na 200 delfin
Velimir Stjepanović je osvojio i drugu medalju na Evropskom prvenstvu u 25-metarskom bazenu u Herningu (Danska). Posle bronze na 400 delfin juče je na dvostruko kraćoj stazi postao šampion Starog kontinenta. On je 200 delfin preplivao za 1:51,27.
Drugi je bio Poljak Pavel Koženjovski s 1:51,36, a treći Rus Nikolaj Skvorcov s 1:51,62.
Stjepanović je u kvalifikacijama postigao šesto vreme s 1:53,52. Tu nije dao sve od sebe, nego samo onoliko koliko mu je bilo dovoljno da se plasira dalje. U finalu je pokazao šta može i postao evropski prvak.
Prvih 50 m prvi je preplivao Poljak Mihal Poprava s 24,77, a Stjepanović drugi s 24,95. Skvorcov je bio peti s 25,28, a Koženjovski tek sedmi s 25,47.
Na polovini staze naš plivač je dospeo na prvo mesto i više ga nije ispušta. Koženjovski je prestizao jednog po jednog, ali Stjepanovića nije mogao.
U ovoj disciplini je plivao i Ivan Lenđer. Završio je kao 27. s 1:59,10.
U finale se plasirao i Čaba Lenđer. U kvalfikacijama je imao  peto vreme s 26,77, a u trci za medalju je zauzeo šesto mesto, iako je plivao nešto brže – 26,69. Evropski prvak je Slovenac Dugonjić
U mešanoj štafeti (plivaju dva plivača i dve plivačice) 4h50 slobodno Srbija je osma s 1:33,62. Rebeka Repman, Radovan Siljevski, Boris Stojanović i Miroslava Najdanovski su bili bolji nego u kvalifikacijama, gde su postigli deveto vreme s 1:34,13. Prvo mesto je osvojila Rusija postavivši svetski rekord (1:29,53).
Katarina Draganov-Čordaš je na 50 leđno 41. s 30,22. Boris Stojanović je na 100 mešovito 23. s 55,08, a Vuk Čelić na 1.500 slobodno 26. s 15:17,36.
Evropsko prvenstvo u malim bazenima u Herningu se završava danas. Ivan Lenđer i Radovan Siljevski plivaće na 50 delfin, Čaba Silađi i Igor Terzić na 200 prsno, a Velimir Stjepanović i Stefan Šorak na 200 slobodno.
Od plivačica će u bazen Miroslava Najdanovski i Rebeka Repman. Obe će se takmičiti na 50 slobodno.
Pored toga imaćemo i obe štafete. Muškarci će se oprobati na 4h50 slobodno, a žene na 4h50 mešovito.
I. C.

Žene utiču na moj rad, kao inspiracija i kao otrov
Lazar Dimitrijević (78), slikar, književnik i muzičar, ima nesvakidašnju biografiju. Sad izlaže slike u Smederevskoj Palanci, pa se seli u Lisabon.
Akademiju likovnih umetnosti završio je u Beogradu. Do 1996. je živeo u Švedskoj, do 2004. u Engleskoj, pa se vratio u Srbiju.
Autor je i dva romana „Stokholmski praznik leta” i „Stokholmske kantate”.
Posle dva razvoda živi sam u Beogradu. Ima četvoricu sinova. Iz braka sa Šveđankom Aneli – Rikarda (44), profesora, i Sašu (42), muzičara, a sa Engleskinjom Evom – Marka (27), umetničkog dekoratera, i Adama (22), studenta.
U kom okruženju ste rođeni?
Moj otac je bio sveštenik i profesor u gimnaziji, a majka domaćica. Pri dolasku na svet dočekala me je i dve godine starija sestra Vera. Živeli smo u Prilepu, a potom u Bitolju, sve do 1941, kad smo se preselili u Beograd. Svi smo ostali živi, ali ja sam, zbog teškog oboljenja kičme, od 1950. do 1955. morao da ležim u gipsanom koritu u bolnici u Rovinju.
Šta vam je dala Srbija...
U Beogradu sam bio do 1965. U tom periodu znao sam samo za patnju, glad, bolest i napor da na pristojnom odstojanju pratim vršnjake u školi. Otac nije radio. Izdala su ga i crkva i prosveta. Majka nas je izdržavala švercom hrane. Lepe uspomene imam samo s akademije na kojoj me je dočekao profesor Nedeljko Gvozdenović.
... šta Švedska...
Na Kraljevskoj akademiji u Stokholmu dobio sam 1965. pravo da upišem postdiplomske studije, a potom, kao slobodni umetnik, i niz značajnih nagrada za likovnu umetnost u Stokholmu, Londonu, Njujorku... U tom periodu, posle više emotivnih lutanja, upoznao sam Aneli, ženu raskošne lepote, s kojom imam dvojicu sinova. Ipak, taj brak je, kad su sinovi odrasli, po obostranom zaključku doživeo emotivni kraj. Preselio sam se 1996. u Englesku.
... a šta Engleska?
Živeo sam u Eseksu pokraj Londona. Tu sam imao samo jednu veliku izložbu, ali i novu veliku ljubav – Evu, Engleskinju poljskog porekla, stomatologa. I sa njom sam dobio dvojicu sinova. Engleska mi je dala mogućnost da, kao i u Švedskoj, potpuno obezbedim i ovu porodicu. Ostavio sam im kuću, Evi i ordinaciji, a sinovima bezbrižno detinjstvo. Sad je Beograd sedište moje „Evropske unije”. Moji Šveđani i moji Englezi, sva četvorica sinova, često su uz mene.
Srbija hoće u Evropsku uniju. Da li je to dobro?
Nije! Evropa nas ne poštuje. Ona je prema nama surova, a mi je molimo da nas primi, pa često i „puzimo” u tim pregovorima. A kad bi nas primili oni bi nam uvalili sve ono što im više nije potrebno, a uzeli bi nam ono što nemaju, a to su: zdrava hrana, voda za piće, rasna stoka... Mi bismo, ako nas zamole da im se pridružimo, o tome morali dobro da razmislimo.
Kako žene utiču na vaš rad?
Veoma stimulativno. Uvek su mi i inspiracija i „otrov”, koji poseduje svaka žena, posebno lepa. Žensko telo ima bogatstvo boja. To je velika istina. Ali, ženska lepota je potpuna i neodoljiva samo kad ima i unutrašnju lepotu, duhovnu komunikaciju. To je važno za svakog čoveka, a posebno za slikara koji ukupnu lepotu prenosi na platno. Imam poštovanje prema ženama za lepotu, enigmu i seksepil.
Kakve su Šveđanke dame...
Ne trpe prevaru i najčešće to nikad ne čine. Veoma su odane svom muškarcu, pa od njega traže isto. Doduše, do nas stižu suprotne informacije koje moje iskustvo negira. Za Šveđanku je emotivna izdaja veliki greh. Njoj možete da kažete da ste je prevarili s drugom ženom i ona će to, kao iskrenom partneru, da oprosti. U suprotnom sledi razlaz, jer su i ekonomski, uglavnom, samostalne.
... a kakve Srpkinje?
Naše žene su, u poređenju sa Šveđankama, vrlo sklone psihološkoj igri, okupaciji muškarca, „ubedljivom” pričom o svojoj vernosti. Tada kategorično tvrde da je to o čemu pričaju jedina istina. A sklone su, najčešće, da vrlo lako promene muškarca i to u okruženju najbližih prijatelja, kad se, čak, ponude i mužu najbolje drugarice.
Kom živom čoveku se divite?
Veoma sam dobar gitarista. Toliko dobar da pripadam evropskoj klasi. Ali, za Engleza Džulijana Brima tvrdim da, i u devetoj deceniji, svira kao nekad Andreas Segovija.
A ko je vaš omiljeni pisac?
Kolumbijac Gabrijel Garsija Markes. Pisac knjige „Sto godina samoće”. Poštujem ga i zbog načina života. Kad je primao Nobelovu nagradu bio je bez fraka i u košulji bez mašne.
Koja misao vam je vodilja?
Ona koju mora da poštuje svaki umetnik: „Biti il’ ne biti”...
Poštujete li neku svoju osobinu?
Iracionalnu naivnost na koju večito plaćam „porez”. Konstantno se držim toga, iako je to moj usud, sila koja određuje tok mog života. Ta sila je nastala u gipsanom koritu u kome sam ležao pet i po godina zbog tuberkuloze kičme, zbog gladi za vreme rata.
Koje putovanje posebno pamtite?
Ono kad sam se, najzad, posle pet i po godina, digao iz gipsanog korita i, kao zdrav čovek, doputovao u Beograd.
A koji svoj talenat izdvajate?
Onaj kome sam se najmanje posvetio – muzički. To kažem i zato što se bavim i uporednom estetikom. Tražio sam od sebe da „vidim” koliko u mojoj muzici ima slika, a u mojim slikama muzike. Tako sam zaključio da najviše volim svoj muzički talenat, jer je slikovitiji od mojih slika i čitkiji od mojih knjiga.
-----------------------------------------------------------
Ostatak života želim da provedem sam
Gde biste želeli da živite?
Tamo gde ću i da umrem – u Lisabonu. Zato što tamo nikoga ne poznajem. Želim ostatak života da provedem potpuno sam, u miru, bez bilo kakvih briga, u gradu koji se kupa u suncu i ogleda u moru. Užurbano se pripremam za taj put.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

PAMTIĆU U 2013.: Vanja Bulić, pisac
Novinar, nekadašnji urednik „Duge” i autor TV emisija, koscenarista filma „Lepa sela lepo gore” napisao je više knjiga, da bi njegov roman „Simeonovo pečat” bio proglašen za srpski „Da Vinčijev kod”. Ove godine je objavio triler „Jovanovo zaveštanje” čiji se zaplet vrti oko blaga templara i mogućnosti da „Miroslavljevo jevanđelje” krije mapu nestalog blaga. Evo po čemu će Vanja Bulić pamtiti ovu godinu:
DOGAĐAJ GODINE
Hapšenja i pokretanja krivičnih postupaka zbog spornih privatizacija, tačnije krivično gonjenje nedodirljivih koji su opljačkali zemlju. Ali, događaj godine lako može da se pretvori u promašaj godine...
PROMAŠAJ GODINE
Odnos države prema kulturi i umetnosti. Kad su usred rata Čerčilu rekli da za kulturu nisupredvideli ni funtu, on je upitao: „Zašto onda uopšte ratujemo?”
DOMAĆA LIČNOST GODINE
Novak Đoković, bez premca. Ne samo zato što je najbolji sportista planete, već zato što ume da nosi teret slave i ne zaboravlja ko je i odakle je.
STRANA LIČNOST GODINE
Nelson Mandela. Smrt dobitnika Nobelove nagrade za mir je podsetila svet koliko je učinio da crni čovek Afrike bude ravnopravan sa belcima. Ispraćen je sa suzama, aplauzom, pesmom i plesom kako dolikuje velikanima.
ALBUM GODINE
„San”Lene Kovačević. Uspela je da u trilersku Srbiju prokrijumčari svetski zvuk nastao u njenoj radionici i kruniše ga sjajnim koncertom u Domu sindikata.
KONCERT GODINE
Performans „Zid”Rodžera Votersa u Kombank areni. Zato što je stvaralaštvo „Pink flojda”više od muzike. Klinci koji su na sceni zajedno sa Votersom rušili zid tek će jednog dana biti svesni šta su radili i u čemu su učestvovali.
ROMAN GODINE
„Znamenje anđela”DejanaStojiljkovića. Cela godina je protekla u njegovom nemerljivom literarnom doprinosu obeležavanju 1.700 godina Milanskog edikta.
POZORIŠNA PREDSTAVA GODINE
„Sveti Georgije ubiva aždahu”u Ateljeu 212. Ponovno postavljanje kultne predstave u prvobitnoj režiji Mucija Draškića nije samo sećanje na srećnija pozorišna vremena, već ulazak u burnu godinu obeležavanja stogodišnjice Prvog svetskog rata, jer će sigurno biti oprečnih mišljenja oko učešća Srbije u ratu u kome je izgubila gotovo trećinu stanovništva.
FILM GODINE
„Krugovi”. Srdan Golubović nas još jednom, jezikom umetnosti, opominje i podseća šta donosi građanski rat.
ŠTA ĆE OBELEŽITI 2014?
Bolan pokušaj da se što pre zaboravi 2013. godina
Učestvujte u našoj anketi o 2013. godini. Vaše utiske i favorite u navedenim kategorijama, uz obrazloženje zašto, pošaljite mejlom na adresu [email protected] ili pismom na adresu „Politika” (za Spektar), Makedonska 29, Beograd

Beogradski umetnici jedrilicom prelaze Atlantik
Do kopna, gde su se uputili obalama ostrva Martinik na Antilima, ostalo je još oko 500 nautičkih milja. Petočlana posada jedrilice „Plišani mesec” (Velvet Moon) krenula je u prelazak Atlantika krajem novembra sa doka na Zelenortskim ostrvima, tik uz obalu Afrike,to jestSenegala. Kada ponovo budu stali na čvrsto tle iza sebe će imati plovidbu dužu od 2.000 milja i iskustvo koje priželjkuju mnogi mornari.
Kapetan i prvi oficir jedrilice duge 18 metara su Beograđani Dušan Lazarević(34), pijanista i pravnik, i Maja Đorđević (37), vizuelni umetnik i dramaturg. Njih dvoje su dugogodišnji profesionalci u avanturama sa jedrima, udarima vetra na moru i talasima.
Oboma je ovo prvi prelazak okeana. U toj avanturi prelaska Atlantika saborci su im Vladimir Švab iz „Aligator sejling tima”, koji je iskusni mornar po okeanima, i dva skipera – Jovan Pantelić i Mladen Glavić iz Hrvatske.
A sidro na suvom, to jestglavni čovek u beogradskoj bazi im je Majina sestra Ivana Đorđević. Ona je i jedina veza sa moreplovcima:
– Kontakt ostvarujemo uz pomoć „iridijuma”, satelitskog telefona koji pokriva celu planetu. Malo je specifičan, jer se poruke šalju samo u dužini do 120 karaktera. Maja mi prosledi dnevne informacije: kurs, brzinu vetra, poziciju,a onda mi ovde u Beogradu, uz pomoć, takođe, iskusnih morskih vukova Nele i Neše sa broda „Baš jako” izrađujemo prognozu i očekivane vremenske prilike da bi oni znali kako da se ponašaju – pojašnjava Ivana Đorđević.
Posada jedrilice „Plišani mesec” namerno je odabrala ovaj period godine za plovidbu, jer od druge polovine novembra počinju da duvaju pasati, među mornarima zvani dobri vetrovi koji smenjuju sezonu uragana.
Tako je i „Velvet mun” prošavši kroz Gibraltar stigao do Kabo Verdea (portugalski naziv Zelenortskih ostrva) i odatle se zaputio ka drugoj strani Atlantika.
Inicijatori ove avanture su Maja i Dušan, koji već 10 godina organizuju čarter plovidbe svojim brodom. Ove sezone su isplovili iz Bara, u Crnoj Gori, u junu, i oplovili ceo Mediteran. Organizovali su kreativne, kulturno-istorijske, sportske i istraživačke plovidbe po Grčkoj, Italiji (Sicilija i Sardinija) Francuskoj (Korzika) i Španiji (Palma de Majorka i Menorka).
Kako ističe Majina sestra, straha od ekspedicije preko Atlantika nisu imali, jer su iskusni, a i prema iskustvima starijih moreplovaca, ponekad Mediteran zna da bude teži od talasa na okeanu.
– Oni se dugo bave jedrenjem i znaju šta ih čeka. To je njihov način života koji su spojili sa svojim umetničkim angažovanjem. Sigurno će po dolasku na Antile imati mnogo video i fotomaterijala, pa možemo da očekujemo i film – najavljuje naša sagovornica.
Brod „Plišani mesec”poseduje motore, ali se posada trudi da kad god može plove uz pomoć jedara. Takođe, maksimalno se pridržavaju ekoloških principa, na primer, ne koriste plastične kese. Za sada su sretali druge brodove, uglavnom velike tankere, ali bilo je i manjih plovila. Odstupanje sa zacrtanog kursa imali su samo jednom u neposrednoj blizini Kabo Verdea i to da bi se jedan član posade okupao u tirkizno plavim talasima.
A. C.

Srbija čeka punu Arenu
Srpske rukometašice su drugim mestom u B grupi prvog kruga Svetskog prvenstva u neku ruku dobile protivnika po meri za osminu finala. Jer, izbegli su Francusku i Crnu Goru koje su u najužem krugu favorita, a i Holandiju koju nisu želeli zbog loših iskustava u međusobnim okršajima. Da su bile prve, inače, imale bi možda najlakši put do polufinala, budući da bi u četvrtfinalu čekao pobednik susreta Mađarska – Španija (ovako, potencijalni suparnik u borbi za polufinale je Norveška).
U sutrašnjem sudaru sa Južnom Korejom (20.45 č, „Kombank arena”), naša reprezentacija će verovatno imati i dobru podršku navijača, budući da je Rukometni savez Srbije, u dogovoru sa Svetskom federacijom, znatno spustio cene ulaznica za gornji nivo dvorane, na 200 dinara. Imajući u vidu da je IHF odredio paprene cene karata za Prvenstvo i da je popust omogućen samo za ovaj meč, sutra je verovatno i najbolja prilika da se prisustvuje utakmici naše ekipe.
A novi neće ni biti lako izboriti, jer koliko god da je Koreja bila poželjniji rival od drugih, reč je o rukometnoj sili koja je na prethodnih osam olimpijskih turnira svaki put stizala do polufinala, osvojivši šest medalja, od kojih dve zlatne. Prošle godine u Londonu, bila je četvrta. Na svetskim prvenstvima nije imala toliko uspeha, pa na treće odličje čeka od 2003. (pre dve godine 11. mesto).
„Utakmica će biti veoma teška. Koreja je nezgodan protivnik, igra duboku odbranu. U A grupi je zadala dosta problema i Francuskoj i Crnoj Gori. Svesni smo značaja meča i bićemo spremni”, komentar je selektora Srbije Saše Boškovića.
Da Koreji ni napad nije problem, govori to što je najefikasniji tim prvog kruga takmičenja, sa 158 golova uz petu gol razliku (+ 41) i šesti procenat realizacije (61 %). S druge strane, Srbija ima jedan od najboljih golmanskih parova na turniru, u čijem prvom delu je pokazala najbolju odbranu kada je reč o broju izblokiranih šuteva (30, samo još tri ekipe više od 20).
„Moja želja je bila da izbegnemo Koreju. Mislim da nama ne odgovara njihov stil igre. Ali, spremićemo se”, poruka je našeg prvog čuvara mreže Katarine Tomašević.
Reprezentacija Srbije je postigla 140 golova, uz realizaciju od 58 %, a naši najbolji strelci su Sanja Damnjanović sa 24 gola (59 %, sedmerci 6 – 8, 11. ukupno) i Andrea Lekić sa 22 (61 %, 17. na zbirnoj listi). U Koreji se ističe Sun Vu, deveti golgeter sa 15 pogodaka (71 %).
U današnjim susretima osmine finala, izraziti favoriti su Nemačka, Francuska, Crna Gora i Rumunija (pobedila Mađarsku u grupi). Ali, danas počinje prava borba, posle preliminarnog dela u kojem je 29 od 60 mečeva završeno sa deset i više golova razlike. Mada, i među onima koji su više bili sparing partner, ima nekih koji su zadovoljni: Australija, čiji je najmanji poraz bio sa devet golova razlike, upisala je „minus 97”, što je daleko manje nego pre dve godine, kada je bila na „minus 167”...
G. K.

Partizan dočekuje Budućnost
Groznicu iščekivanja utakmice sa CSKA i raspleta borbe za Top 16 Evrolige, među navijačima Partizanovih košarkaša danas može i da pojača utakmica 12. kola Jadranske lige protiv Budućnosti u „Pioniru” (19 č).
„Crno-beli” sa oprezom dočekuju meč, mada su Podgoričani oslabljeni neigranjem Aleksandra Ćapina, koji ima povrede leđa i kukova, čija težina se još definitivno ne zna. Sa njim, Budućnost ima možda i najbolji sastav poslednjih godina. Bez njega, kako kažu u njenom taboru, oseća se nedovoljno iskustvo mladih alternativa na poziciji „plejmejkera”, a i dolazi do većeg zamora ekipe.
„Očekuje nas težak posao, protiv možda najbolje ekipe na ovim prostorima. Ali, želimo da odigramo dobar meč, kakav nam je potreban i zbog narednog perioda”, rekao je jedan od najiskusnijih igrača Budućnosti Čedomir Vitkovac, nekadašnji član Partizana.
Braniocu titule je ovo poslednji meč na domaćem terenu u Jadranskoj ligi pred seriju od tri gostovanja (Cedevita, Igokea, Mega).
„Očekuje nas teška utakmica koju dočekujemo potpuno spremni. Jako je bitno da pobedimo, nadam se da će publika doći u velikom broju, kao i do sada”, kazao je centar Dejan Musli.
U Partizanu su saopštili da priključivanje Milenka Tepića očekuju u utorak, dok je i dalje neizvestan dolazak Jovana Novaka iz Vršca.
G.K.

Dačić: Očekujem pozitivan izveštaj Ketrin Ešton
BOLjEVCI – Premijer Srbije Ivica Dačić izjavio je danas da očekuje da će izveštaj visoke predstavnice EU Ketrin Ešton i Evropskog saveta biti pozitivan i da će prva međuvladina konferencija biti održana do kraja januara kao i da je Srbija spremna za nastavak razgovara s Prištinom i uverena da možemo doći do rešenja.
Dačić je novinarima u Boljevcima rekao da izveštaj Eštonove ne može biti idealan ukoliko se ne postigne dogovor s Prištinom i u vezi s pravosuđem na Kosovu, ali ne i negativan, jer sprska strana nije kriva za izostanak dogovora.
Premijer je naglasio da je Beograd u Briselu tražio praktična rešenja koja će biti primenjiva u realnom životu, ali da Prišina nije htela da razgovara na tu temu.
„Mi smo spremni za nastavak razgovora, konstruktivni smo, očekujemo da će se postići neko rešenje i moguće je da se to dogodi u ova dva dana. Spremni smo na sve, i na nove sastanke, i uvereni da možemo doći do rešenja”, rekao je Dačić i podsetio da ekspertske grupe u ponedeljak i utorak počinju sastanke.
Dačić je precizirao da će u ponedeljak biti održan sastanak Komiteta za spoljne poslove, a u utorak i Komiteta za opšte poslove GAK, na kojem Ketrin Ešton podnosi izveštaj i koji takođe donosi pregovarački okvir EU u odnosu na Srbiju.
„GAK utvrđuje predlog kad će biti održana međuvladina konferencija, a Evropski savet zaseda u četvrtak i petak i razmatra predlog GAK-a”, rekao je Dačić.
On je novinarima preneo da je u prištinskoj delegaciji vladala velika nervoza, ocenivši da je to zato što su navikli da budu miljenici međunarodne zajednice i da ona apriori bude na njihovoj strani, a da se situacija promenila jer je Srbija sad konstruktivna.
Govoreći o problemu u vezi sa pravosuđem, Dačić je rekao da je sporno to što Priština ne priznaje nikakvu posebnost severa Kosova, što se kosi sa početnim stavovima utvrđenim na početku pregovora, oktobra 2012.
Prema njegovim rečima, Beograd je bio spreman da prihvati i kompromisni predlog EU, dok druga strana nije htela čak ni da razgovara.
On je podsetio da Beograd nije pristao na to da sud u Mitrovici pokriva sedam opština, jer bi u tom slučaju zastupljenost Albanaca bila 70 prema 30.
Dačić je naglasio da je Beograd tražio da se sud u tom slučaju smesti u dve zgrade, ali da ni taj koncept albanskoj strani nije bio prihvatljiv.
„Težak je ustupak sa naše strane bio da kažemo u redu, jedan sud za sedam opština, ali da onda bar postoje dve zgrade. Međutim, to je za njih bilo neprihvatljivo i nismo ni ulazili u detalje”, rekao je Dačić.
On je ukazao da je Srbija donela odluku o prestanku prijema novih predmeta, da srpski sudovi više ne rade na Kosovu, a da je Priština do 1. septembra trebalo da definiše u šta će se ti sudovi transfromisati.
„Ako smo u Briselskom sporazumu već dogovorili da postoji Apelacioni sud kao drugostepeni i ako će tu suditi Srbi, nelogično je da neko kaže da se nismo dogovorili za prvostepeni, da to nema razloga jer, na kraju krajeva, sve to funkcioniše u okviru prištinskog sistema”, rekao je Dačić.
On je naglasio da je međunarodna zajednica imala korektan i konsktruktivan stav da je Beograd mogao da pristane na predloge, ali da nije realno očekivati da će neki albanski sudija suditi u Leposavici ili Zubinom Potoku a Srbin u Đakovici.

Priština počela da naplaćuje dažbine na Jarinju i Brnjaku
Kosovska Mitrovica – Na integrisanim prelazima Jarinje i Brnjak, na severu Kosova, prema odredbama Briselskog sporazuma počela je naplata PDV-a i akciza od strane Prištine, a u skladu sa CEFTA sporazumom, na robu iz centralne Srbije ne naplaćuje se carina.
Ovo je za „Politiku” kazao Adrijatik Staviljeci, portparol carine Kosova, uz potvrdu da je naplata dažbina na robu koja iz pravca centralne Srbije ulazi preko ova dva integrisana prelaza počela juče ujutru oko 8 sati. On je dodao da su u toku jučerašnjeg dana, do kasnih popodnevnih sati, integrisani prelaz u Jarinju prošla četiri kamiona, s obzirom na to da je „grupa ljudi” u tampon zoni, između sadašnjeg integrisanog prelaza i nekadašnjeg, blokirala kolovoz i ne dozvoljava kamionima i šleperima da nastave put ka Kosovu. Staviljeci navodi da je u takvim uslovima nemoguće naplaćivati dažbine, ali veruje da će, kako kaže, u skladu sa zakonom, policija reagovati i normalizovati saobraćaj na magistralnom putnom pravcu Kosovska Mitrovica – Leposavić – Raška.

(Foto Tanjug)
– Na osnovu Zakona o carini, naplaćuje se PDV u iznosu od 16 odsto. Ono što je karakteristično, a u skladu je sa Briselskim sporazumom, jeste da je omogućeno da se plaćanje dažbina za robu koja ostaje na severu obavi na licu mesta, dok ona roba koja ide južno, i ne ostaje u opštinama na severu Kosova, podleže carinjenju na terminalu u južnoj Mitrovici – kazao je za „Politiku” Staviljeci, uz naglasak da su svi administrativni papiri na prelazima dvojezični.

(Foto Tanjug)
Na pitanje novinara „Politike” da li na integrisanim prelazima sve funkcioniše onako kako je dogovoreno u Briselu i da li carinici imaju statusna obeležja, na šta su primedbu imali predstavnici zvaničnog Beograda, Staviljeci je rekao da o tome ne može da govori jer je to političko pitanje.
Grupa privrednika koja je juče nešto pre 12 sati blokirala magistralni putni pravac i nije dozvoljavala kamionima da idu ka Raški, odnosno da ulaze na teritoriju severnog Kosova, u razgovoru za „Politiku” tvrdila je da neće dozvoliti prolaz kamionima sve dok dvadeset jedan kamion koji se nalazi na delu puta na teritoriji opštine Raška ne bude prošao po sistemu koji je funkcionisao do subote ujutru.

(Foto Tanjug)
– Mi smo u petak do 16 časova završili sve papire vezane za naplatu na srpskoj strani, a verovali smo da će nam biti omogućeno da s tim papirima i pređemo punkt u Jarinju. Međutim, carinici Prištine nam traže da platimonove dažbine, s čim se ne slažemo i nećemo se pomeriti odavde dok svi kamioni koji su obavili administrativnu proceduru u Srbiji ne budu pušteni po režimu koji je važio do subote – rekao je jedan od privrednika kojeg smo zatekli u tampon zoni nedaleko od prelaza Jarinje.
U tampon zoni, silom prilika, ostali su „zarobljeni” Saša Jovanović i Slaviša Nagulićiz Kruševca, koji voze šleper za južnu Mitrovicu.
– Falio nam je samo minut da pređemo i da nam put ne prepreči grupa privrednika. Pesak za prečišćavanje vode vozimo u južnu Mitrovicu, za potrebe vodovoda, s tim što prethodno moramo da obavimo svu proceduru na terminalu u južnoj Mitrovici – ispričao je za „Politiku” Saša Jovanović. Odmah iza vozača iz Kruševca zatekli smo i Aleksandra Momčilovića i Nikolu Tošića, kojima grupa privrednika takođe nije dozvolila da prođu šleperom u kojem su bili drveni pragovi, a voze ih za Kosovo Polje.
Nezvaničnu informaciju da će pripadnici Kosovske policije „u skladu sa zakonom rasturiti protest i omogućiti slobodan prolaz kamionima” s obzirom na to da je prolaz bio slobodan za automobile i autobuse, nije mogao da nam potvrdi Željko Bojić, šef Operative regiona sever, a za „Politiku” je samo kazao:
– Nešto pre 17 sati privrednici koji od podneva drže u blokadi magistralni putni pravac Kosovska Mitrovica – Raška, dozvolili su da kamioni iz pravca Mitrovice neometano prođu ka Jarinju. Čekamo dalja uputstva i instrukcije o daljim eventualnim postupcima.
Podsetimo, gradonačelnici Severne Mitrovice, Leposavića, Zubinog Potoka i Zvečana pozvali su privrednike i građane severa Kosova da poštuju propis o protoku robe, u skladu s Rezolucijom 1244 SB UN i sporazumom CEFTA, koja podrazumeva naplatu dažbina na robu koja iz centralne Srbije ulazi na sever Kosova.
Dragan Jablanović, predsednik privremenog veća opštine Leposavić i član Upravljačkog tima, za „Politiku” je kazao da će se prikupljeni novac od robe koja ostaje na severu trošiti „isključivo za četiri opštine na severu”, ali je i potvrdio da je formiran Fond za sever, imenovanjem trećeg člana iz redova srpske zajednice.
– Na prekjučerašnjem sastanku imenovali smo člana iz redova srpske zajednice, tako da pored predstavnika Evropske unije i člana iz redova albanske zajednice imamo i srpskog predstavnika. U Fond će se slivati sredstva koja će biti isključivo namenski trošena na severu Kosova – kazao je za „Politiku” Dragan Jablanović.
Biljana Radomirović

Sahranjivanje ideala
Oproštaj od bivšeg južnoafričkog predsednika i legendarnog borca protiv aparthejda je minulih dana, bez premca, ujedinio svet. Na komemorativnom skupu okupila su 52 predsednika i 16 premijera, kao i brojni potpredsednici, bivši predsednici i aktuelni šefovi diplomatija, koji zastupaju politike koje često mogu bez ustezanja da se nazovu neprijateljske.
Zvanice su, prema priznanju britanskog premijera Dejvida Kamerona, „prilično nervozno gledale oko sebe pored koga će sedeti” a sasvim sigurno svima je bilo važno da tu budu. Na našim prostorima nešto slično se dogodilo pre 33 godine kada je na sahranu jugoslovenskom predsedniku Josipu Brozu Titu došlo na desetina predsednika i premijera, četiri kralja i još mnogo zvaničnika u ukupno 209 delegacija iz 127 država.
Najverovatnije najveća sahrana u istoriji se dogodila 1969. godine kada je ulicama indijskog grada Čenaja prošlo oko 15 miliona ožalošćenih zbog smrti Anaduraja, bivšeg prvog čoveka indijske države Tamil Nadu, koji uspeo da lingvistički izdvoji tamilski od hindi jezika. Ginisova knjiga rekorda beleži da je najviše ožalošćenih u jednoj zemlji bilo pre prilikom ispraćaja ajatolaha Homeinija 1989. kada je svaki šesti Iranac, to jest oko deset miliona ljudi, prisustvovalo ceremoniji sahrane.
Međutim, Mandelina, Titova i, na primer, sahrana pape Jovana Pavla Drugog 2005. (na kojoj je bilo oko 200 svetskih lidera među četvrt miliona ljudi na Trgu svetog Petra u Rimu) nisu najveće na svetu ali su imale veliki politički značaj. Ali, za razliku od Titove sahrane koja je tada dokazala ugled koji je on imao u svetu ali nije davala jasan nagoveštaj da će se Jugoslavija raspasti, ispraćaj od Mandele je sasvim očigledno pokazao da su ideali kojima je težio možda ponovo daleko koliko su bili i u vreme aparthejda.
Obamin entuzijastični govor u kojem je pozvao ljude da se preispitaju i jasno ukažu na represivne režime zapalio je masu a prvi crni predsednik SAD svojom veštom retorikom uspeo je da se predstavi kao svojevrsni naslednik prvog crnog predsednika Južne Afrike. To su trenuci koje Obama ume savršeno da iskoristi, povrati svoj poljuljani imidž kod kuće i u svetu, ali i da na izvestan način uputi poruku republikanskim oponentima. Insistirajući na borbi protiv siromaštva, osudi rasne diskriminacije i ravnomernijoj raspodeli prihoda, Obama nije samo veličao heroja borbe protiv aparthejda, već je indirektno slao poruku republikancima koji žele da mu osujete planove da deca latinoameričkih ilagalnih imigranata dobiju američko državljanstvo.
Ceo taj prizor ne bi sa sobom nosio nikakav problem da je Obama predsednik Južne Afrike a ne Džejkob Zuma kojeg je masa skoro pa izviždala. Posle divnih reči ohrabrenja, Obama i ostali lideri su otišli kući a građani Južne Afrike ostali su da žive u zemlji čija je realnost mnogo daleko, ne samo od Mandelinih ideala, već i od onog što mu se pripisuje kao dostignuće za života.
Iako je Mandela simbol velike pobede Afrikanaca nad represivnim rasističkim kolonijalnim režimom, malo toga se zaista promenilo za poslednjih 19 godina otkad ovom državom ne upravljaju belci. Kada je u vreme aparthejda Mandela pušten iz zatvora, prosečna plata belca u JAR bila je osam puta veća od prosečne plate crnca. Dvadeset tri godine kasnije, ovaj odnos se nije uopšte promenio. Iako su u vreme njegovog petogodišnjeg predsedničkog mandata (1994-1999) izgrađeni domovi za dva miliona građana, dok su milioni ljudi dobili struju i vodu, eksploatacija Afikanaca je samo povećana samo što se klasi beloputih kapitalista pridružila i grupa tamnoputih pripadnika elite povezanih sa Mandelinim Afričkim nacionalnim konresom. Upravo to baca senku na Mandelinu zaostavštinu narodu JAR, koja je sada zemlja sve većeg nasilja u kojoj, prema pojedinim podacima, svakih 26 sekundi neko bude silovan dok dnevno bude ubijeno 49 ljudi. Jaz između bogatih i siromašnih još je veći u odnosu na period aparthejda a nekadašnji Mandelini saborci i njihovi potomci samo se brinu o tome kako ta steknu bogatstvo. U želji da što više zarade na eksploatacije malo plaćenih crnih radnika, belim kapitalistima sada su se pridružili crni kapitalisti. Najbolji primer za to jeste da su se u jednom trenutku sa krivičnim prijavama suočili Mandelin unuk Zondva i Zumin bratanac Kulubuse, koji su posedovali rudnik zlata, ali nisu godinu dana plaćali rudare već ih oružjem primoravali da rade.
Sve to i mnogo više najbolje znaju građani JAR, među kojima svaki četvrti nema posao, svaki deseti ne zna da čita, a petina populacije od 15 do 49 godina je zaražena virusom HIV. Budući da je do smrti Mandela Afrikancima bio simbol nade i moralne veličine kojoj je pripisivana skoro natprirodna moć da promeni surovu sadašnjicu, sada realno postoji opasnost da narastajuća socijalna nejednakost i korupcija podstaknu nove međurasne sukobe i nasilje. Ovoga puta ono će biti usmereno i protiv crnih moćnika. Time bar deo Mandelinih ideala neće biti sahranjen sa njim.

Porez na imovinu plaćaće i vlasnici starih seoskih kuća
Život na selu u staroj kući i sa lošom komunalnom infrastrukturom do sada je imao barem jednu dobru stranu – na takve objekte uglavnom se nije plaćao porez na imovinu. Tako više neće biti, a razlog je ukidanje popusta na starost i opremljenost nepokretnosti, kojima je vrednost takvih objekata obarana ispod 400.000 dinara, što je bio cenzus za oporezivanje. 
Još nije poznato koliko će seoskih domaćinstava od sledeće godine morati da plaća porez na imovinu, ali da će baza obveznika neminovno biti proširena, ukazuje i Saša Paunović, predsednik Stalne konferencije gradova i opština. Kao prvi čovek opštine Paraćin, on se može radovati dodatnim sredstvima preko potrebnim tamošnjem budžetu, ali, kako kaže, svestan je da će to biti veliki teret za žitelje seoskih naselja te lokalne samouprave. U njima ni inače nema mnogo novca – u protivnom ne bi te kuće bile u stanju „zahvaljujući” kojem su vlasnici do sada oslobađani poreza. 
Moguće je da će porez biti dužni da plaćaju i vlasnici domaćinstava koja su gotovo napuštena, pošto su deca otišla u gradove, tražeći posao i bolji život. 
Ni u Beogradu se još ne zna koliko će seoskih domaćinstava vrednošću preračunatom prema novim propisima premašiti granicu za oporezivanje. Oni koji sada uđu u tu kategoriju biće dodatak na 140.000 novih poreskih obveznika, koliko je prestonička administracija uspela da identifikuje u poslednjih sedam godina. 
Vlasnicima imovine koji se nisu prijavili za porez u trag pokušavaju da uđu i druge lokalne samouprave od 2009. godine. Tada je naplata tog fiskalnog nameta, uz zadržavanje prihoda, prešla u ruke lokalnih vlasti. One su od republičke poreske uprave nasledile nepotpunu bazu podataka o obveznicima. Uz sve njihove napore da nađu i ostale koje pripadaju tom spisku do danas je ostalo, kako se procenjuje, oko 30 procenata neoporezovanih vlasnika imovine. 
– Neregistrovane poreske obveznike nalazimo tako što upoređujemo bazu podataka sa snimcima iz vazduha i rezultatima popisa sa terena. Tako otkrivamo kuće koje uopšte nisu prijavljene ili tri stotine kvadrata dograđenih na objekat koji je i dalje upisan u katastar kao da ima 60 kvadrata. Za prethodne četiri godine listu obveznika smo sa 9.000 proširili oko 15.000 – kaže Paunović.
Ni pronalaženje preostale trećine neprijavljenih obveznika neće, upozorava Paunović, nadoknaditi gubitak koji će budžeti lokalnih samouprava od iduće godine trpeti zbog ukidanja naknade za korišćenje građevinskog zemljišta. Paraćin će samo od preduzetnika i kompanija u 2014. godini dobiti 30 miliona dinara manje nego dok se ta taksa naplaćivala. 
Problem sagledati regionalno
– Nije sporno da svako mora da plaća porez prema realnoj vrednosti imovine. Ali, pitanje je koliko imovine se na selima realno koristi, naročito van Beograda. Neophodno je problem sagledati regionalno. Kuća u Beogradu, koja može i da se izdaje, nije isto što i kuća u nerazvijenim krajevima koji ostaju bez stanovnika – napominje Drago Cvijanović, sa Instituta za ekonomiku poljoprivrede.

Gasovod praznih obećanja
Kraljevo – Bila je to svečanost na poljančetu u gradskom naselju zvanom Simkina livada još sredinom leta 2010. godine, povodom otvaranja radova na razvođenju gasovodne mreže. Pamte poznavaoci kraljevačkih političkih prilika da su tom događaju prisustvovala čak dva gradonačelnika Kraljeva – Ljubiša Jovašević i Ljubiša Simović. Jer, baš su se tada lomila koplja, još se nije znalo koji je legalni, naime čekala se „presuda” resornog ministarstva.
Bez obzira na to, rečeno je tom prilikom jasno i glasno: prva domaćinstva biće na budući gasovod besplatno priključena već krajem te godine. Međutim, ubrzo su na lokalnoj političkoj sceni nastala još burnija politička previranja, zatim i zemljotres, a odužilo se i čekanje novca od darodavaca iz Beča. Rokovi su pomerani da bi danas bilo gotovo izvesno da od tada dogovorenog razvođenja gasovodne mreže nema ništa, kao ni od besplatnih priključaka za domaćinstva.
A bilo je najavljeno da će se za domaćinstva obezbediti 20.000 besplatnih priključaka. Da je vrednost ove investicije oko 25 miliona evra i da će taj novac obezbediti austrijska vlada iz fondova EU, posredstvom austrijske firme „PSV inženjering”. Izabran je i izvođač radova, preduzeće „Termovent” iz Kraljeva. Vlasnik te firme Milan Čolović obećao je da će prvi korisnici u pomenutom naselju biti priključeni za tri-četiri meseca. Posle bi se radovi nastavili u naseljima Adranu, Jarčujku, Ribnici, Beranovcu, Kovanluku, Ratini i Sijaćem polju… Tako bi za pet godina svako domaćinstvo imalo priliku da se priključi na gas. U međuvremenu, trebalo je da se formira novo preduzeće „Kraljevogas”, koje bi se brinulo o održavanju sekundarne gasovodne mreže i distribuciji gasa. Inače, vlasnici buduće mreže bili bi, sa po 45 odsto, austrijska firma „PSV inženjering” i kraljevački „Termovent”, a preostalih deset odsto grad Kraljevo. Ti vlasnici bi i naplaćivali potrošene količine gasa.
Zaista, „Termovent” je započeo posao. Iz kase te firme, kako nam je objasnio Čolović, potrošeno je oko petsto hiljada evra, obavljeni su radovi na razvođenju 7,5 kilometara gasovodne mreže u naselju Đura Đaković, za oko 270 domaćinstava. Trebalo je ukupno da se uradi oko 250 kilometara mreže. No, tu se stalo. Ništa sada ne pomaže što ugovor s pomenutom austrijskom firmom još važi i što je bilo bezbroj intervencija i urgencija, jer novac iz Austrije ne stiže i najverovatnije ga neće ni biti.
Ni sadašnja gradska vlast ne zna šta bi bilo rešenje, osim što od Nenada Nerića, direktora Gradske direkcije za urbanizam, doznajemo da se razmišlja o zahtevima prema Vladi Srbije, kako bi država pomogla u okončanju posla na razvođenju primernog gasovoda, a u nekoj novoj poslovnoj kombinaciji i s novim strateškim partnerom da se pristupi razvođenju sekundarne mreže.
Sve je to, izgleda, ipak na dugom štapu, pa će toplovod, drva i ugalj, bar što se tiče domaćinstava u Kraljevu, biti još dugo glavni lek protiv zime.
Miroljub Dugalić

Aplauzi odbornika za milionski honorar Ani Bekuti
GORNjI MILANOVAC – Gromoglasnim aplauzom odbornici Skupštrine opštine pozdravili su odluku o odbacivanju krivične prijave zbog potrošenih milion dinara iz budžeta za koncert Ane Bekute, saopštio je Kabinet predsednika opštine.
Saopštenje je usledilo posle jučerašnje sednice lokalnog parlamenta kada je predsednik opštine Milisav Mirković pročitao odluku tužilaštva da je protiv njega odabečena krivična prijava koju je podneo Opštinski odbor DS zbog nenamenskog trošenja budžetskih sredstava.
Saopštenje je upućeno svim medijima a naslovljeno je sa „Koncert Ane Bekute organizovan u skladu sa zakonom” u kome se ističe da su odbornici gromoglasnim aplauzom pozdravili odluku Osnovnog javnog tužilaštva u Čačku koju je lično pročitao predsednik.
Koncert Ane Bekute, održan je u aprilu povodom Dana opštine kome je prisustvovao i bivši ministar Milutin Mrkonjić kada mu je predsednik opštine uručio najveće opštinsko priznanje Zlatnu plaketu „Takovski ustanak”, izazvao je oštru reakciju javnosti.
Za ovaj koncert iz opštinskog budžeta izdvojeno je 1.051.000 dinara a ugovor je potpisao predsednik Mirković, što je unapred plaćeno i nije održan nikakav tender na koji su mogli da se jave i drugi pevači, zbog cega je podneta krivična prijava, tvrdile su demokrate.
Povodom najnovijeg saopštenja Kabineta predsednika opštine danas se oglasilo u rukovodstvo DS u ovom gradu, koji su najavili da će preduzeti i političke mere kako bi se sprečilo trošenje para poreskih obveznika za „igru i veselje” a ne za rešavanje zaposljavanja mladih.
„Nije jasno čemu se aplaudiralo i umesto da SPS čiji je Mirković član bude rigorozna za bahatost u potrošnji, pogotovu što se najavljuju rigorozne stednja, oni pozdravljaju što se pevačicama daju milioni” , rekao je podpredsednik OO DS Dobrosav Lazarević.
On je najavio za ponedeljak specijalnu konferenciju za medije na kojoj će biti saopšteni dalji koraci u zaustavljanju neodgovornog i nedomaćinskog ponašanja.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Sloboda se krije pod drugim imenom
„Ime nije ništa. Što nazivamo ružom, slatko bi mirisalo i sa drugim imenom” – Šekspirova je mudrost koja je samo delimično tačna u današnje vreme kada su imena poznatih umetnika svojevrsni brendovi, dok je i ime najvećeg dramskog pisca brend za sva vremena. Lorens Stern u svom čuvenom romanu „Tristram Šendi” pored ostalog izlaže čitavu teoriju o sudbinskom uticaju čovekovog imena na njegov karakter i životni put. U svetlu ove nedokazive teorije, pisci su oduvek skraćivali svoja prava imena, prilagođavali ih zarad lakšeg izgovora i upečatljivosti, dok su žene u prošlim vekovima uzimale muške pseudonime da bi bile ozbiljno shvaćene u književnom poslu.
U savremeno doba poznati pisci uzimaju takozvana pen-imena, nova imena po peru, da bi lakše skliznuli u neki drugi žanr, i ukoliko bi taj izlet bio manje uspešan, da bi ublažili pad. Ili da bi se prosto oslobodili, promenili identitet, otkrili tako nove ideje. Pisanje pod pseudonimom olakšava teret poznatog imena, pobuđuje radoznalost autora hoće li biti isto tako cenjen i sa drugim imenom.
Obelodanjena je i „francuska misterija” Andreja Makina, francuskog autora ruskog porekla, koji je za više od deset godina paralelno napisao četiri romana pod imenom Gabrijel Osmond. Sve do 2011. godine mnogi su pokušavali da odgonetnu ko se krije iza imena Gabrijel Osmond, dok jedan naučnik nije primetio sličnost Osmondoovog romana „Dvadeset hiljada žena u životu čoveka” i Makinove nagrađene knjige „Francusko zaveštanje” (i ovo Makinovo delo kod nas je objavila beogradska „Paideja”). Onda je Makin priznao, kako je pisao francuski „Figaro”, da je on autor i knjiga Gabrijela Osmonda. Na pitanje zašto je uzeo pseudonim odgovorio je da je želeo ime nekoga ko je daleko od svetske vreve, ali i da bi izložio svoje filozofske i moralne stavove. „Paideja” će objaviti i Makinovu dramu „Svet po Gabrijelu”, o pesniku Gabrijelu, nazvanom po anđelu Blagovesti, koji se suprotstavlja mondijalizmu i gospodarenju slike nad mišlju.
U skorije vreme pažnju je privuklo i novo ime – Robert Galbrajt, koji je napisao sjajan prvi roman „Zov kukavice”, i naravno, u javnost je „procurela” informacija da se iza tog muškog imena krije Džoana K. Rouling. Autorka je tim povodom izjavila da je za nju to bilo oslobađajuće iskustvo, i da se nadala da će duže zadržati tu tajnu, da je lepo pisati bez tereta velikog očekivanja zbog poznatog imena. Podsetila je na vreme sestara Bronte u kojem su spisateljice htele da izbegnu predrasude o tome da pišu samo ljubavnu fikciju, i uzimale muška imena da bi bile „ispravno” shvaćene. Sestre Bronte su pre svojih proslavljenih romana povodom jedne zbirke poezije uzele imena Karera, Elisa i Aktona Bela. Luiza Mej Alkot, autorka čuvenog ekranizovanog romana „Male žene” iz finansijskih razloga pisala je uzbudljivu kratku prozu pod neodređenim pseudonimom A. M. Bernarda, a Džordž Eliot bila je nekada Meri En Evans. Sasvim suprotan je primer Agate Kristi, koja je pored 66 detektivskih romana i više od 15 zbirki priča, napisala šest romantičnih knjiga pod još ženstvenijim pen-imenom – Meri Vestmakot. Savremena autorka bestselera Nora Roberts poželela je da se otisne u područje detektivskog romana, pa je uzela ime Dž. D. Rob, budući da je njen izdavač oklevao da je predstavi u drugom žanru pod njenim pravim imenom. I tako redom… i od Karen Bliksen kao Isaka Dajnesena, pa do čuvenog Stivena Kinga i njegovih razloga. Ranije su izdavači horor fikcije ograničavali pisce na jednu knjigu godišnje, što je Stiven King hteo da izbegne, pa je uzeo pen-ime Ričard Bahman kako bi zaobišao opterećenje brenda „King”. Po tim imenom objavio je sedam romana ,od „Besa” iz 1977, preko „Begunca” iz 1982 do „Bleska” iz 2007. godine.
U toj igri imena i identiteta – a ne može se poreći da udvajanje ličnosti nema izazova – ništa manje nisu značajni ni naši Branislav Nušić kao Ben Akiba, ili Dis, koji se ovim kratkim
pseudonimom poslužio kada je početkom 20. veka u „Srpskom književnim glasniku” objavio svoje prve pesme. Stendal, Jukio Mišima, Džordž Orvel, Toni Morison… ko se stvarno krio i krije iza tih imena? Nema sumnje, neko podjednako zanimljiv.
Marina Vulićević 
----------------------------------------------- 
Novi roman Andreja Makina
Izdavačka kuća „Paideja” objavila je novi roman Andreja Makina „Voljena žena”, u prevodu Anđe Petrović. Kao i u prethodnim svojim delima, i u ovoj knjizi Makin najveću pažnju posvećuje ženskom liku, i to carici Katarini Velikoj, prosvećenoj vladarki u neprosvećenoj zemlji. Prema rečima prevodioca Anđe Petrović, nije uobičajeno da se Makin bavi Rusijom 18. veka, međutim on na ovaj način proširuje svoj vidokrug, prikazujući Katarinu Veliku kao vladarku okrenutu pre svega sticanju znanja i kao prijateljicu obrazovanih ljudi svoga vremena, između ostalih i Didroa i Voltera. Paralelno sa ovim tokom romana, Makin vodi i priču iz 20. veka, o snimanju filma o Katarini Velikoj. Ispostavlja se da je glumica koja tumači njen lik jedina i shvatila komplikovani položaj ove moćne žene za čiju su se naklonost mnogi otimali, a koja je u suštini bila nesrećna.

Svako od nas je jedan klavir
Akademik Veselin Čajkanović (1881–1946), profesor Beogradskog univerziteta, koji je u Lajpcigu i Minhenu studirao klasičnu vizantijsku i orijentalnu filologiju, prevodilac s klasičnih jezika – glavni je junak romana Laure Barne „Pad klavira”, koji je objavio Zavod za udžbenike iz Beograda. Laura Barna (1964), kaže Petar V. Arbutina u pogovoru, oživela je Čajkanovića u svetu duhova, u slojevitoj stvarnosti dubokih misli i slika njegove duše, u inspirativnoj empatijskoj vezi s porodicom, ali i s magičnom Anicom Savić Rebac.
Za moto knjige uzeli ste reči Isidore Sekulić, u kojima se ona zalaže za borbu „protiv svakog nereda u sebi”. Da li to znači da nema borbe protiv društvenog nereda, ako se, pre toga, ne izborimo za sopstveni red?
Sagledati realno i trezveno sopstveni nered, tačno ga definisati potiskivanjem sujete i bez predrasuda, pa i gordosti, pronaći pravu meru kojom bi se kontrolisao, bilo bi idealno stanje koje bi automatski isključilo i društveni nered. Čovek neminovno u sebi nosi i dobro i zlo. Pitanje je održavanja balansa ovog dualizma, i iluzorno je očekivati da ga svi uspostave idealnim aršinima. Otuda i Isidorin apel za „objavljivanje najboljega u sebi” deluje kao otrežnjujući priziv svesti i savesti o sebi u odnosu na druge, odnosno pojedinca u odnosu na društvo.
Glavni junak romana je Veselin Čajkanović. Zašto ste se odlučili baš za njega?
Za čvrstu romanesknu konstrukciju ideje koju sam osmislila – bila mi je potrebna jaka ličnost, neko ko će svojim znanjem i umećima biti potpora ostalim likovima, uglavnom umetnicima. Priču sam bazirala oko Veselina Čajkanovića, naučnika svetskih razmera, iza kog kao bedem stoji porodica. Izabrala sam najprihvatljiviji način da predstavim tragizam nedovršenosti građanstva kod nas – povampirujući ih. Ili pokušaj oformljavanja krhke građanske svesti na tradicijskim temeljima. Njegovih uspona i padova. Još sam jače učvrstila nameru da Veselina Čajkanovića isturim kao predstavnika ovakve zamisli onog momenta kad sam se zatekla u Puškinovoj ulici dok je bager rušio njegovu kuću. Na to nisam mogla ostati ravnodušna.
Priča počinje rušenjem njegove kuće i stradanjem jednog klavira. Šta simbolizuje taj klavir?
Svako od nas je jedan klavir, ili bar u sebi nosi, ima ili čuva klavir. Osluškujemo njegove poruke kao nikad dosvirane taktove, naslućujemo ono što taj klavir može da simbolizuje, stremeći po svojoj prirodi i suštini ka novom, drugačijem, uzvišenom, duhovnom. Zato je njegov pad toliko bolan. Ali, srećom, nije i konačan.
Jedan umetnik, od krhotina klavira, pravi skulpturu. Da li to znači da je umetnost neuništiva?
Umetnost je nedefinišuća i neuništiva, ali je istovremeno neefikasna i beskorisna sama za sebe. Izolovana i zatvorena u sebe. Sve dok postoji sudeonik ili saučesnik u onome što ona namerava da izrazi, ona traje i jeste. U tom slučaju i krhotine razbijenog klavira mogu da se regenerišu i nastave svoju umetničku misiju. To je shvatio jedan naš savremenik iz sveta seni – vajar, i od ostataka klavira pravi modernu skulpturu, i to na raskršću htoničnih sila. Sa svake krhotine čuje se ton klavira. Dakle, klavir se uzdigao.
Četiri dame sa Senjaka: Isidora Sekulić, Zora Petrović, Mara Rosandić i Žanka Stokić, igraju bridž. Da li je bridž buržoaska dokolica ili umetnička poruka?
Bridž je, pre svega, intelektualna igra u četiri mozga, popularna, mada stidljivo, u srpskim građanskim kućama u međuratnom periodu, koje su držale do sebe i svog ugleda. Parirajući evropskim navikama: bridž i čajanke, otišlo se nekoliko koraka dalje. Oformljavaju se uporišna mesta, čuvene adrese, na kojima se okupljala tadašnja elita. Bridž-seanse bile su naročito primamljive damama, kao izazov i igrovni način kojim su parirale džentlmenima, u svakom smislu. Moje četiri dame su pravi primer za to, ali njihova misija je mnogo kompleksnija: ubijanje odmetnute topčiderske enpirice koja se drznula da uzburka gradske duhove.
Kakav je bio odnos Čajkanovića s Anicom Savić Rebac, jednom od najumnijih Srpkinja?
Za svoju doktorsku disertaciju „Predplatonska erotologija” Anica Savić Rebac bira kao mentora dekana Filozofskog fakulteta Veselina Čajkanovića. To su činjenice, a sve ostalo je moglo da se desi upravo onako kako sam opisala u romanu – erotično i uzbudljivo. Ovo je knjiga i o ljubavima, različitim oblicima ljubavi, realizovanim i nerealizovanim, bivšim i budućim. Jedna od njih vezuje Anicu i Veselina.
Opisujete i nečasnu ulogu akademika Dušana Nedeljkovića, koji je Čajkanovića proglasio saradnikom okupatora i ratnim zločincem?
Etnolog i filozof Dušan Nedeljković, predsednik Državne komisije za utvrđivanje zločina okupatora i njegovih domaćih pomagača, bio je i jedan od jedanaestorice članova takozvanog Suda časti Beogradskog Univerziteta, oformljenog 12. decembra 1944. godine, s nezahvalnim zadatkom da utvrdi odgovornost, ali i podobnost profesora i asistenata zbog stavova i delovanja u vreme okupacije. Jedna od prvih izrečenih presuda odnosila se na Veselina Čajkanovića. Proteran je sa Univerziteta, oduzeta su mu sva građanska prava, a knjige anatemisane. Do danas nije rehabilitovan.
Potpuno drugačije svedočite o Vojislavu Đuriću?
Osim što je imao lične, prijateljske naklonosti prema Veselinu Čajkanoviću, Vojislav Đurić je imao i građansku svest o veličini i značaju dela velikog naučnika, ne samo za ovu naciju, nego i za evropsku pa i svetsku baštinu. I jedan je od najzaslužnijih za sistematizaciju i objedinjavanje njegove rukopisne ostavštine. Nije mu bilo lako jer Čajkanović je imao osoben sistem beleženja i pisanja, koji je ponekad zahtevao čudesnu moć i sposobnost dešifrovanja, potom i klasifikovanja.
Jedan od junaka kaže: „Sve što je dobro – Bog uzima sebi u službu”. Nebesko carstvo, očigledno, bolje je od zemaljskog?
Da, ali Nebesko carstvo treba zaslužiti dobrim delima činjenim na Zemaljskom carstvu. Dakle, zna se putanja kojom se zaslužuje „Božja služba”.
Zoran Radisavljević

Dušan Bajatović demantuje Bi-Bi-Si
Srbija posle Bukurešta i Budimpešte ima najnižu cenu gasa, kaže Dušan Bajatović, generalni direktor „Srbijagasa”, demantujući time rezultate istraživanja Bi-Bi-Sija, u saradnji s energetskom grupom „Vasaet”, prema kojima je Beograd po ceni gasa, na trećem mestu na listi od 23 evropske prestonice i da od nas skuplji gas imaju samo Stokholm i Lisabon.
– Analize su rađene na osnovu kupovne moći građana, a ne prema onome koliko potrošači zaista plaćaju gas. Ako bi se sve cene upoređivale s tim koliki je standard građana u prestonici, rezultati bi pokazali i da su hleb i mleko takođe najskuplji u Beogradu, što nije tačno, kaže on.
To, dodaje Bajatović, iskrivljuje realnu sliku cene gasa na tržištima evropskih zemalja, pa i naše.
Istraživanje istovremeno pokazuje da u odnosu na kupovnu moć jeftiniji gas od Beograda plaćaju potrošači u Rimu, Varšavi, Pragu, Ljubljani, Madridu, Zagrebu i Kopenhagenu, a da je ta vrsta energenta najjeftinija u Luksemburgu, Londonu, Briselu i Parizu.

– Zadatak „Srbijagasa” je da obezbedi što jeftiniji gas što već godinama i uspeva, što uostalom pokazuje i ovo istraživanje, ako se izuzme kupovna moć građana, prema kom jeftiniji gas od Srbije imaju samo Bukurešt i Budimpešta i to zato što imaju dovoljno svojih rezervi gasa, objašnjava Bajatović.  
Srbija, dodaje on, u ovom času dobija gas od Rusije po ceni koja je niža nego za Ukrajinu, a pri tom treba imati u vidu transportne troškove naše i Ukrajine.
– Srbija je i najnovijim ugovorom s „Gaspromom” izuzeta od plaćanja penala za naručeni, a nepotrošeni gas. Po tom osnovu Rusi su za prošlu godinu Srbiji oprostili oko 50 miliona dolara duga, kaže Bajatović.
Nova prosečena cena gasa za sva domaćinstva u Srbiji je 44,9 dinara, a za ostale kupce 41,8 dinara po kubiku bez PDV-a. Imajući u vidu ovakvu cenovnu politiku u Bugarskoj adekvatno grejanje sebi ne može da priušti čak 47 odsto populacije, u Grčkoj 26, gde inače 32 procenta potrošača kasni s plaćanjem računa. U Bugarskoj i Hrvatskoj s plaćanjem računa kasni u proseku po 28 odsto domaćinstava, a u Rumuniji 27 procenata.

Istraživanje ove energetske grupe je takođe pokazalo da se po ceni struje Beograd nalazi na 19. mestu od ukupno 23 evropska grada, a jeftiniji su samo Pariz, Stokholm i Helsinki. To je tačno, samo ako se cena posmatra u odnosu na standard građana. Berlin u tom slučaju postaje mesto sa najskupljom električnom energijom, iza njega su Prag i Lisabon. Na drugom kraju je Helsinki koji ima najjeftiniju električnu energiju u odnosu na kupovnu moć, a iza njega su Stokholm, Pariz i Beograd.
Situacija je, međutim, sasvim drugačije, ako se gleda realna cena kilovat-časa. Srbija u tom slučaju, ima najnižu cenu od 6,2 evrocenta i poslednja je na listi 23 evropske zemlje.
Istovremeno, domaćinstva u Kopenhagenu i odskoro u Berlinu plaćaju struju 29,8 odnosno 29,7 evrocenti po kilovat-času, što su ubedljivo najviše cene u Evropi, iako cena energije predstavlja mali deo ukupne cene, dok najveći deo zapravo odlazi na poreze.
S obzirom na to kakva je politika cena kada su energenti u pitanju, ne samo gas i struja, čak 47 odsto Bugara sebi ne može da obezbedi adekvatno grejanje, dok se u Grčkoj oko 26 odsto potrošača ne ogreje kako treba tokom zime. U Grčkoj inače 32 odsto potrošača kasni s plaćanjem računa, u Bugarskoj i Hrvatskoj po 28, Rumuniji 27 procenata.

Dok visoke peći tihuju, glasine bujaju
Smederevo – Dok u smederevskoj železari obe visoke peći tihuju, a radnici i čitav grad strepe od najgoreg scenarija, u javnosti se po ko zna koji put spekuliše o potencijalnim partnerima, navodno, zainteresovanim za fabriku čelika. Ima li zaista interesenata, i ako ima, kada će konačno država izaći sa konkretnim potezima, niko ne zna.
Od silnih glasina, koje već dve godine otkako je „Ju-Es stil” otišao niko ne demantuje, najsvežije su o dolasku turskog „ Trosčelika” koji bi, navodno, da iznajmi Železaru. Ne da kupi, niti da bude partner, već kao zakupac. Kako „ Politika” nezvanično saznaje, u igri oko Železare je navodno i Britanski investicioni fond koji bi sklopio aranžman sa Srbijom o poslovima u smederevskoj fabrici.
Od posla sa Turcima nema ništa, oni su dolazili u Železaru, ali tu dogovor nije postignut. Najozbiljniji kandidat je Investicioni fond iz Britanije sa kojim je država u ozbiljnim pregovorima i to će najkasnije do marta biti definisano. Ako sve bude dogovoreno, oni će kupiti Železaru. Dakle reč je o klasičnoj kupoprodaji, a ne o partnerstvu, tvrdi za naš list izvor blizak Skupštini privrednog društva „ Železara Smederevo” koji kaže da postoji ugovor o poverljivosti ovog aranžmana, te da iz tih razloga ne može da govori javno.
Na drugoj strani, predsednik sindikata „Sloga”, Željko Veselinović tvrdi da je „i ovde reč o starim praznim pričama o novim investitorima”.
Investicioni fondovi ulaze u profitabilne firme koje kupuju povoljno, pa ih kasnije dobro prodaju. Šta će oni u Železari čije je održavanje preskupo, gubili bi milione, a pitanje je kada bi je i kome kasnije prodali. Što se tiče „Trosčelika” iz Turske koji se bavi proizvodnjom profila i cevi, a ne čelika, ne vidim zašto bi došli u fabriku sa 5.500 ljudi, a čitav njihov sistem u Turskoj radi sa 3.000 radnika, kaže za „ Politiku” Veselinović.
Dok se spekulacije raspiruju, a niko se zvanično ne oglašava, u fabrici caruje neizvesnost. Jednu visoku peć ugasili su još Amerikanci, a druga je na tihi hod stavljena 19.novembra zbog remonta. I tada se moglo čuti da je remont izgovor za beznadežno stanje u fabrici, ali zvanično se niko nije oglasio. Remont je ovih dana produžen, o čemu je „Politika” pisala, jer nema para za pokretanje kontinuirane proizvodnje. Član Skupštine železare Zoran Mišeljić izjavio je tada za naš list da „visoka peć nije pica peć da se pali i gasi kad hoćemo, već je potrebno imati siguran kapacitet za najmanje dva meseca rada”. Mišeljić je juče naglasio da se paljenje peći može očekivati krajem ove ili početkom iduće godine.
Rukovodstvo fabrike intenzivno radi na pribavljanju akreditiva i to će biti ubrzo rešeno, tvrdi Mišeljić. On nije želeo da govori o potencijalnim kupcima fabrike u Smederevu.

Svi peru ruke od procene
Da li je vrednost imovine „Vršačkih vinograda” od 17,6 miliona evra bila realna, potcenjena ili precenjena? Odgovora za sada nema. Svi koji bi o tome mogli znati nešto više – ćute. Još manje spremnosti za priču ima o tome zbog čega u licitacionu cenu nije uračunata vrednost ovogodišnjeg roda grožđa i kako je utvrđena cena zemljišta? Kao da nije u pitanju obična matematika ili je baš problem u nečem više što sa računom nema mnogo bliskosti.
Konsultantska kuća „Faktis”, kao privatizacioni savetnik, programom o restrukturiranju predvidela je prodaju zemljišta, objekata, vinogradskih i šumskih zasada, zaliha vina i opreme. Iz procenjene vrednosti prodajnog paketa, u koji smo imali uvid, vidi se da zbir vrednosti zasada vinove loze od 4,8 i zaliha vina od 5,6 miliona evra predstavlja najveći element procenjene vrednosti kapitala, čiji je prodajni paket na licitaciji izlicitiran na 5,2 miliona evra.
Sindikat „Vršačkih vinograda” i Savet za borbu protiv korupcije prvi su ukazali da je imovina preduzeća potcenjena i da je neshvatljivo da se uz vrednovanje zasada ne uzme u obzir i predstojeća berba grožđa.
Milan Grubanov, sudski veštak, koji je radio procenu zasada naglašava da je bio isključivo angažovan za taj deo posla kao i da njegovu procenu niko nije dovodio u pitanje. Privatizacioni savetnik i Agencija za privatizaciju, kako tvrdi, od njega nisu tražili da uradi procenu roda.
– Procena zasada je rađena u februaru pre rezidbe i u tom trenutku nije bilo moguće proceniti predstojeći rod. Da je ovaj vinograd imao sistem navodnjavanja kap po kap rod bi bio izvesniji. Mada sam ja u proceni ipak dao mišljenje da se narednih godina može očekivati godišnji rod između sedam i osam hiljada tona grožđa, što se ispostavilo tačnim – jer je ovogodišnji rod upravo iznosio oko sedam hiljada tona. To jeste stari vinograd, ali se vidi da je stručno vođen. Ljudi koji tamo rade, znaju svoj posao i oni su mnogo vredniji resurs od samih zasada – objašnjava Grubanov.
On takođe kaže da nije radio procenu zemljišta, ali da smatra da je procena Poreske uprave loša i da to zemljište vredi mnogo više.
Prema proceni, koja je navedena u programu restrukturiranja zemljište vredi 1,2 miliona evra odnosno 2.100 evra po hektaru. Na pitanje „Politike” kako je određena ta vrednost ako na tržištu poljoprivredno zemljište dostiže između 10.000 i 15.000 evra, iz Poreske uprave smo dobili sledeći odgovor:
– U periodu od 1. juna ove godine do danas Filijala Vršac, nije uradila nijednu procenu vrednosti zemljišta „Vršačkih vinograda” u restrukturiranju. Dakle, nije bilo ni osnove ni parametara po kojima se radila takva procena – navode u Poreskoj upravi i dodaju da su „Vršački vinogradi” 7. februara ove godine tražili da im se dostave cene zemljišta za potrebe izrade programa restrukturiranja. Međutim, iz Poreske uprave dobili su sledeći odgovor: „Nismo u mogućnosti da dostavimo cene zemljišta – niti je u našoj nadležnosti da postupamo po zahtevima pravnih lica, sudova i drugo”.
U konsultantskoj kući „Faktis” nismo dobili odgovor zašto su onda navodili Poresku upravu kao procenitelja. Ipak u svom obrazloženju procenjene vrednosti prodajnog paketa naveli su: „S obzirom na to da je procena vrednosti zemljišta rađena 31.12 2012. godine korišćeni su poslednji raspoloživi podaci o cenama zemljišta dobijeni od Poreske uprave Filijala Vršac (interna instrukcija za rad kod procene tržišne vrednosti nepokretnosti, apsolutna prava koja važi od 10. juna prošle godine). Treba napomenuti da se tokom prvog kvartala 2013. godine zapaža tendencija rasta cena zemljišta.”
Nebojša Nešovanović, procenitelj iz konsultantske kuće „Džons Lang Lasel” („Jones Lang LaSalle”), kaže da je vrednost zemljišta najverovatnije potcenjena, ali ne mora da znači da je neko imao lošu nameru.
– Pre bih rekao da je reč o neznanju. Od kada su nastali problemi sa procenama vrednosti zemljišta oko konverzije i kada je utvrđeno da Poreska uprava ne može da radi procene vrednosti ona se kloni tog posla. Zato i čudi što je odbila da to uradi. Moguće je da je vrednost od 2.000 evra niska budući da se radi o posedu od 600 hektara. Veliki posedi u Vojvodini su na ceni, ali njihova maksimalna cena ne prelazi 10.000 evra po hektaru – kaže Nešovanović.

Ustavni sud ukinuo presudu za Ovčaru
Saša Radak, koga je sudsko veće Odeljenja za ratne zločine oglasilo krivim zbog zločina na Ovčari i zbog toga ga pravosnažno osudilo na 20 godina zatvora, nije imao pravično suđenje. Kako „Politika” saznaje, Ustavni sud Srbije je pre dva dana usvojio žalbu koju je, zbog povrede prava na pravično suđenje, u ime ovog okrivljenog podneo njegov advokat Dušan Mašić.
– Očekujem da će se, posle ovakve odluke Ustavnog suda, o ovoj presudi ponovo odlučivati pred Apelacionim sudom u drugom veću. Revoltiran sam činjenicom da je Ustavnom sudu trebalo više od tri godine da odluči po mojoj žalbi s obzirom na to da je u sud primljena 18. oktobra 2010. godine. Ovakva odluka Ustavnog suda znači da se moj klijent protivustavno nalazi u zatvoru – kaže za „Politiku” advokat Dušan Mašić.
Gotovo identične žalbe, pozivajući se na iste okolnosti, o kojima Ustavni sud do sada nije odlučivao, podneli su i Predrag Milojević i Miroslav Đanković (osuđeni na 20 godina zatvora), Milan Lančužanin (šest godina) i Predrag Dragović (pet godina). S obzirom na ovu činjenicu, gotovo da je izvesno da će i one biti usvojene.
U Ustavnom sudu, nezvanično nam je potvrđeno da je ovakva odluka doneta, ali da njeno obrazloženje ne može da bude dostavljeno javnosti dok ne bude ekspedovano iz suda. Ako je suditi po navodima žalbe koju je Radak podneo, Ustavni sud je uvažio njegov „prigovor” da nije imao pravično suđenje s obzirom na to da je u većima koja su odlučivala i u prethodnom i u žalbenom postupku bio isti sudija – Siniša Važić.
– Pravo na nepristrasno suđenje ogleda se u tome što je u donošenju drugostepene presude Apelacionog suda, kao predsednik veća učestvovao i sudija Siniša Važić, mada to po zakonu nije mogao. U Zakonu o krivičnom postupku izričito je propisano da sudija ili sudija porotnik ne može da obavlja sudijsku dužnost ako je u istom predmetu učestvovao u donošenju odluke nižeg suda ili pak, ako je u istom sudu učestvovao u donošenju odluke koja se pobija žalbom – navodi se u žalbi koju su osuđeni uputili Ustavnom sudu.
Na činjenicu da je isti sudija učestvovao i u prethodnom i u drugostepenom postupku, advokati su ukazali još 30. maja 2010. godine, tražeći njegovo izuzeće, ali je taj zahtev odbijen. Osim toga, isti sudija je bio predsednik KV veća Odeljenja za ratne zločine koje je, po predlogu tužioca, donelo rešenje da se jednom od okrivljenih u postupku za zločin na Ovčari dodeli status svedoka saradnika. Činjenica da je ovom okrivljenom dodeljen povlašćeni status, znači da mu je Važić, kao predsednik Okružnog suda i Veća za ratne zločine, verovao.
– Iz obrazloženja i odluke Okružnog suda, kao prvostepenog, i odluke Apelacionog suda, kao drugostepene, proizilazi da je Radak osuđen samo na osnovu iskaza ovog svedoka saradnika. Niko osim njega tokom dokaznog postupka nije rekao da je okrivljenog Radaka video na Grabovu kao učesnika streljanja. Ovaj svedok je do kraja ostao i pri tvrdnji da je na istom mestu, u isto vreme video i okrivljenog Vuju Zlatara koji je obema presudama (Okružnog i Apelacionog suda) oslobođen odgovornosti za delo koje mu se stavljalo na teret. Za razliku od njega, drugi svedok saradnik je, govoreći o događaju na Grabovu, kazao da na tom mestu nije video ni Radaka, ni Zlatara.
Pitanje je kako je u pogledu Radaka sud prihvatio navode svedočenja prvog svedoka saradnika, a u Zlatarovom nije. Zbog toga dodeljivanje povlašćenog statusa ovom okrivljenom, a o čemu je odlučivao Važić, može da bude dovedeno u pitanje – objašnjava sagovornik „Politike“ koji je želeo da ostane anoniman.
Na ročištu održanom 14. septembra 2010. godine beogradski Apelacioni sud potvrdio je većinu prvostepenih presuda za zločin na poljoprivrednom dobru Ovčara kod Vukovara. Na javnoj sednici održanoj od 14. do 23. juna, postupajući po žalbama okrivljenih i njihovih branilaca, veće sudije Siniše Važića pooštrio je kaznu Nadi Kalabi sa devet na 11 godina zatvora, a Ivanu Antonijeviću sa 20 smanjio na 15.
Isto veće dvadesetogodišnje kazne zatvora potvrdilo je Miroljubu Vujoviću, Stanku Vujanoviću, Predragu Milojeviću, Đorđu Šošiću, Miroslavu Đankoviću i Saši Radaku. Potvrđene su i prvostepene presude Milanu Vojnoviću na 15 godina zatvora, Jovici Periću na 13, Milanu Lančužaninu na šest, kao i Predragu Dragoviću i Goranu Mugoši na pet godina zatvora. Veće je odbilo žalbe Tužilaštva na oslobađajuće presude Marku Ljuboju, Slobodanu Katoću, Predragu Madžarcu, Vuji Zlataru i Miloradu Pejiću.
Veza sa Šešeljem
Tokom trajanja suđenja, jedan deo okrivljenih, pripadnika dobrovoljačke jedinice „Leva supoderica” koja je dovođena u vezu sa zločinom na Ovčari, povezivan je sa Vojislavom Šešeljem i postupkom koji se protiv njega vodi pred Međunarodnim sudom za ratne zločine u Hagu. „Politikin” sagovornik koji je želeo da ostane anoniman, ukazao je na mogućnost da bi odluka koju je Ustavni sud doneo u pogledu Saše Radaka mogla da utiče i na postupak protiv lidera radikala u Hagu.
Strazbur bi presudio protiv Srbije
Da Ustavni sud nije usvojio žalbu koju je u ime Saše Radaka podneo njegov advokat, to bi sigurno, ako je suditi po dosadašnjoj sudskoj praksi uradio Evropski sud za ljudska prava u Strazburu. U tom slučaju, šteta za Republiku Srbiju bila bi ogromna, objašnjava „Politikin” sagovornik.

U junu zastareva zločin u „žutoj kući”?
Izjava direktora kancelarije Stejt departmenta za južnu i centralnu Evropu Džonatana Mura za Tanjug, da u junu iduće godine ističu zakonski rokovi za istragu o eventualnim zločinima u predmetu „trgovina organima”, pokazuje da ima mnogo razloga za zabrinutost za sudbinu istrage o mučenju i ubistvima Srba u ozloglašenoj „žutoj kući” u Albaniji. Ova izjava mogla bi da znači da Euleksov Specijalni istražni tim slučaj trgovine organima, koji treba da rasvetli sudbinu 500 Srba nestalih tokom 1999. godine na Kosovu ne tretira kao ratni zločin.
Na molbu dopisnika „Politike” iz Vašingtona da funkcioner Stejt departmenta objasni kako je moguće zastarevanje ratnog zločina koji je Dik Marti iz Saveta Evrope razotkrio u decembru 2010, Mur nas je uputio na Euleks i tim koji predvodi Amerikanac Klint Vilijamson. Mur nije želeo da precizira na kakvu zastarelost misli, niti po kojem zakonu ističe rok za istragu.
Kada se „Politika” obratila Euleksu, Žoao Sousa, portparol tima tužioca Vilijamsona, izbegao je odgovor rekavši da je o ishodu istrage i dalje „prerano govoriti”, iako je tim svestan da postoje i rokovi za zastarelost. Ni Vilijamsonov portparol nije želeo da za „Politiku” objasni da li za istragu trgovine organima postoje rokovi i da li može da dođe do zastarelosti, ali je potvrdio ono što se odranije zna, da tim ima nameru da zaključi istragu do „sredine 2014”.
„Ne možemo u ovom trenutku da saopštimo koja će krivična dela biti navedena u optužnici, ukoliko dokazi za optužnicu budu postojali”, rekao je Sousa.
Upadljiva je podudarnost datuma o kojim govore i Mur i Vilijamson i Sousa. Dakle, juni 2014. godine je istovremeno rok do kojeg se planira okončanje istrage, kao i mesec u kojem dolazi do moguće zastarelosti zločina.
Duboko je onespokojavajuće saznanje da se uopšte dozvoljava mogućnost, makar i u razgovoru za medije, da ovakav zločin ostane nekažnjen. Činjenica da Sousa nije izjavio, kao što je to juče za naš list rekao srpski tužilac za ratne zločine Vladimir Vukčević, da nema zastarevanja ratnih zločina, moralo bi da predstavlja znak za uzbunu za našu javnost i nadležne.
Tvrdnja da postoji zakonski rok za utvrđivanje ratnih zločina izgovor je koji nema osnov ni u jednom međunarodnom pravnom dokumentu, već se iz vanpravnih razloga vezuje za kraj mandata misije Euleksa za vladavinu prava na Kosovu, smatra advokat Zdenko Tomanović.
„Svako vremensko ograničavanje vođenja postupka za ratne zločine u vezi sa trgovinom organima na Kosovu, predstavlja svođenje tog zločina na klasičan kriminal. Ratni zločini ne zastarevaju pa ni oni izvršeni protiv Srba. Ne postoji rok do kojeg sme da se vodi postupak za ratni zločin. Uostalom, zašto se trgovinom organima Srba na Kosovu uopšte bavi Specijalni tim za ratne zločine ako to nije ratni zločin”, kaže Tomanović.
Šta je Mur mislio pod rokom od 15 godina za istragu, potpuno je nejasno. Zastarelost krivičnog gonjenja podrazumeva da se krivični postupak protekom zakonom određenih rokova ne može više pokrenuti, odnosno da se ne može nastaviti već započeti postupak.
Rok zastarelosti teče od dana izvršenja krivičnog dela. Zakon predviđa različite rokove zastarelosti u zavisnosti od propisane kazne za krivično delo, pri čemu se u obzir uzima najteža propisana kazna za to delo.
Prema našem zakonu, za krivična dela za koja je predviđena kazna zatvora veća od 10 godina, u šta spadaju ubistva, rok zastarelosti je petnaest godina, za dela za koja je predviđena kazna zatvora od više od petnaest godina, rok zastarelosti je dvadeset godina. Za krivična dela za koja je predviđena kazna zatvora od trideset do četrdeset godina, rok zastarelosti je dvadeset pet godina.
U kamenolomu u Raškoj nađene albanske žrtve 
Srpske vlasti zajedno sa Euleksovim i kosovskim stručnjacima otkrile su u kamenolomu Rudnici, u okolini Raške, posmrtne ostatke ljudi. Pretraga u Rudnici nastavljena je u utorak po nalogu Tužilaštva za ratne zločine a sumnja se da je na ovome mestu tajno zakopano oko 250 albanskih žrtava.
Srpske vlasti su, zajedno sa Euleksovim ekspertima iz Odeljenja za sudsku medicinu, kao i s forenzičkim ekspertima iz kosovskog Odeljenja za sudsku medicinu, tokom ispitivanja lokacije u kamenolomu Rudnica u opštini Raška, otkrili posmrtne ostatke, navedeno je u saopštenju Euleksa.
Na iskopavanju je takođe prisutna Euleksova Jedinica za istraživanje ratnih zločina, Komisija za nestale osobe Vlade Srbije i Međunarodni komitet Crvenog krsta.
Rad će biti nastavljen, u saradnji sa srpskim vlastima, narednih dana, navode iz Euleksa.
Iz Tužilaštvo za ratne zločine saopšteno je u sredu da su na terenu dva bagera koja vrše iskopavanja, a da je predviđeno da u kamenolomu Rudnica rade do kraja nedelje.

Opkoljavanje Rusije
Nazovimo stvari pravim imenom, demonstracije u Kijevu samo su nastavak višegodišnje bitke za Ukrajinu između SAD i Rusije i zapravo su nastavak politike pokušaja opkoljavanja Rusije i stvaranja sanitarnog kordona oko nje. Niko ne može da me ubedi kako je političarima iz EU i SAD stalo do boljeg života naroda u Ukrajini, do ljudskih prava i demokratije i da zato po svaku cenu zovu Kijev da potpiše sporazum s EU.
Ako je altruizam ideja vodilja u ponašanju EU i SAD prema Ukrajini, zašto EU ne ponudi i Rusiji isti takav sporazum? Da i ruski narod živi bolje. Ili, zašto NATO u svom pohodu na istok ne ponudi članstvo u savezu i Rusiji? Može li mi neko objasniti zašto NATO i posle završetka hladnog rata i propasti Varšavskog ugovora i Sovjetskog Saveza nikada nije ponudio Rusiji članstvo u NATO-u? Pa da zajedno sa Rusijom u NATO uđe i Srbija.
Ali ne, to se Moskvi ne nudi, jer Rusija je krajnji cilj i meta širenja NATO-a na istok. S druge strane, koliko je to demokratski da nekoga, pod pretnjom sankcija, praktično na silu zovete u svoj klub, koji je eto oličenje demokratije i ravnopravnosti? Koliko to liči na ponašanje Trećeg rajha oko pristupanja drugih država Trojnom paktu?
I zašto i danas, u eri borbe protiv svetskog terorizma, 80 odsto vojnih vežbi NATO-a godišnje predstavljaju manevri oklopno-mehanizovanih snaga i desantne operacije mornaričke pešadije i padobranaca? Protiv koga vežbaju te snage? Protiv talibana? ’Ajte molim vas, ako su nekadašnje NATO vežbe tipa „Rifordžer“ premeštene sa obala Holandije, Belgije i Francuske na obale baltičkih država onda se zna za koga se spremaju te jedinice.
Ili, šta ćemo sada s američkim protivraketnim štitom u Rumuniji, kada je s Iranom postignut dogovor oko atomskog programa Teherana. Pošto su Vašington i Brisel godinama tvrdili da je taj protivraketni štit namenjen odbrani od iranskih raketa sa nuklearnim bojevim glavama, dok je Moskva od prvog časa upozoravala da je reč o delu ofanzivnog raketnog potencijala SAD blizu ruskih granica. Hoće li SAD sada odustati od baze u Rumuniji sa antiraketnim štitom?
Naravno da neće, biće samo zanimljivo kako će siroti Rumuni pravdati i sebi i drugima protiv koga je sada taj štit na njihovoj teritoriji. Protiv Irana više nije, Severna Koreja je daleko, Sirija ima svojih briga, biće ipak da je sada aktuelno Pridnjestrovlje. To je deo Moldavije gde je većinsko stanovništvo rusko, ima tu i ruske vojske, a Bukurešt očito želi da priključi Moldaviju Rumuniji. Umesto velike Srbije imaćemo uskoro veliku Rumuniju. Ako, tako i treba, oni su naši prijatelji i još nisu priznali Kosovo.
Svako ko nije priznao Kosovo automatski je naš prijatelj, onaj ko je priznao Kosovo automatski nam nije prijatelj. Osim ako nema puno para, ili ako je velika ili srednja sila, za nas su sada skoro svi srednje sile, o velikim da i ne govorim, ili ako je bivša jugo-republika. Pa nećemo se valjda inatiti sa bivšom braćom.    
Dakle, Ukrajina je za EU samo jedno novo veliko tržište i mogućnost da se još više, NATO, geografski priđe Moskvi. U Ukrajini je na delu vrlo ozbiljan geopolitički sukob Rusije i SAD. Ukrajinu je u važno geostrateško pitanje pretvorila ne Moskva, već Amerika, koja odbija da prekine sa hladnoratovskom politikom opkoljavanja Rusije nastojeći da za sebe pridobije sve bivše sovjetske republike.
Pišući u „Gardijanu“ u jesen 2004. novinar Džonatan Stil je taksativno naveo ko je sve učestvovao u naporima da Janukovič izgubi a Juščenko dobije izbore: Američka nacionalna fondacija za demokratiju, USAID, „Fridom haus“, Karnegi fondacija, Institut za otvoreno društvo Džordža Sorosa, zapadne ambasade u Kijevu... Džon Laflend takođe je u „Gardijanu“ u jesen 2004. objavio članak o dvostrukim standardima zapadnih medija kada je u pitanju Ukrajina.
Nezavisna i prozapadna Ukrajina ima odlučujući uticaj na geopolitičko slabljenje Rusije. Zapad taj adut i koristi. Pobedu „narandžaste revolucije“ 2004. godine Putin je doživeo kao lično poniženje, jer je Kremlj morao da popusti i prizna naknadnu pobedu Juščenka. Zapad, opet, Janukoviča smatra proruskim političarem, ali u Moskvi ni Janukoviču ne veruju previše, jer on Rusiju više ne gleda kao saveznika već sve tretira strogo pragmatično. Ljudi u pozadini Janukoviča, oligarsi iz istočne Ukrajine, rukovode se samo ekonomskim interesima, po sistemu ko da više.
Rusija i Ukrajina sarađivaće i dalje bez obzira na koju će se stranu okrenuti Kijev. Bliskost interesa to jednostavno nameće, oko 40 odsto ruskog gasa za Evropu ide preko Ukrajine, zajedno prave avione Tu-334, posao je vrlo isplativ. Ukrajini danas nije najvažnija nekakva integracija sa Rusijom, već samopotvrđivanje kao nove države, koja nikada do sada nije postojala u ovim granicama. I to je samopotvrđivanje na osnovu razlikovanja od Rusije, pa čak i suprotstavljanja njoj. Rusi i Ukrajinci, to su vam Srbi i Hrvati. Samo što Rusija ima Putina, a Ukrajina ga nema...

Lažni pozivi ugrožavaju rad Hitne pomoći
„Halo, Hitna pomoć? Molim vas dođite što pre u centar Beograda, ovde kod Knez Mihailove ulice! Tu je jedna žena pala u nesvest, mislim da krvari i treba joj pomoć!” Na ovakav alarmantan poziv dispečeri u Hitnoj pomoći preusmeravaju ekipu medicinara koja je na putu da ukaže pomoć bolesniku čije je zdravlje ozbiljno ugroženo. Ali, kada stignu na odredište, tu nema ni povređene žene ni onoga ko je uputio poziv Hitnoj pomoći. Mobilni broj sa koga je poziv upućen, naravno, bio je nedostupan.  
Ekipe Zavoda za hitnu medicinsku pomoć u Beogradu, ali i drugim gradovima u Srbiji svakoga dana prime veliki broj sličnih lažnih poziva u pomoć, zbog kojih se zadržava veza operatera na broju 194, pa oni kojima je stvarno život ugrožen moraju duže da čekaju. Lažne pozive, kao i one u kojima je cilj da vređaju ili prete medicinarima, upućuju ljudi različitih godina.
Prema rečima dr Kristine Jovanović, iz novosadske Hitne pomoći, zbog lažnih poziva, vulgarnosti i naglih prekida veze sa mobilnih telefona često dolazi do blokade veze na broju 194.
– Sa istih brojeva stigne na stotine poziva koji se posle gase. Događa se da odemo na neku adresu i da tamo nikoga ne zateknemo ili da ljudi kažu da nisu oni tražili pomoć. Za najveći broj lažnih poziva u našem gradu „zaslužna” su deca, jer omladina misli da je to zabavno. Šale se, a ne shvataju ozbiljnost svojih dela. Recimo, sa jednog broja zovu po dva, tri sata i blokiraju računar. Nemoćni smo, jedino gledamo da što pre prekinemo vezu. A ne smemo da odbijemo pozive sa mobilnog – dodala je dr Jovanović.
U Nišu se u poslednjih nekoliko meseci, ističe dr Slađana Milenković iz Hitne pomoći ovog grada, znatno smanjio broj lažnih poziva, jer od kada imaju kol-centar „ocrtava” se identifikacija broja po pozivu. Lekare niške službe pozivaju i ljudi koji sa petog sprata zgrade vide da je neko na ulici pao i da mu je neophodna pomoć, a kada oni dođu na teren ispostavi se da nema nikoga na tom mestu.
– Dešava se da nam govore da neko umire, da je nekoj osobi pozlilo, da je došlo do ubistva ili samoubistva i mi moramo da izađemo na mesto događaja posle takvog poziva jer se nikad ne zna da li je reč o lažnom pozivu. Dešava se i da nas zovu i uznemiravaju psihijatrijski bolesnici, govoreći nam ružne reči. Šta da se radi, ovo je Srbija! Poseban problem su pozivi iz javnih govornica, jer tu nemamo identifikaciju sa kog broja se zove. Naš broj je besplatan, pa i iz Australije mogu da se jave ako hoće – dodala je dr Milenković.
Docent dr Nenad Ivančević, direktor beogradskog Zavoda za hitnu medicinsku pomoć, naglašava da je njihova služba u prvih devet meseci ove godine obavila oko 66.000 intervencija, a otkazano je 2.284 poziva u pomoć. On ističe da građani osim sa fiksnog broja telefona mogu da pozivaju ovu službu i sa mobilnih aparata, ali je bitno da osoba koja zove bude blizu pacijenta.
– Kada neko pozove naš broj, mi moramo da procenimo stepen hitnosti. Dešava se da pacijenti često zaobilaze domove zdravlja i službu neodložne pomoći i patronaže, pa nas zovu i zbog temperature od 38 stepeni Celzijusovih ili zbog gripa i očekuju da naša ekipa mora da dođe kod njih. To nije moguće, jer smo ograničeni brojem ekipa i moramo da zbrinemo najurgentnije slučajeve. U kol-centru postoji 10 telefonskih veza i svako zadržavanje na broju može da ugrozi zdravstveno stanje nekog kome je hitno potrebna naša pomoć.
Dešava se da posle hitnog poziva pošaljemo ekipu na datu adresu, ali pacijente tamo ne nađemo. Sve razgovore snimamo – kazao je dr Ivančević.
Ista osoba zvala 700 puta
U beogradskoj Hitnoj pomoći pamte slučaj da je jedna osoba ovu službu uznemiravala čak 700 puta, ali nemaju povratnu informaciju da li su oni koji su prijavljeni za uznemiravanje procesuirani do kraja. Ova služba ima i zadatak da obavlja transport pacijenata do bolnice.
– Tu imamo situacije da je naša ekipa otišla, ali da je osoba odbila prevoz ili da nije bila na dogovorenom mestu, tako da nam je u ovim slučajevima svaki deseti poziv nerealizovan. Za pozive koji predstavljaju prvi red hitnosti, od trenutka od kada je slučaj predat ekipi, vozilo stiže u proseku za osam i po minuta, a kada nisu u potpunosti hitni pozivi treba im do pola sata – dodao je dr Nenad Ivančević.

Ko je ubio moje dete?
U okruženju prepunom nesporazuma i napetosti, u tinjajućem sukobu i podsticanim razlikama, često se javlja ideja da neprijatelja treba pogoditi u njegov najosetljiviji deo. U dugom iskustvu međuetničkih odnosa Srba i Albanaca, za Srbe su dva najbolnija mesta postala deca i groblja. Tako je simbolično, emotivno i praktično, 14. decembra 1998. godine u kafiću „Panda”, udareno je, čini se trajno, u samo srce grada Peći i njegovih srpskih stanovnika.
Na današnji dan, pre 15 godina, ubijeni su učenici Ivan Obradović (14), Vukota Gvozdenović (16), Svetislav Ristić (17), Zoran Stanojević (17), Dragan Trifović (17) i student Ivan Radević (24). Maskirani teroristi su hladno i precizno poubijali mladiće u srednjoškolskom kafiću, a zatim, gotovo bez tragova, nestali.
„Nikada niko nije osuđen, nikada niko nije odgovarao”, ponavlja se rečenica očajnih srodnika i onih koji se, najčešće o godišnjicama, prisete terorističkog napada i monstruoznog zločina. Tadašnja hapšenja većeg broja ljudi nisu dala rezultata, a iz istog perioda ostala je nepotvrđena informacija da je sve organizovao Daut, brat Ramuša Haradinaja, i da je u planu imao da napadne još nekoliko mesta gde se okupljaju Srbi. Albanska propaganda u kojoj je tada najglasniji bio Adem Demaći, politički predstavnik Oslobodilačke vojske Kosova, zločin je pripisala srpskoj tajnoj službi.

Po odlasku Srba srušena njihova groblja (Foto Ž. Rakočević)
Najnovije „Politikino” pitanje da li se Euleks ikada bavio ovim zločinom i da li bi, ukoliko se pojave neke nove činjenice, mogao danas da se pokrene postupak ostalo je – bez odgovora.
„Kako se čovek oseća kad nevina deca stradaju, ni kriva ni dužna”, seća se tog dana mati Haritina iz Pećke patrijaršije. „Borili smo se svi, koliko smo mogli, zvali lekare, tešili roditelje... Nije se to u nama prelomilo, jer smo bili svesni da moramo, u svemu onome što se događa, da budemo jači i otporniji. Bili smo svesni da mnogo toga, tek moramo da podnesemo i pretrpimo.”
Ipak, zločin u kafiću „Panda” označio je početak najgoreg perioda u istoriji Peći i završio se jednim od najbrutalnijih etničkih čišćenja modernog doba. Verovatno najduža gradska kolona, predvođena patrijarhom Pavlom, prošla je kroz Peć i ispratila ubijene dečake do gradskog groblja. Tačno u dan, šest meseci kasnije, isti ovi ljudi bezglavo su bežali iz svog grada, a „oslobodioci” i ubice porušili su grobove nesrećnih mladića.
Deca i groblja, dva dominantna, razdvojena i najosetljivija simbola u životu kosovskih Srba, pogođena su na najgori mogući način u vrlo kratkom periodu, na jednom mestu i na istim žrtvama. Između ta dva udarca nestao je život, nestao je jedan grad.
Kada se krug zla zatvorio rušenjem grobova na pećkom groblju, gotovo je nestala i nada da može biti povratka, a Obradovići i Radevići odneli su sa sobom u raseljeništvo posmrtne ostatke dva Ivana. Otišao je odavde i jedan poseban mentalitet, spoj brđanskog temperamenta i gradske, metohijske, ravničarske smirenosti. Prekinute su sve one osobene mikropriče, odnos prema svetu i uspehu, duhovitost, ponos i osećaj slobode.
A gde su danas uništene porodice postradalih, ko o njima brine, šta je država uradila da im olakša život?
„Niko, ni država, ni institucije, ni ambasade, nema nikakav konkretan odgovor. Niko nas nikada ne pozove. Šta oni kriju od nas? Bili smo kod Koštunice, do pokojnoga Đinđića nismo mogli da dođemo od njegovih ljudi, ali verujem da bi on nešto uradio. Toliko sam besan, toliko sam ljut da i nemam šta kažem”, kaže Zvonimir Gvozdenović, otac ubijenog Vukote.
„Ništa mi ne treba, ali me sve boli, niko nikada ne okrene ovaj broj. Živimo u kolektivnom centru gore na Košutnjaku. Niko me nije ni pitao Gvozdenoviću kako si, ni treba li ti nešto, drugi su nešto i dobili ... A šta meni treba, hoću samo da znam ko je ubica mog deteta.”
A taj ubica je ostao nekažnjen i slobodan, on je danas, verovatno – poput mnogih njemu sličnih – uzoran građanin. Njegov naum da pogodi u dete i da otvori vrata zla u potpunosti je uspeo. Baš pored vrata „Pande” sedeo je učenik prvog razreda gimnazije Ivan Obradović.
„Ivan nije imao šanse da preživi, bio je prvi na vratima, sedeo je na barskoj stolici, njega je prvo pogodilo”, svedočio je njegov otac Lazar koji se zatekao u tom malom, gotovo sirotinjskom objektu.
I ovog studenog decembarskog dana sa gvozdene kapije, ispod svoda ulazne kule Pećke patrijaršije, gledaju oči šest dečaka. Petnaest godina, sa čitulje, Ivan, Vukota, Svetislav, Zoran, Dragan i još jedan Ivan, gledaju u reku Bistricu koja teče prema njihovom gradu. Sve to vreme, oni su jedina srpska mladost koja se trajno može videti u Peći.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

R. Nikolić: Ovog vikenda odluka o smeni 40 SNS funkcionera
ČAČAK – Predsednik Izvršnog odbora SNS, Radomir Nikolić izjavio je danas da će odluka o smeni 40 funkcionera iz redova SNS koji nisu dobro radili svoj posao biti doneta u toku ovog vikenda.
„Analiza je završena, precizirano je koji su to ljudi koji bi trebalo da uđu u proces rekonstrukcije”, naveo je on.
Nikolić je dodao da Srpska Napredna stranka ne želi da se „sklanja „ od odgovornosti već samo da promeni kadrove koji nisu dobro radili svoj posao. Predsednik IO SNS je danas prisustvovao Izbornoj skupštini NS održanoj u Čačku.

Kosovski Albanci digitalni lobisti
Digitalna diplomatija novo je oruđe Albanaca sa Kosova koji pokušavaju da na internetu dobiju priznanje, pa velike IT kompanije poput „Gugla” i „Jahua” svakodnevno zasipaju mejlovima sa zahtevom da Kosovo tretiraju kao zasebnu državu.
Na hiljade mejlova odnedavno stiže na elektronske adrese „Ibeja”, „Amazona”, „Skajpa” i drugih tehnoloških giganata koji stanovnicima Kosova ne dozvoljavaju da se registruju kao građani Kosova već kao građani Srbije, a u nekim slučajevima čak i kao građani Albanije. Većina ovih kompanija ne prepoznaje Kosovo kao državu iako im je sedište u Americi koja je priznala kosovsku nezavisnost.
Zagovornici nezavisnosti Kosova zato stupaju u kontakt sa kompanijama putem platforme „Digitalno Kosovo”, to jest sajta digitalkosovo.org koji već ima sastavljena pisma na engleskom jeziku, a od posetilaca samo traži da izaberu firmu kojoj žele da se obrate i ostave ime, prezime i svoj mejl.
Ovi zahtevi se ne upućuju samo na adrese korporacija iz Silikonske doline, već i u redakcije listova poput „Njujork tajmsa” ili „Fajnenšel tajmsa”, koji od svojih čitalaca traže da se prijave, ali im ne ostavljaju mogućnost da se registruju sa Kosova. Takođe, korisnici svetske mreže koji žele da kao građani Kosova otvore nalog na „Jahuu” to ne mogu da učine, jer ovaj servis ne nudi Kosovo u padajućem meniju sa izborom zemalja. Slično, poručilac knjiga ili neke druge robe na „Amazonu” ne može da od ove virtuelne prodavnice traži da mu paket stigne u državu Kosovo.
Unapred napisana pisma na sajtu „Digitalnog Kosova” upućuju se različitim primaocima, ali im je struktura ista: potpisnik kaže da je redovni korisnik usluga dotične firme i da je veoma razočaran što ona u svoj padajući meni nije uvrstila i njegovu državu.
Ovako sastavljeni mejlovi koje smo pronašli na sajtu „Digitalnog Kosova” pozivaju se na zemlje koje su priznale Kosovo, kao i na odluku Međunarodnog suda pravde 2010. da kosovsko otcepljenje od Srbije 2008. nije prekršilo međunarodno pravo. Za slučaj da korporacije ne uvaže ovaj argument, predočava im se i to da na Kosovu veliku većinu čine mladi i informatički pismena ljudi, dakle korisnici digitalnih usluga.
„Digitalno Kosovo” podržavaju kosovsko Ministarstvo spoljnih poslova, Fondacija „Ipko”, „Britiš kansil” i Norveška ambasada u Prištini. Platforma računa na mlade ljude bliske novim tehnologijama, a kako je 70 odsto stanovništva mlađe od 30 godina, pronalaženje digitalnih ambasadora ne bi trebalo da bude previše teško.
Najveći uspeh ovih digitalnih lobista je onaj na „Fejsbuku” –najpopularnija društvena mreža na svetu prošlog meseca je prepoznala Kosovo kao državu. Za samo 24 časa, više od 200.000 korisnika „Fejsbuka” promenilo je prebivalište i izabralo – Kosovo. Pre toga, algoritam je stanovnike Prištine prepoznavao kao građane Kosova/Srbije ili Kosova/Albanije. Takođe, servis za prikazivanje mapa „gugl maps” uvrstio je Kosovo kao državu, ali, opet, i dalje prikazuje Srbiju sa Kosovom.
Sajt „Digitalno Kosovo” objavio je spisak kompanija kod kojih je lobiranje dalo rezultate, kao i spisak onih čije sandučiće i dalje treba zatrpati mejlovima. Sledeći veliki korak je pritisak na „Gugl” da odobri kosovski domen, verovatno google.ks ili google.ko.

Portret bez rama: Vitalij Kličko
Vitalij Kličko je izuzetno ambiciozan čovek. Svoj prvi životni san – da postane svetski šampion u boksu – ostvario je. Drugi – da postane predsednik Ukrajine – tek je pred njim. Prilika da ga ispuni trebalo bi da mu se ukaže 2015. godine, na redovnim predsedničkim izborima, kada bi glavni oponent trebalo da mu bude aktuelni šef države Viktor Janukovič. Međutim, kako se danas razvijaju događaji u bivšoj sovjetskoj republici, ne bi trebalo odbaciti mogućnost da mu se taj drugi san ostvari i nešto ranije.
Obraćajući se pre nekoliko dana masi Kijevljana okupljenoj na Trgu nezavisnosti, ovaj politički desnocentrista i pristalica ulaska Ukrajine u evropske integracije, poručio je: „Predsednik se pravi da nas i ne sluša, a već sutra moglo bi mu se desiti da ne stigne do radnog mesta, pošto su tamo sada naši ljudi. Učinićemo sve što moramo ne bi li naši zahtevi bili ispunjeni”, zaključio je pred masom koja ga je s oduševljenjem pozdravila.
Da misli ozbiljno, Kličko je pokazao pre svega kao lider partije UDAR (Ukrajinska demokratska alijansa za reforme), objavljivanjem spiska „protivnika promena”. Na tom spisku su sudije, islednici, saradnici specijalnih službi, posebno pripadnici jedinice „Berkut”, najangažovanije ovih dana u razbijanju demonstracija. Jednako kao i tokom „narandžaste revolucije” 2004.
Vitalij Kličko, ili kako ga mnogi zovu – „doktor čelične pesnice”, što zbog izuzetnog bokserskog znanja (dugo je bio šampion sveta), što zbog visokoškolske titule koju je stekao, rodio se 19. jula 1971. u mestu Bjelobodske, u Čujskoj oblasti u Republici Kirgiziji. Visinom od preko dva metra ulivao je strah i trepet sportskim protivnicima. Sada ga se klone i politički oponenti.
U političke vode krenuo je 10. decembra 2005, u vreme izbora za parlament Kijeva. Sa svojim „Blokom Vitalija Klička” ušao je u koaliciju s još nekim manjim partijama. Na gradskim izborima 2006. osvojili su 14 mandata i Kličko je ušao u parlament ukrajinske prestonice. Istovremeno se kandiduje i za gradonačelnika i osvaja 23,7 odsto glasova.
Na sledećim izborima, 2008, njegov blok osvaja 15 poslaničkih mesta. Te godine objavljuje i nameru da njegova partija učestvuje na opštim parlamentarnim izborima.
Sve pomenuto pokazalo se kao dobra odskočna daska za dalju političku karijeru i sticanje statusa jednog od najuglednijih predstavnika opozicije u Ukrajini. Takođe, kada se na Zapadu raspravlja o sudbini bivše sovjetske republike, Kličkovo ime izgovara se, uglavnom, sa zavidnim poštovanjem.
Kao što smo već naveli, bivši bokserski šampion svoje političke poteze kanališe kroz partiju UDAR, a kao prioriteti navode se: poštovanje slobode i prava, potreba i interesa, jedinstvo države, jedinstvo nacije, pravo na samoorganizovanje i zajednička dejstva i integracija u moderan razvijeni svet. Pod ovim se, naravno, podrazumeva i ulazak u Evropsku uniju. U tom smislu Kličko traži modernizaciju sistema centralne vlasti, veća punomoćja mesnih organa i ekonomiju jednakih šansi za sve delove zemlje.
Slobodan Samardžija

Mitinzi na dva trga u Kijevu, policijski kordon među njima
KIJEV – Nekoliko hiljada pristalica opozicije i evrointegracija i danas su na Trgu nezavisnosti, u trenutku kada se na obližnjem Evropskom trgu okupilo više hiljada pristalica ukrajinskog predsednika Viktora Janukoviča na mitingu „Sačuvaćemo Ukrajinu”, izveštavaju ukrajinske i ruske novinske agencije.
Ta dva centralna trga u Kijevu deli ulica Krešcatik na kojoj su, kako izveštava Ukrinform, u kordonu raspoređene policijske snage i postavljena vozila MUP-a.
Prema prvim procenama, na Evropskom trgu okupilo se približno 10.000 ljudi.
Agencije izveštavaju da je noć na Majdanu protekla mirno i da na bini nastupaju ukrajinski muzičari, a Ukrinform prenosi da je bivši ministar odbrane i poslanik opozicione Otadžbine (Batkivščina) Anatolij Gricenko pozvao demonstrante da se u koloni upute ka Ministarstvu odbrane.
„Armija treba da bude sa narodom”, rekao je Gricenko, a prenela ukrajinska agencija.
Pristalice Janukoviča i njegove Partije regiona najavile su za danas masovnu akciju podrške aktuelnoj vlasti i okupljanje blizu 200.000 ljudi, prenela je agencija RIA Novosti.
Itar-Tas s navodi da je u Kijev stiglo nekoliko hiljada Janukovičevih pristalica iz istočnih i južnih oblasti Ukrajine - Donjecke, Luganske i Dnjepropetrovske oblasti.
U oblasnom ogranku Partije regiona ruskoj agenciji je rečeno da se ka glavnom gradu Ukrajine uputilo blizu 20.000 ljudi.
Najavljeno je da će akcija „Sačuvaćemo Ukrajinu - našu zajedničku Otadžbinu” trajati dva dana, a da su organizatori najavili i da će ona potom biti neprekidna.
Jedan od organizatora Oleg Kalašnjikov rekao je Itar-Tas su da „ljudi žele da izraze podršku predsedniku, revoltirani time šta se dešava na Trgu nezavisnosti, ali do sada nisu imali mogućnost da se čuje glas regiona”.
Opozicija je za sutra najavila i održavanje još jednog „Narodnog veća”.
Ukrinform navodi da je pres centar Službe bezbednosti Ukrajine saopštio da je, posle dobijanja više anonimnih dojava o miniranju objekata gde ljudi masovno borave i pretnji da će biti aktiviran eksploziv, u kijevskom regionu povećana gotovost antiterorističke strukture te službe.
U Kijevu i drugim regionima Ukrajine od 21. novembra održavaju se masovne akcije pristalica evrointegracija, nezadovoljnih odlukom vlade da obustavi pripreme za potpisivanje Sporazuma o pridruživanju i zoni slobodne trgovine sa Evropskom unijom.
Demonstranti traže ostavku vlade i puštanje uhapšenih.
Janukovič je juče, kako je prenela agencija RIA Novosti, rekao da evrointegracioni kurs zemlje nema alternativu.
„Evropska integracija nema alternativu”, rekao je Janukovič za okruglim stolom posvećenom izlasku Ukrajine iz krize.
Azarov: Ukrajina ne treba da bude privezak Evrope
KIJEV – Ukrajina ne treba da bude privezak Evrope, već njen ravnopravan partner, izjavio je danas ukrajinski premijer Nikolaj Azarov na mitingu pristalica predsednika Viktora Janukoviča i njegove Partije regiona na Evropskom trgu u Kijevu.
„Nama je potrebna kompenzacija, vreme da bismo pridigli našu ekonomiju, došli do njihovog nivoa i bili ravnopravan konkurent. Mi već imamo kompanije koje su ravnopravan konkurent u Evropi, ali je nama potrebno da nam čitava privreda bude konkurentna. Mi ne treba da budemo privezak Evrope, već punopravan partner”, rekao je Azarov.
Ukrajinski premijer je, kako je preneo Ukrinform, rekao da bi potpisivanje Sporazuma o pridruživanju i slobodnoj trgovini sa EU, u uslovima pogoršanih trgovinsko-ekonomskih odnosa s Rusijom, svetskom finansijskom krizom i odsustvom kompenzacije od strane Unije, dovelo Ukrajinu do bankrotstva.
Azarov je dodao da su trenutno napori ukrajinske vlasti usmereni na normalizaciju ekonomskih odnosa sa Rusijom i nastavak pregovora o evrointegracijama.
Prema njegovim rečima, političari koji propagiraju netrpeljivost, mržnju i podelu Ukrajine zaslužuju mesto na smetlištu.
„Obraćam se političarima, da kažemo svojim ljudima: 'Vratite se porodici, radite svoj posao!'. A odgovornost je političara da pronađu mirna rešenja za sve protivrečnosti”, rekao je Azarov.
Predsednik ukrajinske vlade je rekao da vlast ima snage, mogućnosti i želje da putem kompromisa reši situaciju u zemlji.
Ukrinform prenosi saopštenje Janukovičeve partije u kome se kaže da na mitingu „Sačuvaćemo Ukrajinu” ima blizu 200.000 ljudi.

Tradicionalni plemenski običaji na Mandelinoj sahrani
JOHANESBURG – Vo će biti zaklan, pokojnik umotan u leopardovu kožu, a stariji član porodice obratiće se duši preminulog - državna sahrana bivšem predsedniku Južne Afrike Nelsonu Mandeli sutra će obuhvatiti i ove rituale iz tradicije Kosa plemena, kome Mandelin Tembu klan pripada.
Sahrana u selu Kunu na severoistoku zemlje, gde je Mandela proveo detinjstvo, biće mešavina tradicionalnih rituala, hrišćanskih elemenata i onih koji odlikuju sahranu uz državne počasti, preneo je AP.
Većina od oko sedam miliona pripadnika Kosa plemena živi na severoistoku države u proviniciji Istočni Kejp, a njihova kultura priznaje postojanje duša predaka.
Prema tradiciji nazvanoj Teta, stariji član porodice dužan je da ostane uz Mandelino telo i objasni duši preminulog šta se dešava.
„Kada telo leži tamo, duša je još živa”, rekao je prečasni Vesli Mabuza, predsedavajući Komisije za promociju i zaštitu prava kulturnih, verskih i lingvističkih zajednica Južne Afrike.
Prema običajima, telo preminulog mora jednu noć da ostane u porodičnoj kući pre sahrane.
U nedelju, član porodice će mu se obratiti rečima: „Madiba, sada te sahranjujemo”, rekla je Nokuzola Mndende, direktorka Instituta za tradicionalne religije Ikamagu.
Preminuli mora da bude umotan u specijalnu tkaninu, a za osobe visokog ranga poput Mandele, koji je sin vođe klana, telo ili kovčeg će biti umotan u leopardovu kožu.
„Ali zbog toga što je Mandela, takođe, bivši državnik, možda će biti i zastava Južne Afrike”, rekla je Mndende.
„Ovo je ritual koji pokazuje duboko poštovanje prema preminulom”, dodao je Mabuza.
Prema tradiciji Kosa plemena, na dan sahrane kolje se vo. Pošto se životinja zakolje i skuva, ožalošćeni je pojedu obično ispred porodične kuće.
Godinu dana posle sahrane još jedan vo će biti zaklan i porodica će ga pojesti, čime se označava kraj perioda žalosti, a ovaj običaj naziva se Ukuzila.
Otprilike posle još godinu dana, biće održana radosna ceremonija kojom se preminuli poziva i koji će od tad paziti na porodicu i njenu decu, kao dobronamerni predak, a ovaj ritual naziva se Ukubujisa, dodala je Mndende.
Sleteo avion sa Mandelinim posmrtnim ostacima
JOHANESBURG – Vojni avion sa posmrtnim ostacima preminulog bivšeg južnoafričkog predsednika Nelsona Mandele sleteo je danas u pokrajinu Istočni Kejp, gde će sutra biti sahranjen u selu Kunu, gde je Mandela proveo detinjstvo .

(Foto AP)
Kovčeg sa Mandelinim telom, umotan u zastavu južne Afrike, u pratnji dva borbena aviona, prebačen do grada Mtata, gde su ga dočekali ožalošćeni među kojima i njegova udovica Grejsa Mašel, preneo je AFP.
Odatle će biti trasnportovan, uz posmrtnu povorku, do njegovog rodnog sela Kunu, gde će legendarni borac protiv aparthejda sutra biti sahranjen
Posmrtni ostaci Mandele, koji je preminuo 5. decembra u 96. godini, prebačeni su ranije danas u vazduhoplovnu bazu Voterkluf, gde se od njega poslednji put oprostilo rukovodstvo vladajućeg Afričkog nacionalnog kongresa (ANK), čiji je lider bio početkom 1990-ih, naveo je AP.

Lobisti više nisu tako nepoželjni kod Obame
Od našeg stalnog dopisnika
Vašington – Džon Podesta, profesionalni politički insajder, bivši šef kabineta Bila Klintona, od utorka je i zvanično specijalni savetnik predsednika Baraka Obame. Njegovo imenovanje, u mnogo većoj meri nego ranija, izazvalo je medijsku pažnju, ali i dileme šta ovo pojačanje predsednikovog savetničkog tima menja u Beloj kući.
Prvo što pada u oči jeste Podestina biografija i reputacija. On u Vašingtonu postaje poznat 1987, kada sa starijim bratom Tonijem osniva „Podesta grupu”, firmu za „kupovinu uticaja” (lobiranje), koja danas ima imidž jedne od najuspešnijih u svom poslu. To potvrđuje i spisak njenih klijenta, među kojima su „Volmart”, „Boing”, „Lokid Martin”, „Britiš petroleum”, pa čak i neke države koje žele da poprave svoj imidž u Vašingtonu (kod nas je dobila publicitet kada ju je angažovao naš najpoznatiji biznismen Miroslav Mišković).
Iz zajedničke firme, Džon izlazi kada postaje najvažniji saradnik Bila Klintona, mada je u zvaničnoj evidenciji lobista koja se vodi u Ministarstvu pravde bio sve do 2006.
Ono što mu je glavni posao od 2003. jeste vođenje Centra za američki progres, neprofitnog instituta koji se bavi temama iz političkog programa Demokratske partije. To po logici stvari podrazumeva da je protiv uticaja velikih korporacija na političko odlučivanje (dakle protiv lobiranja), što je veliki problem američkog političkog sistema, ali kao i u drugim oblastima, ono stvarno je drugačije od normativnog.
Centar za američki progres ima godišnji budžet od oko 40 miliona dolara, koji se u dobroj meri puni donacijama velikih korporacija. Njihova imena nisu obelodanjena, a donatori se zvanično vode kao „Poslovni savez američkog progresa”. Zna se međutim da su među njima i neke kompanije koje se bave razvojem obnovljivih izvora energije, što ih kvalifikuje za vladine subvencije, a prema delimičnim podacima, na tom spisku su i važan dobavljač Pentagona „Norttrop gramen”, zatim „Pacifik gas”, „Verajzon”, Benk ov Amerika...
Vašingtonska realnost je da su mnogi ovdašnji instituti u stvari neregistrovani lobisti svojih korporativnih donatora, ali pošto nisu zvanično registrovani kao takvi, nemaju obavezu podnošenja godišnjih izveštaja o primljenim donacijama.
Analizirajući dolazak Podeste u Belu kuću, „Njujork tajms” konstatuje da on Obami donosi i široku mrežu korporativnih veza, čime se pojačava ono što je lajtmotiv i drugih tekstova o ovoj „kadrovskoj” kombinaciji: da je sada sasvim očigledno kako i inače tanka linija između savetovanja i lobiranja postaje još delikatnija.
Mediji su zato ovu priliku iskoristili da podsete na Obamina obećanja još iz prve kampanje – da će lobistima biti zatvorena vrata Bele kuće. „Ja sam u ovoj trci da bih lobistima u Vašingtonu poručio da je vreme kada su oni određivali dnevni red prošlo”, navode se njegove reči iz 2007, kada je poveo borbu za predsedničku nominaciju demokrata.
Pri tome se ukazuje da ono što je Podesta radio vodeći Centar za američki progres formalno nije bilo lobiranje, ali da je bilo sasvim blizu. Prema javno dostupnoj evidenciji posetilaca Bele kuće, od 2009, otkako je u njoj Obama, tamo je boravio 130 puta (mada se dopušta mogućnost da postoji još neka ličnost koja se zove Džon Podesta). Da Obamu neformalno savetuje, a može se pretpostaviti – i da prenosi određene poruke.
Što se tiče samog Podeste, njegov razlog za preseljenje iz lepog poslovnog prostora, koji je na samo kilometar od predsedničke rezidencije, u centar izvršne vlasi nije novac: zvanična plata u Centru za američki progres mu je bila 200.000 dolara godišnje (kao Obamin savetnik ne može da računa na to), plus primanja iz raznih korporativnih odbora u kojima je i prihodi od suvlasništva u nekoliko kompanija.
Među medijskim analitičarima nema konsenzusa o motivima predsednika da za specijalnog savetnika angažuje ličnost koja jeste vrstan politički operater, ali koja pojačava utisak da lobisti više nisu „nedodirljivi” kad je reč o njegovom okruženju. To svakako ne može da bude posao ekspresnog poboljšavanja Obaminog imidža, jer javnost malo mari za mnogobrojnu birokratiju Bele kuće.
Većina ipak procenjuje da je razlog da se poveća operativnost izvršne vlasti, kojoj, suočena sa opstrukcijom republikanske opozicije u Kongresu, ne preostaje ništa drugo nego da maksimalno koristi svoja ustavna ovlašćenja. Obama više neće učestvovati na izborima, ali mu je svakako stalo do traga koji će da ostavi u istoriji.

Sneg u Izraelu i danas, bez struje blizu 30.000 domaćinstava
TEL AVIV – U Izraelu drugi dan zaredom pada sneg, javio je danas Frans pres, izveštavajući da je u snežnoj oluji približno 29.000 izraelskih domaćinstava, od kojih 13.000 u Jerusalimu, ostalo bez struje.
AFP prenosi izjavu jednog meteorologa izraelskom vojnom radiju da su ovo najobilnije snežne padavine od 1879. godine.
Policija je saopštila da je 45 gradova i sela odsečeno zbog smetova.
Već treći dan obustavljen je saobraćaj u oba pravca na dva autoputa koji vode ka Jerusalimu, na 795 metara nadmorske visine.
Većina glavnih saobraćajnica u gradu je očišćena, ali gradske vlasti savetuju građanima da ne koriste automobile.
Očekuje se da će tokom dana snežna oluja prestati.
U nekim oblastima Izraela palo je tokom poslednja 24 sata i do pola metra snega, što se skoro pola veka nije desilo u toj bliskoistočnoj zemlji.
Sneg je pao juče i u Kairu u Egiptu što se, prema tvrdnjama tamošnjih žitelja, nije videlo više od sto godina.
Morske luke bile su zatvorene, a sneg je pao i u podnožju Sinaja, javile su agencije.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.


  </body>
 </text>
</TEI>