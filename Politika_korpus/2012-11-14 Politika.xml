<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Tanji Bošković „Brk” za Gretu
Zaječar – Četvrto festivalsko veče 21. Dana Zorana Radmilovića proteklo je u znaku glumice Tanje Bošković, koja je za ulogu Grete u predstavi zemunskog Madlenijanuma „Tajna Grete Garbo” (autor Miro Gavran, reditelj Đurđa Tešić) dobila „Zoranov brk”.
Publika je dugo aplaudirala na ovakvu odluku žirija (Božidar Đurović, Milivoje Mlađenović i Milan Caci Mihailović), pozdravljajući, istovremeno, i ostale glumce u ovoj predstavi – Miodraga Krstovića, Natašu Marković i Petra Benčinu.
Pre početka zemunske predstave, u foajeu zaječarskog teatra predstavljen je novi roman „Delta” Miodraga Matickog, koji je posvetio svom bratu Milenku Matickom, bivšem poznatom novinaru i uredniku „Politike”.
Govorili su autor, književnik Adam Puslojić i glumac Milan Caci Mihailović.

Orden viteza i oficira Francuske
Mirjana Karanović, glumica i profesorka Akademije umetnosti u Beogradu, čiji je i dekan, Neda Valčić-Lazović, urednica u redakciji za kulturu RTS i reditelj Goran Marković ovogodišnji su dobitnici ordena viteza umetnosti i književnosti (Mirjana Karanović i Neda Valčić), odnosno ordena oficira umetnosti i književnosti (Goran Marković) koje će im u ime francuskog ministra kulture i komunikacija, uručiti ambasador Francuske u Srbiji, Fransoa Gzavije Denio, na svečanosti u ambasadi Francuske u Beogradu 19. novembra u 18 časova.

Orden umetnosti i književnosti ustanovljen je 1957. i deo je Ordena za zasluge od 1963, ali se dodeljuje za zasluge u posebnim oblastima – umetnosti, književnosti, kulturnog nasleđa... Dodeljuje se u tri ranga: vitez, oficir i komandir.

„Leons i Lena” u Novosadskom pozorištu
Novi Sad – Premijerom predstave nemačkog pesnika i dramskog pisca Georga Bihnera „Leons i Lena”, u režiji gosta iz Slovenije Diega de Brea, Novosadsko pozorište (Ujvideki szinhaz) počeće večeras novu sezonu. „Leons i Lena” je priča o adolescenciji koja neće da prihvati obaveze sveta odraslih, a Bihner je ovaj tekst napisao 1936. godine za konkurs čija je nagrada bilo njegovo objavljivanje. Međutim, promašio je rok pa mu je vraćen, a rukopis je slavu doživeo tek posle njegove smrti.
Reditelj Diego de Brea je, govoreći o predstavi, naglasio:
– Mi sebi danas ne dozvoljavamo da budemo nevini. Ne damo tom detetu u nama da živi. Ne dozvoljavamo ni situaciju koja bi omogućila da imamo snove, da budemo drugačiji od onog kako se od nas očekuje i tek ako nam se desi neka dramatična promena, neka tragedija, mi otvorimo oči i vidimo da smo prolazili kroz život i da nismo živeli. Suština ove predstave je da se prepustimo i dozvolimo da nam mašta i meditacija budu suštinska potreba, a ne nešto nametnuto.
U naslovnim ulogama Bihnerovog komada nastupaju Aron Balaž i Gabriela Crnković. Leons je lik, kaže nam Aron, koji je rođen u pogrešnom vremenu i na pogrešnom mestu. Niko ga ne razume, sem možda jedne osobe – Lene.
Gabriela Crnković objašnjava da je njena Lena u potpunosti romantičan tip. Ona će uvek dati prednost srcu i osećanjima nego razumu. Uvek će se baviti lepim stvarima, prirodom, cvećem... Uvreženo je verovanje da se suprotnosti privlače, a Leonsa i Lenu privlači baš sličnost.
Večerašnja premijera počeće u 19 časova, a prve reprize su 19. i 20. novembra u isto vreme.

Jubilej "Gudača svetog Đorđa"
Violinista Jovan Kolundžija i kamerni orkestar „Gudači svetog Đorđa” održali su koncert pod nazivom „Dame u lavandi” na sceni Kolarčeve zadužbine.
Na nastupu upriličenom povodom dve decenije od osnivanja ansambla, oni su izveli kompozicije Leklera, Krajslera, Čajkovskog i Sen-Sansa. Međutim, tu proslavi nije bio kraj. Izvođači su podarili publici interpretacije dela filmske muzike, koje je Kolundžija izveo prvi put u karijeri.
Naročito gromoglasnim aplauzom propraćeno je izvođenje numere iz filma „Šindlerova lista”. Za muzičku podlogu ovog Spilbergovog filma kompozitor Džon Vilijams nagrađen je „Oskarom”, a ovenčan je i „Zlatnim globusom” i „Gremijem”.
Inače, naziv koncerta „Dame u lavandi” inspirisan je naslovom kompozicijom britanskog autora Najdžela Hesa iz istoimenog filma.

Balkan kroz objektiv fotografa
Kadrovi rustičnih kuhinja u Bugarskoj, Hrvatskoj, Albaniji; nepregledna polja na Kosovu, prazne višespratnice Rumuna koji rade u bogatijim državama Evropske unije, portreti mladih bez perspektive u ruralnim predelima delovi su fotografija koji će posetioci moći da vide na izložbi „Nove perspektive: iz ugla fotografa sa Balkana”.
Radove 15 mladih fotografa nastale tokom višemesečnog boravka u nekoj od zemalja regiona publika će moći da vidi od subote 18. novembra u galeriji Artget Kulturnog centra Beograda, dok je svečano otvaranje zakazano za dan ranije.
Priliku da kroz objektiv realizuju svoja viđenja aktuelnih društvenih problema fotodokumentaristi dobili su pohađajući master klas u organizaciji „Vorld pres foto” udruženja.
Zatim su mesec i po dana proveli u izabranoj zemlji i aparatima ovekovečili kadrove na temu koju su izabrali, pojašnjava Marko Risović, jedan od četvorice učesnika iz Srbije.
– Zadatak je bio da napravimo foto-esej o aktuelnim pitanjima iz regiona a sa ciljem da prikažemo promenjenu stvarnost u tim sredinama i da se podstakne posmatranje ovog našeg Evrope iz nove perspektive. Meni su to bili upravo mladi ljudi, generacije koje će tek stasati i voditi naš Balkan, u budućnosti – pojašnjava Risović.
Rumuniju je odabrao jer je nije dovoljno poznavao, a prema saznanjima koja je ima smatrao je da ima dosta zajedničkih tema sa Srbijom. U Rumuniji je proveo skoro dva meseca i napravio više hiljada snimaka.
– Zatim sam sa mentorima radionice, metodom selekcije, došao do izbora stotinak finalnih snimaka – kaže naš fotograf.
Uz njegovu priču o mladima u ruralnim, potkarpatskim selima posetioci izložbe videće i foto-priče o radnicima migrantima koji putuju između Francuske i Rumunije, srpskim mladoženjama koji idu u Albaniju da bi pronašli suprugu, ambicioznoj mladoj bugarskoj šampionki u rvanju, stanovnicima studentskog grada u Sofiji, Srbima povratnicima na Kosovo, derviškoj zajednici, Romima...
Tokom izložbe u Beogradu biće organizovani prateći programi panel-diskusije na teme prikazane na fotografijama, projekcije filmova, tematske radionice i lokalno fotografsko takmičenje.
Foto-eseji o temama koje su zaokupile pažnju talentovanih fotografa iz jugoistočnog dela Evrope najpre su prikazani u Sarajevu, a u glavnom gradu Srbije biće do 14. decembra, zatim kreću na turneju: od Hrvatske, preko Nemačke, do drugih zemljama jugoistočne Evrope.

„Atlas oblaka” stigao u srpske bioskope
Film „Atlas oblaka”, za koji su scenario i režiju potpisuju Lana Vačauski, Endi Vačauski i Tom Tikver, prikazuje se od danas u domaćim bioskopima. Ova ambiciozna i uzbudljiva epska priča, koja se prostire kroz pet vekova i istražuje kako postupci i posledice individualnih života utiču jedni na druge kroz prošlost, sadašnjost i budućnost, snimljena je prema istoimenom romanu Dejvida Mičela, koji je objavljen i u Srbiji.
„Kada smo pročitali roman, odmah nas je privukla razmera ideja, saosećanje za ljudska bića, smelost, odvažnost i način na koji je sve to preneto, istovremeno na klasičan, a opet nov način”, objasnila je korediteljka Lana Vačauski.
Mičelova knjiga, prema njenim rečima, prevazilazi granice rase i roda, prostora i vremena i donosi priču koja podrazumeva da je priroda čovečanstva iznad svih granica.
Mičel, koji se čak pojavljuje u filmu, o prvoj filmskoj adaptaciji svog dela je rekao da je „na neki način ljubomoran kako su filmadžije rastavile njegovu knjigu i ponovo je sastavile za ovaj medij”.
U filmu „Atlas oblaka” akcija, misterija i romansa mešaju se kroz šest isprepletanih priča – od avantura i iskušenja mladog Amerikanca koji sredinom 19. veka plovi po Pacifiku, preko američke novinarke koja 1973. otkriva aferu s novim nuklearnim postrojenjem, do ženskog klona koji ustaje protiv represije u futurističkom društvu.
Reditelji su se pridržavali Mičelovog koncepta, koji je svako poglavlje pisao u drugom žanru, te je tako jedan segment u filmu drama, drugi romansa, slede triler, komedija i naučnofantastična avantura.
Počevši od septembra 2001, film je sniman paralelno sa dva tima – jedan je vodio Tikver, a drugi Lana i Endi Vačauski. Koristeći berlinski Babelsberg studio kao bazu, Vačauski su u Nemačkoj i Španiji snimali segmente čija se radnja odvija 1849, 2144. i u postapokaliptičnoj budućnosti 24. veka. Istovremeno, Tom Tikver je u Škotskoj snimao segmente vezane za 1936, 1973. i 2012. godinu.
Zbog načina na koji je produkcija bila organizovana, glumci su proveli snimanje idući od jednog do drugog seta, iz jedne zemlje u drugu, sa zaustavljanjem zbog šminkanja i garderobe, a ponekad su ih toliko transformisali da su se mimoilazili ne prepoznavajući se.

Dokumentarac može da ukaže na ekološke probleme
Poznati slovenački reditelj Mako Sajko (85), gost ovogodišnjeg „Grin festa”, smatra da ekološki i angažovani filmovi danas mogu da utiču na svest gledalaca i onih koji bi trebalo da donesu odluke o boljem očuvanju životne sredine.
– Svaki gest u javnosti može da utiče – smatra Sajko, koji je šezdesetih godina 20. veka skretao pažnju svojim kratkim dokumentarcima sa kritičnom društvenom notom.
U odnosu na to prošlo vreme, Sajko ocenjuje da su se stvari do danas prilično promenile.
– U moje vreme napravio sam jedan ekološki film, a reč ekologija tada još nije postojala. Tek možda deceniju posle mog filma pronašli su tu reč, a problem je tada već bio aktuelan – priča reditelj, pominjući film „Otrovi” iz 1964, i dodaje da je bilo prirodno da ga snimi jer je „okolina bila ugrožena od industrije koja je bila divljačka”.
Sajko napominje da nije imao problema da snimi zagađivanje životne sredine.
– Direktori fabrika su me vodili da mi sve pokažu, jer su smatrali da je to što zagađuju okolinu dokaz koliko puno rade.
Autor podseća da su u to vreme Amerikanci otkupili njegov film i prikazivali ga decenijama.
– To je bilo moguće jer u „Otrovima” nema nijedne reči, sve se kaže na filmski način.
Upitan šta bi danas za njega bila važna tema, odgovara: – Prvo što bih hteo da se snimim jeste to da smo svi zajedno u Evropi.
– Drugi problem koji se pojavio je diferencijacija stanovništva, osiromašenje, previše stanovnika... Smatram da se sve što se kod nas piše, govori i priča vrti oko tog problema.
Beogradska publika ima priliku da tokom „Grin festa” posvećenog ekologiji, koji se održava u Beogradu, upozna Sajka kroz razgovor i retrospektivu kratkih filmova. Reditelj je mladima poručio da su teškoće dokumentarista danas velike, i da one mogu da se posmatraju kao krimi film.
Sajko se rado seća vremena kada je boravio u Beogradu gde je diplomirao na Fakultetu dramskih umetnosti.
– Svakome su godine mladosti lepe. Vrlo sam voleo moje drugove i sve Beograđane koje sam poznavao. Nisam imao loših uspomena iz tog vremena.
Crnu mrlja na Titovu Jugoslaviju
Reditelj Sajko je svoj kritički pristup platio prekidom karijere. Njegov kratkometražni dokumentarac „Samoubice, oprez!” iz 1967. godine, kako priča, bacio je crnu mrlju na tadašnju Titovu Jugoslaviju, zbog čega je on dobio lošu „ocenu” i nije postavljen za direktora „Viba filma”.
Posle toga, cenzurisan mu je, kako dodaje, čak i sasvim nevin film „Narodne nošnje” pa je napustio kinematografiju.

Partizan za prvu pobedu
Partizanovi košarkaši pokušaće večeras protiv Bešiktaša u „Pioniru” (20.45 č, Sportklub) da se oslobode statusa jedinog tima bez pobede u Evroligi. Uspeh bi oživeo nadu da mogu da se domognu drugog kruga, a ujedno i potisnuo stres proživljen pre nekoliko dana protiv Crvene zvezde Dive u ABA ligi.
– Posle dva teška poraza moramo da se „vratimo” što pre. Nadam se da smo izvukli pouke iz grešaka i da ih nećemo ponavljati. Na nama je da damo sve od sebe, i pokušamo da dobijemo utakmicu – rekao je Dejan Musli, centar „crno-belih”, koji će biti bez povređenog Bogdanovića i novajlije Gordića, na čiju registraciju mora da se sačeka do sledeće sedmice.
U taboru srpskog šampiona kažu da ne razmišljaju koliko duel sa turskim prvakom znači u pogledu šansi za plasman u drugi krug:
- Ovu utakmicu igramo sa najvećim ambicijama, ne praveći kalkulacije – rekao je trener Duško Vujošević.
- Ogroman napor koji je uložen kroz treninge i utakmice do sada nije dobio smisao u rezultatu.
Imamo obavezu prema sebi i navijačima da odigramo maksimalno motivisano, kao što priliči mladoj ekipi. Bešiktaš sigurno želi da potvrdi plasman u naredni krug. Igra iznenađujuće lako i dobro i njegovi uspesi u grupi nisu slučajni.
„Crno-bele” iz Istanbula kao drugi strelac Evrolige predvodi bivši „partizanovac“ Kurtis Džerels.
- Moraćemo da se držimo taktike i budemo koncentrisani do poslednjeg zvuka sirene. Pobeda bi bila veliki uspeh, jer na Partizanovom terenu je teško doći do nje. Trijumfi su jedino što je važno i ja sam timski igrač, ne opterećujem se koliko koševa ću postići – reči su Džerelsa koji se sa Partizanom u Evroligi nije proslavio.
O dolasku Gordića umesto Tomasa, Vujošević je dao sledeći komentar:
– Bilo je potrebno osveženje. Tomas je kvalitetniji igrač nego što se ovde pokazao, a kada košarkaš bolje igra kod drugog trenera, zapitam se i kolika je moja krivica za to. Nije bio jedini problem, ali ceh obično plaća jedan. Gordić je bio naša želja i tokom leta, mislim da je ovaj potez dobar i za njega i za klub. Može da igra na obe bekovske pozicije, ali će mu glavna biti uloga „plejmejkera“.
Vujošević je neke od prethodnih medijskih konferencija iskoristio da apeluje na finansijsku pomoć države, koju su iz vrha vlasti ove sedmice najavili za fudbalske i košarkaške klubove Crvene zvezde i Partizana.
- Država mora da se umeša i u ovoj kriznoj situaciji pomogne tamo gde su vitalne tačke srpskog sporta. Prosto je neizbežno, iako to nisu jedina dva kluba, da se posebna pažnja obrati na Crvenu zvezdu i Partizan. Normalno da bi trebalo da se pronađu odgovorni za dugove, ali klubovi moraju da budu pomognuti, uz kontrolu da ne bude bilo kakve zloupotrebe finansijskih sredstava, pa čak i u vidu nekog nesavesnog poslovanja. Mora da se garantuje određeni rezultat, ne samo na nivou domaćih takmičenja. Kada su u pitanju sportovi koji nisu profitabilni kao fudbal, potrebno je da se napravi sistem finansiranja. Mislim da je Košarkaški klub Partizan rezultatima stekao pravo na pomoć i sponzorstvo i pozdravljam što je to prepoznato. Ne očekujem pomoć kakva je potrebna fudbalskim klubovima, ili fudbalskom klubu Crvena zvezda, već očekujem da se nama pomogne u meri koja je potrebna da bi tim normalno funkcionisao i ostao u ovom sastavu u dužem periodu, tako da talenat igrača može da se razvije – izjavio je Vujošević, koji je i predsednik JSD Partizan.
Danas deset mečevaA grupa
Himki – Fenerbahče    16.30
Olimpija – Kantu    20
Panatinaikos – Real    20.45B grupa
Prokom – Šalon 19.45
Makabi – Unikaha    20.15
Alba – Sijena    20.45C grupa
Cedevita – Žalgiris    20.30
Efes – Armani    sutra
Kaha laboral – Olimpijako    sutraD grupa
Lijetuvos – CSKA    18.30
Brose – Barselona    19
Partizan – Bešiktaš    20.45

Klubovi pod zaštitom države
Crvena zvezda je dobila šestu upravu u poslednjih sedam godina. Ova je, doduše, privremena, ali je preuzela vlast na način kakav nije zabeležen u njenoj istoriji.
Prekjuče pre podne je predsednik podneo ostavku. Po podne je saopšteno da će tu dužnost da obavlja predsednik klupske skupštine.
Uveče su se u vladi sastali njen prvi potpredsednik, kao predstavnik države, i živi simbol Crvene zvezde (protiv koga još nije završeno suđenje za zloupotrebu službenog položaja dok je bio njen predsednik), sa potpredsednikom klupskog upravnog odbora (inače predsednikom Skupštine grada), i vršilac dužnosti generalnog sekretara kluba.
Imena su izostavljena, jer u ovom razmatranju nisu bitne ličnosti, nego funkcije. Prvi potpredsednik vlade je ranije tog dana, u Nišu, najavio da će država da pruži pomoć Crvenoj zvezdi i Partizanu (i u fudbalu i u košarci), i da će za to biti neophodan reprogram njihovih poreskih dugova.
Obrazložio je da su iz različitih razloga dospeli u gotovo neverovatnu situaciju da se kao neki od najvećih brendova ovog dela Evrope nađu pred gašenjem.
Kada je to država odlučila koji to „brendovi” ne smeju da se ugase i ko je to ovlastio prvog potpredsednika vlade (ili ministra odbrane) da određuje koje klubove treba spasavati? Pod zaštitom države su dosad bili spomenici kulture i istorije, ali ne i klubovi.
Nije donesen ni zakon (ili ukaz) o, recimo, zaštiti bivšeg evropskog prvaka (Zvezda u fudbalu, Partizan u košarci).
Država mora da bude prema svima ista. Svi klubovi u Srbiji su njeni i svaki od njih može, uz njenu pomoć, vrlo brzo da postane „naš prepoznatljivi brend u svetu”.
Već oko ponoći, u klupskim prostorijama, saopšteno je ko će da vodi fudbalski klub Crvena zvezda do izbora. Pada u oči brzina kojom se od ostavke predsednika stiglo do dovođenja na vlast devetočlane radne grupe.
I ta zaštita je Zvezdin autogol.
Na stranu što može da se postavi pitanje kršenja klupskog statuta, koji, možda, i nije dobar, ali je važeći. Na stranu i to kako bi Uefa i Fifa protumačile ovo otvoreno mešanje državne vlasti u poslove nekog kluba.
Pre ili kasnije postaviće se pitanje zašto ljudi iz državnog vrha svoj polet ne koriste da poprave stanje za ono za šta je država odgovorna (železnice, Jat, igre na sreću…), nego proglašava neke klubove za privilegovane. Zašto se nekima gleda kroz prste zbog poreskih dugova? Zašto se od propasti ne spasavaju privredni giganti?
Prvi potpredsednik pravi medveđu uslugu Crvenoj zvezdi i Partizanu jemčeći im u ime države opstanak, bez obzira na to da li se njihove uprave ponašaju domaćinski ili štetočinski, štedljivo ili rasipnički. Vođa spasilačke misije
Dragan Džajić, predsednik misije koja treba da spase Crvenu zvezdu (u radnoj grupi su još Nebojša Čović, Branko Radujko, Aleksandar Antić, Ivica Tončev, Zoran Stojadinović, Miodrag Lemajić, Slaviša Kokeza i Predrag Ćulibrk) juče je, posle preksinoćnjeg imenovanja, već zasukao rukave.
Po njegovim rečima najpre treba da se smanji zaostatak od osam bodova za Partizanom (prilika za to je već preksutra, kada se u 19 č na njenom stadionu igra „večiti derbi”). Zbog toga je najavio da će sutra razgovarati s igračima da bi ih dodatno motivisao za dvoboj s najvećim rivalom. Što se tiče izbora predsednika i sportskog direktora to, kako je naveo, nije njegov deo.

Srbija pobedila Čile sa 3:1 u Sent Galenu
BEOGRAD – Fudbalska reprezentacija Srbije pobedila je u Sankt Galenu Čile sa 3:1 u prijateljskoj utakmici.
Golove za Srbiju postigli su Lazar Marković u 22. minutu, Filip Đorđević u 48. i Filip Đurđić u 60, dok je jedini strelac za Čile bio je Anhelo Enrikes u 88.
Vođstvo Srbiji doneo je Marković u 22. minutu, posle odličnog prodora Miralema Sulejmanija po desnom boku nakon centaršuta, pronašao je mladog fudbalera Partizana, koji je glavom zatresao mrežu Migela Pinta.
Fudbaler Nanta Filip Đorđević, je nakon odličnog proigravanja imenjaka Đuričića, pogodio za 2:0 na početku drugog poluvremena.
Isti igrači bili su akteri u 65. minutu, samo je ovaj put na asistenciju Đorđevića, fudbaler Herevena zatresao mrežu za 3:0.
Čile je do jedinog gola došao u poslednjim minutima meča, nakon slobodnog udarca, koji je izveo Matias Fernandes, u skoku se najbolje snašao Enrikes i glavom zakucao loptu u mrežu.
Čile je od 78. minuta igrao sa igračem manje, pošto je Arturo Vidal dobio direktan crveni karton.
Ovo je bila poslednja utakmica Srbije u 2012. godini, a još jednu proveru, pred utakmicu sa Hrvatskom u kvalifikacijama za Svetsko prvenstvo imaće 6. oktobra.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Šampionska titula kao kamen oko vrata
Crvena zvezda je druga sa osam bodova manje od Partizana, koji je na prvom mestu u prvenstvu Srbije. I u bivšem evropskom prvaku, sve mora da se menja iz temelja.
Real je treći sa, takođe, osam bodova manje od Barselone, koja je na prvom mestu u prvenstvu Španije. U najvećem klubu na svetu ništa ne ruše.
Milan je 13. sa 17 bodova manje od Juventusa, koji je na prvom mestu u prvenstvu Italije. U sedmostrukom evropskom prvaku ništa ne ruše.
Liverpul je, takođe, 13. sa 15 bodova manje od Mančester junajteda koji je na prvom mestu u prvenstvu Engleske. U petostrukom evropskom prvaku ništa ne ruše.
Hamburger je deseti sa 16 bodova manje od Bajerna, koji je na prvom mestu u prvenstvu Nemačke. U prvaku Evrope za 1983. ništa ne ruše
Evropski prvaci, pa drugoligaši
Crvena zvezda je poslednji put bila prvak države 2007. Smak sveta!?
Liverpul nije šampion od 1990, a Hamburger od 1983! Tamo nije smak sveta.
Crvena zvezda je druga. Ko to da preživi! Notingem forest je dva puta bio prvak Evrope, a sad je u Drugoj ligi. I život ide dalje. Od evropskih prvaka su ispadali u Drugu ligu ili po kazni prebacivani u nju i Mančester junajted, Milan i Juventus. Vratili su se i ponovo bili najbolji u državi.
Zvezda se najniže spustila 1963. Tada je bila sedma u ligi, koja je imala 14 timova. Bila joj je to treća uzastopna sezona bez ijednog trofeja, što je najduže do tada.
Za sve to vreme nije promenjen trener. Milorad Pavić je otišao naredne sezone kao osvajač „duple krune”, posle osam godina na klupi Zvezde!
Ali, to je bilo nekada. Sad čim Zvezda izgubi utakmicu tu je negde i pitanje o ostavci ili smeni njenog trenera. Ako se sezona završi bez titule prvaka, onda je na meti i predsednik kluba.

... i 2007. (stoje: Kastiljo, Gaj, Đokić, V. Đorđević, Ranđelović, Milovanović; kleče: Burzanović, Basta, Anđelković, Georgijev i Koroman)
Tako je bilo pre ove uprave, tako je sada, a tako će, verovatno biti i kad dođe nova, pa onda ona posle nje. Kuda to vodi pokazuju rezultati. Od kako je postala evropski prvak 1991. Crvena zvezda je do sada promenila trenera 27 puta! U proseku nijedan nije ostao celu sezonu.
A ni predsednici ne prolaze mnogo bolje. Dragan Džajić se povukao 2005, Dragan Stojković 2007, Toplica Spasojević 2008, Dobrivoje Tanasijević (Den Tana) 2009, a sada i Vladan Lukić. Naredni će biti šesti za samo sedam godina!
Šampionska titula je Zvezdin kamen oko vrata. Podrazumeva se da je predsednik obeća, jer je nezamislivo drugačije. Ko bi onda bio za njega?
I ta obećana titula razara klub opasnije nego da se pojavilo klizište na stadionu. Ona guta igrače, trenere, uprave...
A Crvena zvezda, kao i svi ostali njeni suparnici, a tako je i u ostalim sportovima, poziva navijače da joj pomognu da pobedi. I umesto da njeni igrači dobrom igrom privlače gledaoce, a broj kupljenih ulaznica je najbolji pokazatelj koliko neki tim vredi, publika treba da na sve moguće načine nadoknadi njihove nedostatke na terenu.
Tim u kojem je najvažniji „12. igrač”
Pošto igrači osećaju da njihov tim nije ništa bez „12. igrača”, onda oni sa „severa” s razlogom traže od prvotimaca, a i od uprave, da im polože račune za uzaludno pravljenje paklene atmosfere na tribinama i svega onoga što proističe iz toga. Bez imperativa pobede verovatno bi utakmice ličile na utakmice, a ne na bojno polje.
A moguće je i da Zvezda ne bi već pet godina bila bez titule prvaka (kako sada stvari stoje preti joj još jedna). Igrači bi, bez tih psiholoških bukagija, verovatno bolje igrali, a sigurno bi više morali da računaju na sebe, nego na pomoć s tribina.
Treneri bi mogli temeljnije da se posvete radu, jer se od njih ne bi tražilo da u isto vreme i seju i žanju. Uprava bi dobila priliku da radi mirnije i da bude hrabrija.
Da je recimo za ovih pet godina umesto kupovine fudbalera, koji je trebalo da vrate titulu, pružena prilika igračima iz sopstvenog podmlatka i onima koji bi se uklopili u sistem igre koji se uči u klupskoj fudbalskoj školi (tako je Miljanić stvorio onu generaciju s Džajićem, koju je samo splet okolnosti sprečio da 1971. uđe u finale Kupa šampiona), rezultati ne bi bili lošiji od onih koji su postignuti (titule nema, pa nema), a bio bi stvoren tim. Možda još važnije – bile bi sačuvane silne pare, koje su otišle na igračka, trenerska i ostala pojačanja, to jest u dugove, krst koji Zvezda sve teže nosi.
Ivan Cvetković
Sutra: Dogovorna cena umesto stvarne vrednosti

Radna grupa sa Džajićem vodi Zvezdu do izbora
Fudbalski klub Crvena zvezda od sinoć vodi radna grupa u sastavu: Dragan Džajić, Nebojša Čović, Branko Radujko, Aleksandar Antić, Ivica Tončev, Zoran Stojadinović, Miodrag Lemajić, Slaviša Kokez i Predrag Ćulibrk. Osnovni zadaci radne grupe su: hitna stabilizacija kluba, rešavanje finansijskih problema, deblokada klupskih računa i priprema za izbor klupskog rukovodstva.
Prvi potpredsednik vlade Aleksandar Vučić, koji ima ključnu ulogu u ovom poduhvatu, najavio je izbore za kraj godine ili početak naredne
– U skladu sa teškom situacijom u kojoj se Zvezda nalazi, razgovarao sam sa aktuelnim rukovodstvom i legendama kluba, sa svim strukturama Zvezde. Razgovori su bili dugi i postignut je dogovor da država pomogne Zvezdi i Partizanu. Postignut je dogovor „zvezdaša” da se formira radna grupa, na čelu sa Draganom Džajićem, do izbora novog predsednika. Njega sam lično molio i zahvalan sam mu, jer mu to nije najpotrebnije u ovom trenutku. Tu će biti i više menadžera i ljudi koji će pomoći. Šta će se dešavati posle četiri meča, bićete naknadno obavešteni. Sve će biti promenjeno! Svi će biti novi ljudi! Ponovo ćemo moliti Džaju!Stanje je toliko teško da je to iluzorno komentarisati. Pogledali smo papire i frapirali se. Dug je veliki, nije daleko, ali nije ni 62 miliona. Nemamo precizne podatke. Dugovi bankama su 18 miliona evra.Država ne sme dozvoliti da njeni giganti, Partizan i Crvena zvezda propadnu.
Radnu grupu, kako je dogovoreno na sastanku predstavnika države i Crvene zvezde, predvodiće Dragan Džajić, koji je od 1998. do 2005. bio predsednik kluba.
– Sve ovo je za mene neočekivano, ali nisam bežao od toga. Klub ne sme da se preda. Ja sam tu i hvala gospodinu Vučiću što ima poverenja u mene i smatra da mogu nešto da pomognem. Trudiću se, a valjda nisam zaboravio kako se to radi za ovih osam godina, – kazao je Džajić, koji je odbio da se izjasni da li će da se kandiduje za predsednika, jer za to „ima još vremena”.
Radna grupa će odmah da zasuče rukave i već od danas počinje s radom i neće dozvoliti, kako garantuje Vučić, da „Zvezda nestane”. On, takođe, neće sedeti skrštenih ruku, jer je za danas najavio sastanak s Kirilom Kravčenkom kako bi „Gasprom”, generalni sponzor Crvene zvezde, uplatio novac za osnovne potrebe kluba.
Iz sastava radne grupe ne treba izvlačiti zaključke u vezi s budućim rukovodstvom kluba. To što je njen član fudbalski menadžer Zoran Stojadinović ne znači, po Vučićevim rečima, da će on biti sportski direktor Crvene zvezde.
Prvi potpredsednik vlade je obećao da se stvari neće gurati pod tepih. Najavio je da će morati da se vidi ko je i kako napravio tolike dugove Crvenoj zvezdi.
Potpredsednik kluba Aleksandar Antić, koji je s generalnim sekretarom Stefanom Pantovićem bio na sastanku u vladi s Vučićem i Džajićem, odao je zahvalnost obojici:
– Ovo je početak projekta, da Zvezdu vratimo na mesto koje joj pripada. U radnoj grupi radiće i finansijska grupa. Javno će biti rečeno koliki je dug.Ciljevi su nam jasni! Da okupimo najbolje „zvezdaše”. Moramo da smanjimo razliku, stignemo rivala i na proleće budemo prvi. Ništa nije nemoguće!
I. Cvetković
--------------------------------
Džajić: Vučić me nagovorio da se vratim
BEOGRAD– Legenda Crvene zvezde Dragan Džajić, prvi čovek Radne grupe za stabilizaciju kluba, rekao je danas da ga je potpredsednik vlade Aleksandar Vučić nagovorio da prihvati funkciju i dodao da ekipa ne bi trebalo da brine uoči večitog derbija.
„Nije vreme za čestitanje. Ja sam 42 godine bio u klubu. Crvena zvezda se nalazi u delikatnoj situaciji i očekujem velike promene. Potrebni su nam ljudi koji su na nivou kluba”, rekao je Džajić novinarima na stadionu.
On je istakao da je funkciju prihvatio nakon razgovora sa prvim potpredsednikom vlade Aleksandrom Vučićem.
„Došao sam na nagovor gospodina Vučića posle četiri sata razgovora. Kao veliki zvezdaš imam ogromnu želju da pomognem klubu. Tu sam samo do kraja polusezone, a o ostalim stvarima ćemo da razgovaramo kasnije. Ali, biće promena na svim nivoima”, rekao je Džajić.
Nekadašnji sportski direktor i predsednik kluba istakao je da u potpunosti podržava sadašnjeg trenera Aleksandra Jankovića.
„Neću se baviti finansijama, moj zadatak je dignem sportski sektor na viši nivo i da pomognem da Zvezda sa što manjim bodovnim zaostatkom dočeka proleće. Ići ću u Kovilovo da posetim ekipu, koja će tamo biti u karantinu, i kažem šta imam. To sam radio i kada sam bio predsednik”, poručio je on.
Zvezdu u subotu očekuje prvenstveni derbi protiv Partizana, a crno-beli trenutno imaju osam bodova više.
„Nema razloga da na bilo koji način strahujemo od Partizana, reč je o velikoj utakmici i verujem u pobedu, da momci imaju snage da se pokažu u pravom svetlu. Neću se mešati u rad trenera Jankovića, imao sam razgovor sa njim kako bi mi izneo neka svoja zapažanja, a sa igračima ću održati sastanak na kome ću im preneti podršku nas iz Radne grupe”, zaključio je Džajić.

Nova tonska arhitektura
U holu Narodne banke Srbije otvorena je 21. Međunarodna tribina kompozitora u Beogradu, naš najznačajniji festival savremenog muzičkog stvaralaštva. Tom prilikom dodeljena je i Mokranjčeva nagrada za 2011. godinu – najviše priznanje za kompoziciju u Srbiji – Aleksandri Vrebalov za njenu operu „Mileva“ koja je premijerno izvedena prošle jeseni u Srpskom narodnom pozorištu u Novom Sadu, a potom i na beogradskom Bemusu.
Tribina je započela nastupom ansambla „Gradilište“, čije je ime poslužilo kao inspiracija za tematsko usmerenje ovogodišnjeg festivala „Muzičko gradilište – Najnoviji prostori tonske arhitekture“. Za vrlo kratko vreme, ovaj sastav (osnovan krajem prošle godine) postao je jedan od najaktivnijih izvođača domaće savremene muzike, te je izabran da svojim nastupima uokviri ovogodišnji festival. Na otvaranju je ovaj ansambl dve kompozicije izveo pod vođstvom Premila Petrovića, čime se ovaj priznati dirigent „vratio” na Tribinu posle petogodišnje pauze.
Na programu su bila dela koja su prikazala različite generacijske pripadnosti i poetičke prostore, čime je festival pokazao svoju usmerenost prema muzici svih meridijana i stilskih usmerenja. Takođe, na otvaranju je bio zastupljen i maksimalan broj izvođača po propozicijama Tribine – osam, čime je, takođe, potcrtan tehničko-koncepcijski okvir festivala.
Tako smo mogli da čujemo jednu od najnovijih kompozicija našeg doajena Dejana Despića: Trio za flautu, obou i harfu Flobarp iz 2009. godine, sa oznakom opusa 206. U pitanju je niz minijatura, koje nose sve karakteristike Despićevog neoklasičnog stvaralaštva: liriku, delikatnost, koloristički nerv.
Kompozicija Memories-crossroads No. 6 izraelskog autora Benjamina Jusupova napisana je za kamerni ansambl i u sebi nosi kolorit napeva i melodija Bliskog istoka. Melodični klarinet, u muzikalnom izvođenju Veljka Klenkovskog, priziva svet „klezmer zvuka“, dok drugi duvački instrumenti i harfa takođe doprinose fino stilizovanoj „lokalnoj boji“, koja podseća, ali nije u potpunosti vezana za svet istočnog Mediterana. To su ta „sećanja i raskršća“ iz naslova kompozicije, koja poseduje značajan narativni potencijal. Postmoderni prosede, vezan za poetiku „vremeplova“, bio je prisutan u delu „Song fragments“ britanskog kompozitora Endrua Tomasa. Prošetavši se kroz „istoriju“ pesme na engleskim ostrvima , u rasponu od 17. veka do Britna, Tomas je dao jedan brzi, fragmentarni i za slušaoce efektni zbir različitih muzika čiji je vokalni part tumačio uvek interpretativno potkovani bariton Vladimir Dinić.
Delo švedskog autora Magnusa F. Andersona „Poco a poco“, za flautu, violu i harfu, jedan je od primera kompozicionog redukcionizma, bez većeg afektivnog zamaha. S druge strane, dve najduže kompozicije na otvaranju Tribine bile su gudački kvartet „Star fektori“ makedonskog autora i violiste Mihaila Trandafilovskog, koji deluje u Velikoj Britaniji, i „Noćni glasovi 8” Vuka Kulenovića, koji već dugo radi u SAD. Delo „Star fektori“ je primer istraživanja zvučne arhitektonike, odnosno izgradnje muzičkog toka na osnovu sporih fluktuacija i pomeranja inicijalno postavljene „tonske slike“. Na određeni način, kompozicija je zvučala kao poziv Kronos kvartetu da je uvrste na svoj program. Sa druge strane, Kulenovićevi „Noćni glasovi 8” su nastavak serije kamernih kompozicija koje je ovaj naš značajni kompozitor započeo još pre četrdeset godina. Po rečima autora, delom preovlađuje „nokturnalna, lirska atmosfera“, ali i pored toga u pitanju je nedvosmisleni svet Kulenovićeve izražajnosti koji nikada ne dotiče teren „sentimentalnosti“.
Drugim rečima, iako je u pitanju „pogled unazad“, atmosferična zvučna igra, Kulenović uvek vrlo pažljivo i ekonomično gradi zvučni narativ, tako da on uvek ostaje „moderan“, mimo svake „neo“ diskurzivnosti.

Zajednička počast žrtvama ratnih zločina u Vojvodini
Budimpešta – Predsednici Srbije i Mađarske, Tomislav Nikolić i Janoš Ader, saglasili su se juče da je došlo vreme za prevazilaženje otvorenih pitanja u odnosima dveju zemalja, kao i za produbljivanje saradnje u oblasti ekonomije, kulture i evrointegracija.
Domaćin je predsednika Srbije, koji boravi u dvodnevnoj poseti Mađarskoj, dočekao uz najviše državne počasti, ispred Palate „Šandor” u Budimu, a predsednici su posle susreta najavili da će se uskoro zajedno pokloniti žrtvama zločina počinjenih u Novom Sadu 1942. godine i širom Vojvodine 1944. i 1945. godine.
Predsednik Nikolić je istakao da je Srbija posle izbora održanih u maju odlučila da krene u susret svojim prijateljima – da rešava probleme koji su bili gurnuti pod tepih, prenosi Tanjug. 
Rešavanje otvorenih pitanja, objasnio je Nikolić, omogući će da buduće generacije ne žive opterećene prošlošću, već da iskoriste sve potencijale saradnje. „Predsednik Ader i ja nismo opterećeni prošlošću, mi razmišljamo o budućnosti i zato smo odlučili da našim narodima uputimo simbolični poziv da žive novi život. Poklonićemo se senima, osudićemo one iz svog naroda koji su zločine počinili, a našoj deci otvoriti mogućnost da žive novi život”, rekao je Nikolić.
Osvrćući se naneke incidente novijeg datuma, Nikolić i Ader su istakli da će uložiti svoje predsedničke autoritete da se vređanja na nacionalnoj osnovi predupređuju i kažnjavaju. 
Dvojica predsednika su veliku pažnju posvetila i procesu evrointegracija. Nikolić je konstatovao da je Mađarska, kao država proistekla iz stare evropske civilizacije, potrebna Srbiji na njenom evropskom putu, kao prijatelj i promotor članstva u EU. 
Predsednik Ader je rekao da su uslovi za početak pregovora o članstvu u EU potpuno jasni i da očekuje da će Srbija ući u narednu fazu evrointegracija u kojoj će, kako je najavio, Mađarska pomoći Srbiji svojim iskustvima. „Mađarska će i u budućnosti pomagati Srbiji da što pre postane članica EU”, rekao je Ader. 
Dvojica predsednika razgovarala su i o produbljivanju ekonomske i kulturne saradnje, kao i o mogućnosti boljeg povezivanja pograničnih područja i otvaranja novog graničnog prelaza. 
Predsednik Ader je, izražavajući zadovoljstvo i zbog sve boljih kulturnih odnosa, najavio skoro otvaranje mađarskog kulturnog centra u Beogradu. Predsednik Srbije je podsetio na simbolični čin koji govori o nivou poverenja između dve države. „Mi smo u septembru organizovali aeromiting u Beogradu i da bismo dokazali kakvo je prijateljstvo među nama jedan mađarski ratni avion je doleteo iz Mađarske, izveo tačku i vratio se u Mađarsku, što je publika oduševljeno dočekala”, rekao je Nikolić. 
Mađarski novinari interesovali su se za situaciju u Vojvodini posle nedavne odluke Ustavnog suda Srbije koja se odnosi na elemente autonomije te pokrajine, a Nikolić je istakao da ne postoje nikakvi zategnuti odnosi između Beograda i Novog Sada i da u Srbiji svi zakoni moraju biti saglasni Ustavu. „Ako nešto nije u skladu sa Ustavom biće promenjeno da bude u skladu sa Ustavom, a niko neće da ugrozi ustavnu autonomiju Vojvodine”, rekao je Nikolić. „Ustav je nov i moderan, za njega su na referendumu glasali građani i on važi dok ne bude promenjen. Mi ćemo obezbediti Vojvodini da bude predstavljena u Briselu, samo na drugi način”, kazao je Nikolić.

Vučić neće da trguje sa Miškovićem
Dobro je da je klupko počelo da se odmotava i važno je da se zna ko je vlasnik čega u Srbiji – ovako je prvi potpredsednik vlade Aleksandar Vučić prokomentarisao odluku biznismena Miroslava Miškovića da se kao većinski vlasnik povuče iz dnevnih novina „Pres”.
Međutim, takav Miškovićev potez ne treba tumačiti kao spremnost države da trguje sa njim: „Moram jasno da poručim da Srbija nije nikakva pijaca na kojoj bi neko nešto nudio ili sa nekim trgovao. Nema mesta za trgovinu ni sa Miškovićem ni sa bilo kim drugim”, bio je izričit Vučić odgovarajući na pitanje novinara da li izlazak Miškovića iz „Presa” može da se tumači kao vrsta mirovnog predloga srpskog biznismena.
Uz opasku da se nije čuo sa Miškovićem i da s njim ne kontaktira, Vučić je kazao da se pokazuje da je tačno ono što je on prethodnih nedelja govorio o situaciji u medijima: „Sad je mnogima jasno zašto su se pojavljivali određeni tekstovi po novinama ko su bili naručioci i šta su određeni ljudi time želeli da postignu. Pokazalo se da je sve što smo govorili bila istina i o ’Politici’, ’Novostima’, ’Dnevniku’ i ’Presu’.”
Šta zaista stoji iza poteza najbogatijeg čoveka u Srbiji? Da li bi motiv predsednika kompanije „Delta holding” trebalo tražiti u uspostavljanju primirja sa aktuelnom vlasti, zaštiti svoje korporacije ili napuštanju posla koji ne donosi profit? U stručnoj javnosti smatraju da kombinacija svega ovoga leži u pozadini Miškovićevog čina.
Njegova odluka, kako za „Politiku” ocenjuje Rade Veljanovski, profesor Fakulteta političkih nauka, nije čin altruizma ni istinske želje da se uspostavi javnost nad vlasništvom u medijima: „Teško je sa sigurnošću reći i da je reč o političkom pritisku, ali se svakako stiče utisak da je aktuelna vlast rešila da otkrije ko se krije iza vlasništva u medijima. Imajući to u vidu, vrlo je moguće da je ovim potezom Mišković hteo da zaštiti svoju kompaniju.”
Njegov kolega Miroljub Radojković procenjuje da Mišković zapravo ide u susret događajima koji će uslediti kada je reč o ispitivanju uslova pod kojima je prodat VAC-ov udeo u „Politici”, ali i zakonskoj regulativi koja je u pripremi.
„Svakako da nije reč o brizi. Treba reći da je on odustao od jedne političke igre, a ne od biznis-igre. Mediji odavno ne donose profit.”
Naš sagovornik podseća i na to da je rukavicu prvi bacio biznismen Milan Beko kada je priznao da je dnevni list „Novosti” većinski njegov. Neizvesno je, kako kaže, da li će i ostali vlasnici poželeti da izađu iz tajnosti.
U strankama juče, uglavnom, nisu bili raspoloženi za priču na ovu temu. Jedino je poslanik Demokratske stranke Srbije Siniša Kovačević, iskoristivši mogućnost postavljanja pitanja, na početku sednice Skupštine Srbije tražio od vlade da kaže ko je vlasnik medija: „Saznali smo da se Miroslav Mišković povukao iz ’Presa’. Problem nastaje ako se podsetimo da je samo pre nekoliko nedelja isti gospodin tvrdio da nema nikakvog učešća u tim novinama. Jednako tako o udelu u tim novinama mudro ćuti i gradonačelnik Dragan Đilas”.
„Ako koncentrišete tu poziciju moći u ruke jednog čoveka, a to je politička moć, koja će se sutra očitovati u činjenici da ćete biti, ne daj bože, predsednik stranke, koji ima ogromni kapital i kontroliše medije, onda pitam koje su to kočnice da se jedna takva užasna moć zloupotrebi”, zapitao je Kovačević.
Uz opasku da ne zna pojedinosti oko povlačenja Miroslava Miškovića iz „Presa”, Aleksandar Jugović, potpredsednik Srpskog pokreta obnove i član skupštinskog Odbora za kulturu i informisanje, kaže za „Politiku” da se postavlja pitanje zbog čega to nije ranije uradio nego sada, „kada je pritisnut ovom inicijativom borbe protiv korupcije i ljudi koji imaju krupan kapital, a za koje postoji sumnja da su ga stekli na nedovoljno jasan i otvoren način”.
Predsednica Odbora za kulturu i informisanje i poslanik Demokratske stranke Vesna Marjanović kaže za naš list da nije znala da Mišković ima udeo u vlasništvu novina.
„Upravo ta činjenica da mnogi ne znaju ko su vlasnici medija ukazuje na potrebu da se reguliše pitanje javnosti vlasništva u medijima”, ističe ona i dodaje da građani imaju pravo da znaju ko su vlasnici medija, a na osnovu toga će moći i da donose zaključke o onome šta se u medijima objavljuje.

Mišković poklonio vlasništvo i dugove
Miroslav Mišković je obznanio da je najveći pojedinačni vlasnik lista „Pres” sa 50 odsto kapitala. Tako je on najavio povlačenje iz novina ostavljajući druge vlasnike da se snalaze.
Da li je ovo pružena ruka pomirenja Aleksandru Vučiću, taktičko ili stvarno povlačenje Miškovića pred kontrolorom svih tajnih službi Srbije, preraspodela moći na medijskom i oglasnom tržištu, ili možda tek uvertira za promenu vlasti u Beogradu? Za sada Vučić je rekao „sve ovo nije pitanje dvojice ljudi već sistema i zakona, koji će ili važiti za sve ili neće”.
Šta je zapravo Mišković kaosuvlasnik ostavio?
„Pres pablišing grup” je matično preduzeće sa sedam zavisnih društava. Prema analizi koju je za „Politiku” uradio Institut za ekonomske ekspertize ukupan dug ovih firmi je na početku ove godine iznosio oko 16,3 miliona evra.
Iz saopštenja Miroslava Miškovića nije moguće zaključiti koje je bankarske garancije on preuzeo na sebe i svoje firme.
Drugi, pojedinačno najveći vlasnik je firma „Medijavoks” doo, sa 32 odsto, za koju nema jasnih podataka ko je vlasnik. Samo se iz izjava Aleksandra Vučića moglo zaključiti da to može da bude Dragan Đilas. Zvanično u dokumentima piše da je vlasnik 100 odsto „Medijavoksa” Saša Petrović.
U „Presu” slede još tri vlasnika kao fizička lica: Đoko Kesić, Sanja Vučićević i Slavoljub Marjanović sa po šest odsto.
Kao povezana lica u ovoj medijskoj kući su i „Pres distribucija”, „Pres dnevne novine i časopisi”, „Pres štamparija”, PPG onlajn, „Biznis novine”, PPG marketing i distribucija. U Banjaluci postoje još dva privredna društva takođe „Pres distribucija” i NPC internacional.
Ukupno sve ove firme imaju 258 zaposlenih od čega u Srbiji 217. Tako bar stoji u bilansima koji su javni dokumenti i u kojima ne bi smelo da bude netačnih podataka. U prošloj godini ostvaren je ukupan promet od 11,3 miliona evra dok je iskazan gubitak od 2,3 miliona evra, što čini oko 20,5 odsto prihoda. U prethodnim godinama iskazan je takođe gubitak od 3,1 milion evra, pa kada se na sve to dodaju stare obaveze dug dostiže vrednost od 16,3 miliona evra za koliko su približno blokirani računi ovih firmi kod Narodne banke Srbije.
Najveći deo duga zapravo je nastao kupovinom štamparskih mašina i izgradnjom hale na surčinskom putu gde je ona smeštena.

Lekari tražili mito
Javna tajna je postala afera. Tako bi se u najkraćem mogla opisati situacija koja je na sceni u Hrvatskoj ovih dana, gde se zbog primanja mita od farmaceutske kompanije „Farmal” vodi istraga protiv 350 lekara. Privođenje terenskih zastupnika ove firme rezultat je tromesečne istrage Državnog tužilaštva (DORH) i Uskoka kojom je i zvanično razotkrivena sprega između lekara porodične medicine i farmaceutske industrije koja se u stručnim krugovima smatra uobičajenom pojavom na svetskom nivou.
Prva saznanja o mogućoj korupciji DORH je prema sopstvenom priznanju dobio od novinarke „Slobodne Dalmacije” Nataše Škaričić koja pokriva teme iz oblasti zdravstva i koja je i dalje nastavila da istražuje ovaj slučaj. U autorskom tekstu u matičnom listu ona navodi da redakcija raspolaže podacima koji pokazuju da su pre otprilike pet godina lekari za propisane lekove iz „Farmalove” palete, u vrednosti 10.000 kuna (oko 1.300 evra), primali oko 12 odsto provizije.
Procenat je u početku isplaćivan kroz bonove trgovačkog lanca „Konzum”, a novac je ponekad bio direktno uplaćivan na žiro-račune lekara. Kasnije su „Konzumovim” bonovima pridruženi i vrednosni „listići” za kupovinu u „Merkatoru”, a plaćanja preko žiro-računa zaustavljena su u trenutku kada je Hrvatskom odjeknula afera „Fajzer”, pa su lekari na brzinu, u strahu, potpisivali da su od „Farmala” primali – donacije.
U međuvremenu iznos mita je spušten sa 12 na prosečno osam odsto vrednosti leka, a agenti svedoče da su mnogi lekari u tom trenutku bili neugodni prema njima govoreći im da se „oni namuče dok ispišu sve te lekove i da to nije fer” ili da će „preći tamo gde imaju bolju ponudu”.
Za reklamiranje lekova na terenu bila su zadužena 23 saradnika „Farmala”, a svaki je imao zadatak da pokuša da uspostavi kontakt sa oko 70 lekara od Dubrovnika do Vukovara.
Svaki agent potpuno je otvoreno nudio „saradnju” lekarima i retko se događalo da bude odbijen. Istraga je pokazala razmere beskrupuloznosti pojedinih lekara koji su redovno, esemesovima ili ličnim kontaktom s agentom, obaveštavali „Farmal” da su ispunili dogovorenu kvotu, nakon čega bi tražili novac ili bonove. Primopredaja se odvijala po kafićima ili u ordinacijama, pri čemu lekari, navodno, nisu pokazivali nelagodnost ili strah zbog primanja mita.
Žena koja je ranije bila zaposlena u „Farmalu” tvrdi u izjavi za riječki „Novi list” da su lekari insistirali na mitu od radnika kompanije. „Lekari su nas sami zvali i tražili bonove”, izjavila je ova bivša radnica te kompanije iz Ludbrega koja je otišla zbog velikih pritisaka za povećanje plasmana lekova.
Uskokova istraga pokazala je da je u koruptivni lanac uključeno više od 500 lekara, te da je prosečno svaki od njih primao 2.000 kuna mesečno odnosno oko 260 evra, što znači da je „Farmal” na mito trošio oko 14 miliona kuna godišnje ili nešto više od 1,8 miliona evra.
Poznavaoci prilika međutim ukazuju da je glavni problem cele afere veliki udar koji je napravljen budžetu Hrvatskog zavoda za zdravstveno osiguranje (HZZO), a situacija postaje još ozbiljnija kade se sagleda bezbednost pacijenta koji ne mogu znati da li su primili lek zbog stvarne potrebe ili da bi nekome „namakli procenat”.
Kao mogući odgovor države na korupciju ministra zdravlja Rajko Ostojić je na Hrvatskoj televiziji najavio kompjuterizaciju zdravstvenog sistema koja će početi 15. decembra.
„Svaki od oko 12.000 lekara u Hrvatskoj ima svoju šifru, a nakon potpune kompjuterizacije moći će jasno da se vidi da li postoji sumnja da se preferira određena farmaceutska kompanija”, rekao je Ostojić.

Skretanje sa grčkog puta
Mlađan Dinkić sigurno ne želi da bude zapamćen kao ministar finansija za vreme čijeg mandata je država Srbija bankrotirala.Zato će morati da prepolovi minus u kasi, Srbiju pomiri sa Međunarodnim monetarnim fondom i već tokom sledeće godine stabilizuje naše javne finansije. Da bi tek 2015. godine, maltene na kraju svog mandata, mogao da se pohvali da je državni dug počeo da pada i da su građani i privrednici izbegli dužničko ropstvo.
Prethodno će ministar finansija morati da odoli pritiscima koalicionih partnera za povećanje penzija i plata u javnom sektoru, iako je bio jedan od najvećih zagovornika odmrzavanja ličnih primanja tokom 2010. godine  Moraće i da obezbedi da mu se kolege iz vlade ne mešaju u posao, što mu je zasad u dobroj meri polazilo za rukom. Kao ministar finansija moraće samom sebi, kao ministru privrede, da smanji izdatke za subvencije, našta je u prošlosti vrlo retko pristajao.
Bez odlaganja će u junu 2014. godine, kao što je i obećao, morati da stavi tačku na preduzeća u restrukturiranju, što je proces koji se u Srbiji oročavao i razročavao bezbroj puta. Jer, para za njihovo održavanje u životu više nema. Ili će im država naći strateškog partnera ili će oko 170 preduzeća bankrotirati. U suprotnom – bankrotiraće Srbija.
Nadležni ministar će već sa prvim znacima privrednog oporavka biti prinuđen da napravi spisak prekobrojnih u javnom sektoru, iako je sada zagovornik stava da nema otkaza dok traje kriza. U kantu će morati da baci dobar deo autorskih tekstova nobelovca Pola Krugmana, iako je njegovu ideju o podsticanju potrošnje jedno vreme reklamirao.
Ukoliko zaista želi da se izdaci za kamate, koji će u sledećoj godini premašiti dva agrarna budžeta, smanje, Dinkić će morati da nađe način da trajno utiče na njihov pad. Matematički je to, na kratak rok, moguće samo u jednom slučaju – ukoliko novac od eventualne prodaje preostale državne imovine iskoristi isključivo za vraćanje nepovoljnih zajmova. Teoretski gledano to nije nemoguće, jer je pre nekoliko godina Mlađan Dinkić i predložio da se novac od prodaje „Telekoma” iskoristi za izmirivanje skupih i nepovoljnih kredita, što su podržali i njegovi tadašnji najveći kritičari.
Zato je važno da tokom ovonedeljnih pregovora sa MMF-om, koji se na prvi pogled čine beznačajnim, jer se ne odlučuje o aranžmanu, zajedno sa našim pregovaračkim timom članove Misije ubedi da Srbija neće bankrotirati. Prvi korak u suprotnom smeru je budžet za 2013. godinu. Da bi minus u budžetu zaista ostao u planiranim okvirima, Ministarstvo finansija će morati rashode za smanji za dodatnih 25 milijardi dinara, kako to sugeriše Fiskalni savet ili da postavi čvrstu kontrolu trošenja para iz budžeta kako manjak ne bi premašio plan. To će biti prvi signal da je naša zemlja na dobrom putu u menjanju smera u vođenju fiskalne politike, koji ne vodi prema Grčkoj.

„Sava centar” na staklenim nogama
„Stakleni dvorac” je svojevremeno bio tehnološko čudo. Sva ta tehnička rešenja sada su prevaziđena, pa je, dodaje prvi čovek ove kuće, „Sava centar” postao primer energetske i svake druge neefikasnosti.
Kada krov prokišnjava, mogu samo da ga zakrpe. Ako na projekciji filma nestane ton ili na koncertu „zakaže” ozvučenje, oni ga poprave. U slučaju da dotrajala staklena fasada još više popuca, ispod nje postavljaju prepreke kako bi sprečili dalje obrušavanje delova. Upravi „Sava centra” ne ostaje mnogo manevarskih mogućnosti da na bolje promene inače nezavidno stanje u kojem se nalazi najveći prestonički kongresni objekat. Za kompletnu obnovu zdanja izniklog pre tri i po decenije novca naprosto – nema. Poduhvat vredan pet miliona evra moraće da sačeka bolja vremena, a do tada uprava se nada malo većoj finansijskoj podršci osnivača – Skupštine grada. U protivnom, kako tvrdi Dragan Vučičević, direktor „Sava centra ”, ove kuće zasigurno neće biti na budućoj mapi Beograda. 
– Čim je počela kriza tražili smo od grada 120 miliona dinara godišnje, koje bismo koristili barem za plaćanje struje i grejanja. Rekli su da će rešiti problem, ali od toga izgleda nema ništa. Za te komunalije „dužni smo kao Grčka”. Samo mesečni račun za struju u toku leta iznosi devet miliona dinara. Da bi se ta suma platila, moramo da organizujemo čak 25 koncerata. Ako grad nema ni toliko da odvoji za nas, kako onda da očekujemo novac za kompletnu obnovu – objašnjava Dragan Vučičević.
„Stakleni dvorac” je svojevremeno bio tehnološko čudo. Sva ta tehnička rešenja sada su prevaziđena, pa je, dodaje prvi čovek ove kuće, „Sava centar” postao primer energetske i svake druge neefikasnosti.
– Staklena površina od 8.500 kvadratnih metara je u veoma lošem stanju, pa je zgradu teško i ugrejati i rashladiti. Popucalo je više od 250 staklenih ploča, krov tu i tamo prokišnjava, pa često moramo da ga krpimo. Dobra vest stigla je još prošle godine, kada je tadašnji Fond za zaštitu sredine Ministarstva životne sredine izdvojio 500.000 evra za sanaciju južnog dela krovne fasade. Već idućeg leta, stakleni ćošak duž autoputa, biće u potpunosti ulepšan u najkraćem roku – najavljuje direktor, podsećajući da je o trošku kuće, na čijem je čelu već četiri godine, zaštićeno i veliko predvorje koje je donedavno ozbiljno prokišnjavalo.
– Svugde smo postavili zaštitna jedra, neke površine smo i zadihtovali, pa su velika sala i predvorje sada sasvim bezbedni. U međuvremenu je iskrsao još jedan problem, sedišta u plavoj dvorani su dotrajala i trebalo bi ih zameniti, ali nam za to treba oko 400.000 evra – ističe Vučičević.
Komunalni troškovi Centra „Sava” neprestano rastu. Ova kuća ne zaostaje po broju održanih koncerata, skupova i međunarodnih kongresa, pod njenim kupolama izdaje se i veći deo poslovnog prostora, što takođe popunjava kasu. 
– Sve to ipak nije dovoljno za naš opstanak. Čak 95 odsto poslovnog prostora je pod zakupom, ali kuburimo sa naplatom. Trećina zakupaca duguju nam 74 miliona dinara za prethodne tri godine. Godišnji prihod Centra „Sava” je 650 miliona dinara, a mesečno se zakupcima fakturiše 16 miliona dinara – ističe Dragan Vučičević, podsećajući da je i broj zaposlenih nedavno smanjen na 135, kao i plate radnika, koje su od pre tri meseca niže za 30 odsto.
------------------------------------------------------------------
Poslednje ulaganje grada pre tri godine
Projektom kompletne obnove Centra „Sava” obuhvaćeni su zamena staklenog panela iznad objekta B, doterivanje dela fasade zgrade prema Ulici Milentija Popovića, rekonstrukcija krova iznad Medija centra, obnavljanje sistema hlađenja i grejanja, kao i izgradnja letnje pozornice. Za taj poduhvat potrebno je kolosalnih pet miliona evra.
– U poslednje dve godine, grad izdvaja minimalne svote za održavanje kulturnih programa. Pre tri godine, što je i poslednje veće ulaganje, Skupština grada odvojila  je oko 20 miliona dinara za obnovu dotrajalog sistema grejanja u kulama objekta i sanaciju krova koji je prokišnjavao. Na sve to i mi smo dodali još 10 miliona dinara – podseća Dragan Vučičević.
------------------------------------------------------------
Na „Viru” zakazala savremena oprema
Mada je još 2005. godine unapređen sistem telekomunikacija i doteran izgled kongresnih sala, a tehnička oprema (dolbi stereo sistem i mogućnost višekanalne reprodukcije filmskog zvuka), obogaćena godinu dana posle toga, u Centru „Sava” nedavno je na projekciji film „Vir” usred filma nestao zvuk.
– Kvar je bio banalan i brzo je otklonjen, ali ga nije uzrokovao projektor na 35-milimetarskoj traci, koji je inače star 30 godina, već je zakazala savremena oprema. Jedino što smo mogli, a nismo, jeste da se izvinimo publici. Centar „Sava” je inače poznat po savršenom ozvučenju. Problem je što se danas većina filmova ne pravi na traci od 35 milimetara, već u digitalnoj tehnologiji. Nama treba takozvani DCP uređaj, koji košta najmanje 85.000 evra. Ako to ne nabavimo od sledeće sezone nećemo moći da emitujemo nijedan film, a već sada smo izgubili „Sinemaniju”, čiji bi prihod bio dovoljan da se nabavi taj aparat – objašnjava prvi čovek Centra „Sava”.
 ------------------------------------------------------------------
Kapacitet 
69.000 kvadratnih metara pod krovom
8.500 kvadratnih metara staklene fasade
7.000 mesta u dvoranama, od toga 3.600 u velikoj sali
9 konferencijskih sala
Godišnji učinak
160 koncerata i filmskih projekcija
350 skupova i međunarodnih kongresa
700.000 posetilaca priredbi
1.200.000 posetilaca sajta

Drama na Dorćolu, Matići iseljeni, policija privodila građane!
BEOGRAD– Policija je danas iselila četvoročlanu porodicu vatrogasca Zorana Matića iz stana u Višnjićevoj ulici 9 na Dorćolu i tom prilikom privela desetoro građana koji su došli da ga podrže.
U stanu porodice Matić bila je policija i sudski izvršitelji, koji su do sada šest puta pokušavali da ih isele porodicu Matić.
Ispred zgrade u Višnjićevoj ulici okupili su se prijatelji, komšije, kao i drugovi Matićević maloletnih kćerki koji su došli da daju podršku, a među privedenim je i nekoliko roditelja koji su došli po svoju decu kada su čuli da protestuju ispred zgrade.
Nešto pre ulaska policije u stan, Zoranovoj ženi Radi je pozlilo, a pomoć na licu mesta su joj ukazali lekari Hitne pomoći.
„Izgubili smo sve. Sada ne znam gde ćemo deca i ja, supruga je završila u bolnici. Više mi i nije važna imovina, bitno mi je da ona bude dobro”, rekao je Matić novinarima.
Matić tvrdi da je stan legalno kupio 1999. godine i za njega „Inžinjering prometu” dok je stan bio u sivoj gradnji platio 72.000 maraka i u njega uložio još 16.000 maraka.
„Inžinjering promet” je za firmu „Pobeda” koja je bila graditelj stanova izvodio zanatske radove i u kompezaciji dobio četiri stana, od kojih je jedan Matićev.
Kasnije se pojavila advokat Milica Đurković, koja tvrdi da poseduje sve papire za naš stan i da ga je platila 24.000 maraka, rekao je Matić, napominjujući da je ugovor sa njom poništen jer nije izmirila sve obaveze.
U međuvremenu „Pobeda „ i „Inžinjering promet” su otišli u stečaj i već 15 godina traje suđenje, na koje Matići nikad nisu ni bili pozvani.
„Ovo je šesti put da sudski izvršitelji pokušavaju da nas isele i ovog puta su uspeli. Stan nam je brutalno otetet na osnovu rešenja Privrednog suda”, ispričao je Matić novinarima ispred zgrade.
Matić tvrdi da je sve urađeno nezakonito, jer je suđenje oko njihove imovine vođeno, a da ih niko nije obavestio o tome.
„Samo su se jednog dana pojavili sa sudskom presudom protiv koje ništa nismo mogli da uradimo”, rekao je on..
Advokat Milica Đurković koja je sudski dobila vlasništvo nad stanom, tvrdi da je stan kupila 1990. godine od stambene zadruge „Pobeda”, ali da je pet godina kasnije dobila obaveštenje da mora da doplati za stan inače će ugovor biti raskinut.
„Stan sam preplatila i nisam želela ništa više da doplaćujem već sam pokrenula sudski spor i doneta je privremena mera da se 'Pobedi' zabranjuje da otuđuje stan”, rekla je Tanjugu Đurkovićeva.
Ona tvrdi da se u stan od 1999. godine uselila Rada Matić koja je stan čuvala za firmu „Inžinjering promet” gde je radila kao spremačica.
„Na sudu je utvrđeno da smo mi vlasnici, a da se u stanu nalazi treće lice. Oni nisu kupili stan i u tuđem stanu su bili 12 godina. Ovaj spor vodim skoro 20 godina, a izvršenje je zakonito izvedeno na osnovu sudske odluke”, kazala je Đurkovićeva.
Posledni pokušaj sudskih izvršitelja da isele porodicu Matić bio je 15. oktobra, međutim iseljenje je odloženo iz bezbednosne situacije, jer je Matić pretio da će se zapaliti ukoliko mu policajci uđu u stan.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Srbi u Rudicama na meti lopova
Kosovska Mitrovica – Nepoznati počinioci ukrali su pre tri noći iz štale domaćina Bogdana Dašića kravu i psa. Ova porodica se pre tri godine vratila iz Srbije u svoje selo, Rudice u opštini Klina, i od tada skoro danonoćno dežura strahujući od krađa.
Bogdan Dašić, sa suprugom i troje maloletne dece, živi od socijalne pomoći koja iznosi 9.000 dinara. Ogorčeno za „Politiku” kaže da je ovo bila „jedina krava u celom povratničkom selu od koje su se prehranjivali ne samo članovi njegove porodice već i dvoje dece iz roda Dašića”.
„Proletos sam dobio kravu od vladike Jovana, koji boravi u Pećkoj patrijaršiji, i koji mi je izašao u susret, upoznat s mojom teškom situacijom i problemima s kojima se susrećem od dolaska 2009. godine. Sve do današnjeg dana čuvali smo kravu, dežurali pored nje, jer smo znali da će i naša kuća jednog dana da bude na meti lopova. Samo prošle godine ukraden je seoski traktor, a obijene su i pokradene tri novosagrađene kuće. Mleko i mlečni proizvodi su nam bili osnovne životne namirnice i sada ne znam kako da prehranim decu od kojih najstarije ima 16 godina, a najmlađem je sedam”, skoro plačući u telefonskom razgovoru za „Politiku” priča Bogdan Dašić koji kaže da su lopovi najverovatnije omamili psa jer su i njega odveli, „što je deci i najžalije”.
U selu Rudice u opštini Klina napravljeno je 13 kuća, koje su u leto 1999. do temelja srušene, a bilo ih je 30 sa oko 1.000 Srba. Trenutno u Rudicama ima 25 Srba, koji su, kako kaže Dašić, u neprestanom strahu da će ih neko i pokrasti ali i nasrnuti na njihov život.
Posebno ističe da povratnike, Srbe, u ovom selu koje se nalazi na osmom kilometru od Kline, gde je opštinski centar, najviše boli što su zaboravljeni od zvaničnog Beograda, ali i od opštinskih struktura vlasti iz sistema Republike Srbije.
U 16 povratničkih sela sada živi oko 350 Srba, a do rata je u 30 uglavnom multietničkih sela živelo i do 5.000 srpskih duša. Kontinuirane napade na Srbe, počev od ubistva – u svojoj kući je 2006. ubijen Dragan Popović, počinioci ubistva ni do danas nisu pronađeni – pa do krađa, prijavljivali su policiji, ali niko do sada nije izveden pred lice pravde.
Milivoje Ribać, predsednik opštine Klina, za „Politiku” kaže da je samo u prošloj godini procenjena šteta na oko 60.000 evra, tačnije u toj vrednosti je ukradena mehanizacija, i pomoćne mašine, ali nije se prezalo ni od krađe stoke, a KPS „osim uviđaja, nije mrdnuo s mesta”.
Drastičan primer svireposti onih koji udaraju na srpske kuće jeste i porodica Milana i Slobodanke Đorović. Nepoznati počinioci upali su u njihov podrum i u zimnicu (u kace i tegle s kupusom i turšijom) stavili mišomor. Kako više nisu mogli da se bore sa svakodnevnim torturama, Đorovići su ove godine prodali kuću koja se nalazila kod železničke stanice u samom gradu.

Gasi se „Niskogradnja”
Kragujevac – Javno komunalno preduzeće „Niskogradnja“, jedno od najviše uposlenih u gradu, uskoro će biti ugašeno zbog nelikvidnosti. Preduzeću je više meseci blokiran račun zbog duga od oko 136 miliona dinara, a lokalna samouprava nije u mogućnosti da izmiri svoje obaveze. Prema nezvaničnim podacima, grad „Niskogradnji“ duguje oko 450 miliona dinara.
– Komunalne delatnosti koje je ovo preduzeće dosad obavljalo biće prenete na JKP „Čistoća“, a građevinska operativa biće privatizovana. Mi više ne možemo da servisiramo preduzeće koje mesečno pravi između šest i sedam miliona dinara duga – izjavio je član Gradskog veća za investicije i razvoj Nebojša Vasiljević.
U „Niskogradnji“ je trenutno zaposleno 250 radnika, od kojih je nekoliko desetina uposleno maja ove godine, tokom predizborne kampanje. Nedugo posle toga, zaposleni su, predvođeni sindikatom, organizovali štrajk, tražeći da im se isplate zaostale zarade.
Prema Vasiljevićevim rečima, deo radnika „Niskogradnje“ biće premešten u „Čistoću“, koja će imati više posla, a jedan broj će sasvim sigurno biti proglašen tehnološkim viškom i naći će se na evidenciji Nacionalne službe za zapošljavanje.
– Posebna komisija koju će formirati lokalna samouprava treba da sačini elaborat o stanju u preduzeću i viškovima radnika – naveo je ovaj gradski većnik na jučerašnjoj konferenciji za novinare.
Posle prošlonedeljne odluke Skupštine grada o izmenama i dopunama osnivačkog akta „Čistoće“, ovo komunalno preduzeće će od „Niskogradnje“ preuzeti zimsku službu, kao i druge komunalne delatnosti značajne za funkcionisanje grada. S novim poslovima, „Čistoća“ će dobiti i nove radnike, iako je i u ovom preduzeću „velika gužva“. Šta će biti sa imovinom i dugovima „Niskogradnje“, u ovom trenutku nije poznato.
-----------------------------------------------------------
„Čistoća“ prodaje oružje i municiju
Sa izmenom osnivačkog akta, Javno komunalno preduzeće „Čistoća“ je dobilo mogućnost da se bavi mnogim poslovima za koje doskora nije bilo registrovano. Ovo preduzeće će ubuduće moći da prodaje voće i povrće, tekstilnu galanteriju, proizvode od stakla i keramike, kozmetiku, sve vrste pića, duvanske proizvode, moći će da vrši prevoz putnika i robe, ali će biti u prilici i da osniva specijalizovane radnje za prodaju oružja i municije.

Junakinje istorije umetnosti
Na večerašnjoj izložbi u galeriji „Ozon” beogradski umetnik Predrag Nešković pojaviće se u bež sakou čuvenog italijanskog kreatora Pinjatela, koji je na Bajlonijevoj pijaci platio 1.000 dinara! Umetnik za koga je „kič stalna umetnost, a sve ostale prolazne”, predstaviće od večeras u 19 časova radove iz ciklusa „Naga Maja 1980. i Kosovka devojka 1990”.
U kontekstu demistifikacije i pojednostavljivanja predstava velikih tema iz istorije umetnosti i nacionalne istorije, Peđa Nešković je još od sedamdesetih i osamdesetih godina prošlog veka varirao ova dva poznata dela: španskog slikara Fransiska Goje, odnosno srpskog umetnika Uroša Predića. Na izložbi u „Ozonu” motiv Nage Maje i Kosovke devojke sjedinjeni su u jedinstveni kolaž.
„U zajednički kolaž ove dve slike spojio je isti nivo umetnosti. Naga Maja je vrhunsko delo u španskoj istoriji umetnosti, a Kosovka devojka u srpskoj. Naga Maja je podsticaj na veselje, a Kosovka devojka simbol tragedije. Kosovka devojka je danas aktuelna zbog naših pregovora sa Evropom, a Naga Maja povezana je sa mojim interesovanjem za istoriju i umetnost Španije”, objašnjava Peđa Nešković.
– Obe devojke velike su junakinje „visoke likovne umetnosti”, i one internacionalne i one lokalne. Ali su obe i ličnosti sa bombonjera, goblena, poštanskih maraka, porcelanskih suvenira, samoposlužnih kesa, šolja, poslužavnika, omota muzičkih ploča i kaseta, pakovanja jeftinih kozmetičkih sredstava i firmopisa ugostiteljskih objekata. Gola Maja, taj navodno prvi akt u istoriji umetnosti na kojem su prikazane stidne dlake i zbog kojeg je španskog slikara na informativni razgovor zvala i crkvena inkvizicija, jedna je od ikona početaka modernog doba i kasnije ogromne uloge tehničke reprodukcije u njemu. Sličnu će reproduktivnu sudbinu unutar užeg fantazma srpskog nacionalnog poretka imati i Predićeva Kosovka devojka, najpoznatija vizuelizacija smerne junakinje naše narodne poezije... Obe nastanjuju onaj neumorni fantazam u kojem se bešavno spajaju muške fantazije i patrijarhalni poredak. Ali obe slike su postale praistorijske, one zauzimaju prostor nostalgične sentimentalizacije, bez obzira na to što je njihovo poreklo zapravo potpuno drugačije. „Maja” je provokativna slika, produkt rane modernosti, izraz umetnikove slobode. Predićeva Kosovka devojka je pak izraz okamenjivanja nacionalnog mita, sna o predmodernom identitetu i vrlini žrtvovanja. Pa ipak obe su postale ikonične za ono što se zove kič i kao takve prodrle i u slike Peđe Neškovića..., piše u katalogu izložbe istoričar umetnosti Branislav Dimitrijević. Na izložbi u „Ozonu” biće predstavljeno oko 40 radova, varijante ovih dela koje je uradio Nešković, fotografije umetnika u košulji i duksu sa aplikacijama ova dva motiva kao i dva video rada: na jednom je prikazana Kosovka devojka, na drugom Naga Maja. Između njih je umetnik – Predrag Nešković...

Obama je iskonski dobar čovek
Specijalno za „Politiku”
Beč – Gostovanje Pati Smit na Vijenalu nije došlo spontano – američka pank i rok legenda je u Beč došla da predstavi film Džema Koena „Muzejski sati” čiji je jedan od producenata. Lepo iznenađenje došlo je u vidu „Večeri koja će se pamtiti” – koncertne/ književne večeri koju je Smit održala u bioskopu Metro sa stotinak gostiju u publici, među kojima smo se našli i mi. Dan kasnije Pati Smit će mi oduševljeno reći da je uzbuđena što je tu neko iz Srbije: „Jedan od mojih najbližih prijatelja je iz Beograda. Zahvaljujući njemu sam se vezala za ruske pisce, posebno za Bulgakova čiji me je roman „Majstor i Margarita” inspirisao za naslov novog albuma „Banga”. Napomenula je kako je u Beograd pre nekoliko godina došla da poseti svog dragog prijatelja Rejfa Fajnsa na snimanju njegovog filma „Koriolan”. „Beograd je veoma zanimljiv grad, ima neverovatnu energiju. Sećam se da sam otišla na izložbu u galeriju čijeg se imena ne sećam (Zvono, izložba Simonide Rajčević, prim. aut.) Tamo sam videla neke od najdivnijih Berouzovih crteža, ali i moje i radove Roberta Mejpeltorpa na platnima napravljenim od kesa za đubre.”
Dolazite iz Njujorka pogođenog uraganom „Sendi”...
Moj plan je bio da za svoje spisateljske poduhvate podignem kućicu na obali u mestu koje se zove Rokavej, svega jednu stanicu podzemnom železnicom udaljenom od Njujorka. Užasna poplava izazvana uraganom razorila je čitavu oblast. Da li možete da verujete da je moja kuća, koja je u stvari kolibica, preživela iako je čitava riva dugačka sedam milja totalno uništena. Za mene je to bila više depresivna neugodnost nego patnja zato što nisam nagrabusila kao većina ljudi. „Sendi” sam osetila tako što nisam imala grejanje, struju, telefon, vesti ni internet šest dana. Posle tri-četiri dana nisam imala ni hrane jer sam bila odsečena od sveta: javni prevoz nije funkcionisao, nije bilo taksija, ništa nije bilo otvoreno... Bila sam potpuno sama u svojoj kući sa pet mačaka. Moja ćerka i svi moji prijatelji su se nalazili sa druge strane reke, a veliki problem je i taj što je moja kompletna oprema koja je bila skladištena u jednom podrumu u Nju Džerziju, propala u poplavama.
Ipak ste stigli do Beča...
Do poslednjeg trenutka nisam znala da li ću moći da dođem i veoma sam sretna što sam tu. Sa druge strane mi je žao što sam otišla iz Njujorka pošto je mnogim ljudima potrebna pomoć. Situacija je veoma čupava jer uvek prvi nastradaju ljudi sa jako niskim primanjima. Ali pogođeni su i muzičari i umetnici koji sve što imaju – umetnička dela, opremu drže po podrumima ili skladištima na nivou ulice. Moram da podvučem kako ne želim da se predstavim kao neko ko je propatio jer nisam. Postoje ljudi koji su sve izgubili. Uz to ističem da mi je kao Amerikanki, bez obzira na to koliko stvari loše stoje, mnogo bolje nego ljudima koji žive u siromašnim zemljama a koje je uragan sravnio sa zemljom, na primer Haićanima.
Kako ste postali producentkinja „Muzejskih sati” Džema Koena?
Nisam glavni producent i moja uloga je u stvari jako mala. Džema poznajem dugo, od snimanja videa za pesmu REM-a „E-Bow the Letter” koju mi je Majkl Stajp posvetio i u kojoj se takođe čuje moj vokal. Džem je video sa nama snimao u Pragu – sećam se da smo zajedno otišli na grob Franca Kafke. Zbližili smo se i počeli da sarađujemo na nekoliko projekata. „Muzejski sati” bio je perfektan projekat, ne samo što je u pitanju Džemov film, nego što se njegova radnja odigrava u Beču koji je jedan od mojih omiljenih gradova. On nažalost nije mogao da dođe zato što mu se majka teško razbolela, tako da ga ja ovde zastupam. Film je divan, sjajno snimljen.
Od objavljivanja vaših memoara „Samo deca” šuška se o ekranizaciji romana.
Dobijam puno ponuda i imam izvanrednog scenaristu, ali oboje pauziramo jer sam prvo žrtvovala svoj novi roman zarad snimanja albuma, a sada kada sam ga snimila, moram na turneju. Previše sam umorna da bih razmišljala o filmu i zato će morati da sačeka. Ja sam u stvari napisala veoma kinematografsku knjigu da bi ljudi mogli da „gledaju” glavne junake kao na platnu. Sigurna sam da će film jednoga dana biti snimljen, a ja želim da bude kao, na primer, Džarmušov „Čudnije od raja” – veoma jednostavan ali estetski dobar.
Jedno vreme je kolala glasina da ste za glavne protagoniste želeli Roberta Patinsona i Kristen Stjuart, ali to je bila samo loša novinarska manipulacija? 
Zaista imamo jezivo novinarstvo. U intervjuu jednom listu izjavila sam da bih najrađe za film izabrala nepoznate glumce i da mogu da zamislim Patinsona i Stjuart u glavnim ulogama, ali kao klince pre nego što su postali poznati. Oni su me na početku karijere, dok su još bili malčice stidljivi i nezgrapni, zaista podsećali na Roberta i mene kao dvadesetogodišnjake. Od te izjave je ispalo kao da snimanje filma počinje naredne nedelje i da su svi pregovori gotovi. Neprofesionalno novinarstvo delimično dugujemo internetu jer je ljudima prestalo da bude bitno da li je neka informacija tačna dok god naslovi privlače čitaoce. Izjavite nešto u jednom širem kontekstu, a novinari će to zloupotrebiti jer istrgnuta izjava zvuči provokativnije.
Kako nepogoda utiče na predsedničke izbore?
U vreme kriza, Amerikanci ne pokazuju želju za promenama. Drže se onoga ko je već tu, ko može da se snađe u situaciji, a ne nekoga ko bi morao da uči kako da se izbori sa izazovima. Gradonačelnik Njujorka Majkl Blumberg, konzervativan republikanac, stao je uz Obamu, a treba reći da republikanska stranka nije ekološka stranka. Demokrate jesu, ali ih u Kongresu blokiraju republikanci. Blumberg je promenio kurs jer ovakva elementarna nepogoda nikada nije viđena u Njujorku i svestan je toga da će se, ukoliko se ovako nešto još jednom desi, čitav grad paralizovati. Iako Obama ne zastupa moje ideje, iako je militantniji nego što mi je drago, mislim da je iskonski dobar čovek.
Kako pokrenuti talas protesta koji zaista može promeniti ekološku situaciju?
Nekada su nas galvanizovale velike ideje, danas su to muzičke i filmske zvezde. Ljudi uopšte više nisu sposobni da se fokusiraju na jednu stvar. Svest o klimatskim promenama postoji već nekoliko decenija i mnoge aktivističke grupe i neki od političara dižu glas, ali još nema spremnost na žrtve. Džimi Karter je bio jedan od najboljih predsednika koje smo imali, ekološki svestan čovek. Zato i nije preživeo kao predsednik jer je tražio odricanja u korist očuvanja čovekove okoline. Smenio ga je Regan koji je rekao: „Kakve more žrtve! Kupi dva bicikla, tri automobila, troši na luksuz!” Ne da to želim, naprotiv, ali mislim da će biti potrebna mnogo gora vremenska nepogoda – zemljotres, uragan ili cunami neverovatnih razmera da bi se ljudi ponovo ujedinili. Višekancerogenih oboljenja, više bolesti izazvanih uništavanjem prirode...
A ljudi su blokirani i lenji – misle da je moć interneta jača nego oni sami. Imamo užasno jake vojske, vlade i korporacije, pa ipak – one su ništa bez ljudi. Ja razumem da je čoveku lako da se oseti bespomoćnim, ali na njima je da nauče da to nije tako. Gandi nam je pokazao da je moguće promeniti stvari. Ako fabrika baca otrov u reku, bojkotujte sve njene proizvode. To će možda koštati neke ljude posla, ali će naterati korporaciju da se ponaša drugačije. Ljudi samo moraju da se ujedine.

Balkansko sazvežđe u galeriji SANU
Pre tačno deset godina vajar Tome Serafimovski izlagao je svoje skulpture u galeriji SANU kao član Makedonske akademije nauka i umetnosti. Ta postavka bila je svojevrsna ulaznica za našu akademiju, Serafimovski postaje njen član 2003, a njegovi radovi, grupisani pod nazivom „Balkansko sazvežđe”, od danas u 19 sati u galeriji ove institucije biće ponovo pred domaćom publikom.
Na ovoj, zapravo, pristupnoj izložbi, koju je pre Beograda videla publika u Skoplju i Sofiji, nalazi se 46 dela, najviše skulptura u bronzi, nešto u mermeru i crteži koji prate razvoj pisma, od glagoljice, preko prve ćirilice pa do njene konačne verzije, dakle vremenski raspon od 8. do 11. veka. Autor, koji rado koristi prilepski sivec (vrsta mermera), za svoje radove kaže da su tradicionalni, ozbiljni i da je takav i njihov materijal. Sve ih povezuje jedna tema – Balkan.
– Mi svi, pa i ja, pripadamo Balkanskom poluostrvu, takvom kakvo jeste. Ponosim se što sam Balkanac i to moje poreklo me je vuklo i u umetnosti. Gde god bilo čime razgrnete zemlju naše postojbine taknete kulturu i civilizaciju. Izabrao sam ličnosti iz desetak država na Balkanu, ljude koji su obeležili svoje kulture i narode i njih možete videti na izložbi. Balkansko sazvežđe asocira na jedinstvo, ujedinjenje. Možete to gledati kao jednu likovnu repliku današnjoj Evropi. Ovom temom bavim se skoro dve decenije i još uvek to nije zatvorena knjiga. Nedostaju Nikola Tesla, Sveti Sava, Ivan Cankar... Ako Bog da zdravlja i njih ću uraditi.
Pobude koje dolaze iz dubine vremena, ali i iz sadašnjosti, iz istorije zavičaja, domovine i regiona, stalno su prisutne i prepoznatljive u njegovoj ideji i njegovom radu, piše o Serafimovskom akademik Josip Bratulić i dodaje: „Njegove skulpture pokazuju da on nije podlegao prolaznim trendovima već da su mu ljudski lik i sve ono što je sa njim povezano – lice, ruke, telo, draperija (ukupno: forma, oblik i oblikovanje) – uvek apsolutno najvažniji”.
Izložba se nakon polovinej anuara, do kada će biti otvorena, seli u Tiranu i Podgoricu.

Zbog dobre cene seju pšenicu
Ove jeseni pšenicom će, sva je prilika, biti zasejano više od 600.000 hektara. Tolikog interesovanja za ovaj posao nije bilo još od jeseni 2007. godine. U poslednje tri godine pod hlebnim žitom sejalo se čak i ispod pola miliona hektara.
Vukosav Saković, direktor Udruženja „Žita Srbije” kaže da ratari još seju i da je moguće da se poveća površina zasejanih hektara. Po njemu tri su glavna razloga za veće interesovanje za ovu kulturu.
– Dobra cena stimulisala je zemljoradnike da povećaju površine pod pšenicom. Hlebno žito sada se prodaje po 27 dinara po kilogramu i nema naznaka da bi mogla da pojevtini. I u narednom periodu to će biti tražena roba s pristojnom cenom, jer žetva na južnoj hemisferi ima ozbiljnih problema. S druge strane pšenicu nije oštetila suša kao prolećne useve. Zbog suše zemljoradnici nisu baš dobro finansijski prošli, a u setvu pšenice najmanje se ulaže što je takođe prevagnulo – objašnjava Saković.
Viškovi za izvoz iznose oko 600.000 tona. Za prva četiri mesca nakon žetve, kada se računa ekonomska godina u ovoj proizvodnji, izvezeno je 187.000 tona pšenice i 67.000 tona brašna što sve ukazuje i da se izvoz odvija uobičajenom dinamikom i da nema nikakvih poremećaja koji bi pretili snabdevenosti domaćeg tržišta.
Upravo u cilju sprečavanja poremećaja na tržištu, a sve zbog toga što je cena hrane kao posledica suše otišla drastično nagore, vlada je pre nekoliko meseci ukinula carinu na uvoz pšenice.
– Tom merom unapred se uticalo na to da pšenica ne poskupi iznad cene u okruženju. Jer, kada bi se to desilo počeo bi uvoz. Samim tim što nema ograničenja za izvoz proizvođači imaju tržišnu garanciju da cena na domaćem tržištu neće pasti ispod izvozne cene čime je obezbeđena i stabilnost cena na domaćem tržištu. Vladina mera je dobro odmerena, a i ranije smo je tražili u sličnim situacijama, ali bez uspeha – kaže Saković.
Podaci Privredne komore Srbije pokazuju nešto drugačije podatke. Po njima je pod hlebnim žitom oko 550.000 hektara.
– To je svakako dobra vest, kao i to da je preko 80 odsto useva posejano u optimalnom roku – kaže Milan Prostran, savetnik u komorskom udruženju za agrar. – Jesen je bila idealna za setvu i pšenica dobro pripremljena dočekuje zimu.
Po njemu treba da povećavamo površine pod pšenicom, jer će to u narednom periodu biti tražena roba. Više je stanovnika u svetu, zbog krize je povećana potrošnja hleba, a cena pšenice je s pređašnjih prosečnih 120 dolara po toni povećana na 300 dolara u proseku u poslednjih pet godina. U odnosu na druge useve, pre svih prolećne, klimatske promene joj nanose manje štete, a u uslovima kada je kapital skup to što se u njenu proizvodnju manje ulaže je takođe od presudnog značaja.
– Mi sada na izvozu pšenice godišnje zarađujemo 80-90 miliona dolara, a kada bi u dogledno vreme povećali površine mogli bi da računamo i na prihod od 500 miliona dolara – kaže Prostran.

Zapadne banke povukle 70 milijardi dolara iz istočne Evrope
BEČ – Velike zapadne banke su od sredine prošle, do sredine ove godine povukle iz istočne Evrope oko 70 milijardi dolara (55 milijardi evra) - pokazuju podaci koje je objavila Banka za međunarodna poravnanja (BIZ) sa sedištem u Bazelu.
To odgovara, kako prenose „Handelsblat” i „Noje Ciriher Cajting” pozivajući se na analizu „Bečke inicijative”, oko 4 odsto privredne performanse u istočnoevropskim zemljama.
Činjenica je da je praksa da zapadne banke velikim svotama finansiraju svoje sestrinske banke u istočnom zemljama. Banke iz Italije, Austrije i Nemačke dominiraju bankarskim tržištima u većini zemalja istočne Evrope. U mnogim zemljama poput Češke, Rumunije ili Slovačke one drže udeo od čak 70 odsto.
Pošto zapadne banke na svom domaćem tržištu moraju povećati sopstveni kapital one povlače novac iz istočne Evrope, a jedan deo je povučen i iz Mađarske, prenose mediji. „To povlačenje kapitala se nastavlja”, upozorava Erik Berglof, glavni ekonomista EBRD u izjavi „Handelsblat-u”.
Istočnoevropske zemlje moraju da se prilagode tome da je novac zapadnih banaka trajno povučen i da se neće vratiti, dodao je on.
Mađarska ponajviše oseća povlačenje kapitala, jer prema podacima BIZ-a za godinu dana ova zemlja je izgubila oko 18 milijardi evra, što je 4 odsto brutonacionalnog proizvoda. U četiri puta većoj Poljskoj su strane banke povukle 18 milijardi evra, što je 3,9 odsto bruto-nacionalnog proizvoda.
I druge istočnoevropske zemlje su pogođene povlačenjem kapitala. Iz Slovenije je povučeno oko 5 milijardi evra, što je skoro deset odsto brutonacionalnog proizvoda.
Iako banke opisuju svoje aktivnosti povlačenja sredstava kao umerene, „Noje ciriher cajtung” ističe da one nisu beznačajne. Posle četiri kvartala stalnog povlačenja sredstava od strane banke-majke region istočne i jugoistočne Evrope je izgubio sredstva u visini od 4,1 odsto bruto-nacionalnog proizvoda.
U Mađarskoj i Sloveniji, dve zemlje regiona koje zadaju brigu EU, povučeni kapital iznosi između 10 i 15 odsto brutonacionalnog proizvoda, u Bugarskoj, Hrvatskoj, Litvaniji i Srbiji on je između 5 i 10 odsto.
Istovremeno došlo je do smanjenja odobrenih kredita, pošto je u poslednjih 12 meseci rast u ovoj oblasti iznosio svega 1,3 odsto. Eksperti ukazuju da se i potražnja smanjila, tako da na to nije uticala samo umanjena spremnost na davanje kredita od strane zapadnih banaka.

Minus u budžetu veći od Dinkićevog
Nameru ministra finansija Mlađana Dinkića da prepolovi minus u državnoj kasi, kako bi Srbija izbegla dužničku krizu, članovi Fiskalnog saveta opisuju kao „hrabru i dobru odluku”. Ali pod jednim uslovom – da se ostvari. Jer, njihove procene nešto su drugačije od onih u Ministarstvu finansija. Kako je „Politika” već pisala, manjak u budžetu verovatno će biti veći od 3,6 odsto bruto domaćeg proizvoda (BDP).
– Deficit je veći od plana za 25 milijardi dinara, prvenstveno zbog većih rashoda. Time bi minus u budžetu dostigao 4,3 odsto BDP-a – kazao je Pavle Petrović, predsednik Fiskalnog saveta. 
Ministar finansija i privrede Mlađan Dinkić ocenio je da veći minus može biti rezultat uvećanih izdataka za kompenzaciju dugova nasleđenih iz prošlosti, a ne zbog prepravke budžeta za sledeću godinu, jer je on dobro napravljen. Procene Fiskalnog saveta, međutim, pokazuju da bi s državnim plaćanjima starih dugova, budžetski deficit mogao da dostigne i svih pet odsto BDP-a.
– Neophodno je smanjiti rashode za 25 milijardi, kako bi se ta razlika otklonila, jer je plan optimističan. Predlažemo nekoliko mera od kojih je najznačajnije i ekonomski opravdano – smanjenje transfera lokalnoj samoupravi. Takođe važna je i striktna kontrola rashoda, koju je Ministarstvo finansija već najavilo. Ukoliko su potpuno sigurni da će se zacrtani ciljevi ostvariti, predlažemo definisanje i praćenje tromesečnih ciljeva izvršenja budžeta. Naravno, tu bi mnogo pomoglo i zaključivanje sporazuma sa Međunarodnim monetarnim fondom – kazao je Petrović. 
Na kojim to stavkama u budžetu postoji razlika u računu između Ministarstva finansija i Fiskalnog saveta? Prvo, planirano je znatno smanjenje rashoda za kupovinu robe i usluga, ali bez konkretnih mera. Članovi Fiskalnog saveta računaju da će ti izdaci premašiti 10 milijardi dinara. Uz to će i izdvajanja za subvencije biti veća za isti toliki iznos, dodaju. Kad se na to dodaju i rashodi za plaćanje kamata, koji će prema njihovoj proceni, premašiti plan za pet milijardi dolazi se do cifre od ukupno 25 milijardi dinara. Moguće je da taj jaz bude i veći ukoliko dinar realno oslabi. 
– Tu postoje još neki rizici – upozorava Petrović. – Nisu predviđena izdvajanja za Železaru Smederevo ako privatizacija ne bude uspešna. U javnosti postoje najave produženja programa „trinaeste penzije” iako je to trebalo da bude privremena mera. Ipak, najveći i najopasniji rizik predstavlja mogućnost odustajanja od planiranog ograničenog rasta plata i penzija u 2013. godini. Bez obzira na to što nije bilo takvih najava postoji opasnost da će pritisaka biti – procenjuje Petrović. 
Kada je o prihodnoj strani budžeta reč, u Savetu ocenjuju da će se optimistično planirani prilivi ipak ostvariti. Saveznik u tom poslu ministru finansija biće inflacija, jer će rast cena po svemu sudeći biti veći od planiranog. 
Petrović smatra da će državna dugovanja do kraja godine najverovatnije premašiti 60 odsto BDP-a. Na tom nivou za zemlje slične Srbiji opasnost od dužničke krize je vrlo verovatna. Kao najbitnije mere koje će doprineti stabilizaciji javnih finansija u ovoj instituciji navode povećanje nekih poreza i ograničavanje rasta plata i penzija tokom 2013. godine. S obzirom na to da će mere biti iscrpljene tokom sledeće godine, Fiskalni savet predlaže nekoliko srednjoročnih reformi. Na prvom mestu to su nastavak penzione reforme i produženje starosne granice žena za odlazak u penziju, zatim reforma zaposlenosti i zarada. Vladimir Vučković, član Fiskalnog saveta, procenjuje da u javnom sektoru postoji oko 20.000 do 30.000 ljudi viška.
– Bez obzira na stav da otpuštanja nema dok traje kriza trebalo bi tokom 2013. godine napraviti neki plan racionalizacije broja zaposlenih – predlaže on. 
Na spisku predloga mera nalazi se i reforma državnih i javnih preduzeća, što je Ministarstvo finansija već započelo. 
– Iako je najavljeno da će se proces restrukturiranja završiti do sredine 2014. godine neophodno je da se već u 2013. godini preduzmu značajni koraci kako ne bismo došli u situaciju da produžimo rok za završetak tog procesa – kazao Petrović i dodao da je neophodna i reforma sistema subvencija, državnih garancija ali i socijalne zaštite. 
Među predloženim merama je i jedna za koju su i u Fiskalnom savetu svesni da je Ministarstvo finansija neće primeniti. Naime, reč je o promeni sistema fiskalne decentralizacije, koja je s promenom zakona 2011. godine dovela do povećanja jaza u centralnoj kasi i većih prihoda na lokalnom nivou. 
– Problem je što se ta sredstva uglavnom neracionalno troše – ocenjuje Nikola Altiparmakov, član Fiskalnog saveta. – Višak novca koristi se za povećanje plata i broja zaposlenih, robe i usluga i subvencija. 
Da bi se ravnoteža između republike i lokala ponovo uspostavila predlažu nekoliko mera: vraćanje dela novca republici i prenos nadležnosti sa republike na lokal. 
– Svesni smo da će ovaj predlog naići na najmanje pozitivne odjeke u Ministarstvu finansija. Nisam siguran ni da li će biti usvojen, ali smo prosto morali da ga ponovimo još jednom – zaključio je Petrović.   
------------------------------------------------------
Nezakonite povišice u MUP-u
Vladimir Vučković, član Fiskalnog saveta, istakao je kako su uočili da se uprkos zakonskom ograničenju plata „nešto čudno dešava”. Jer, od kraja 2010. do 2012. godine tarade u javnom sektoru porasle su za 11,4 odsto više nego što je to bilo predviđeno indeksacijom. 
– Neregularnost je naročito izražena u MUP-u gde se u 2012. i 2013. godini na poziciji „socijalna davanja za zaposlene” pojavljuje godišnje oko šest milijardi dinara dodatnih rashoda zarada zaposlenih – upozorio je Vučković. 
Inače, ovo nije prvi put da Fiskalni savet ukazuje na ovu neregularnost.

Još dva hapšenja zbog železničke nesreće kod Mojkovca
PODGORICA–  Crnogorska policija uhapsila je danas još dva lica, koja su, pored šefa gradnje firme „Zgop” Veljka Markovića (51) iz Inđije, osumnjičena da su odgovorna za jučerašnju železničku nesreću kod Mojkovca, u kojoj su poginula dva radnike te novosadske kompanije, dok je 45 osoba povređeno, od čega sedmoro teže.
Uprava policije je saopštila da su uhapšeni radnici Železnice Crne Gore Novo Rosić i Golub Dulović, zbog osnovane sumnje da su narušili bezbednosni protokol železnice.
Policija je ranije danas uhapsila Markovića, koji je osumnjičen da je počinio teško delo protiv bezbednosti javnog saobraćaja.
Uprava policije je saopštila da su Marković, Rosić i Dulović nakon hapšenja sprovedeni nadležnom državnom tužiocu u Bijelom Polju, koji im je odredio pritvor.
Policija nastavlja sa aktivnostima u saradnji sa nadležnim tužilaštvom na rasvetljavanju uzroka železničke nesreće, navodi se u saopštenju.
Do nesreće je došlo kada je lokalni putnički voz u tunelu naleteo na građevinsku mašinu novosadske firme „Zgop” koja na tom delu izvodi radove na sređivanju pruge.
Na licu mesta stradali su radnici novosadske kompanije Ranko Kašiković (53) i Goran Gavrić (55), dok je 45 osoba povređeno.
Direktor Opšte bolnice u Bijelom Polju Tomislav Jeremić izjavio je ranije danas da se sedam osoba, koje su teže povređene u železničkoj nesreći kod Mojkovca, nalaze van životne opasnosti.
On je rekao da je u bjelopoljskoj bolnici primljeno 45 pacijenata povređenih u železničkoj nesreći.
Od toga, zadržano je sedam pacijenata, koji su teže povređeni, ali su stabilni i nisu životno ugroženi. Ostali putnici su pregledani i vraćeni kućama uz propisanu terapiju i preporuku da se opet jave u slučaju potrebe, kazao je Jeremić novinarima.
Tužilaštvo Crne Gore naložilo je ranije danas saslušanje sedam zaposlenih u stanicama Mojkovac i Mijatovo kolo, a na terenu je i komisija Železničke infrastrukture kako bi utvrdili kako je došlo do sudara.
Crnogorski premijer Igor Lukšić zatražio je od nadležnih istražnih organa da u najkraćem roku utvrde okolonosti pod kojima je došlo do železničke nesreće kod Mojkovca u kojoj su poginule dve osobe, a 45 povređene, od čega sedmoro teže.
Železnički saobraćaj na pruzi Podgorica-Bijelo Polje do daljeg je u prekidu.
Vujanović obišao povređene, očekuje efikasnu istragu 
 Crnogorski predsednik Filip Vujanović obišao je danas povređene u železničkoj nesreći kod Mojkovca, smeštene u bjelopoljskoj bolnici, navodeći da očekuje da nadležni organi brzo utvrde zbog čega je došlo do udesa.
Vujanović je obišao sedam teže povređenih, koji su smešteni u Opštoj bolnici u Bijelom Polju, pohvalivši tom prilikom adekvatnu reakciju spasilačkih i bolničkih službi povodom železničke nesreće.
Spasilačke i medicinske službe reagovale su na adekvatan način tokom ove železničke nesreće, što je za svaku pohvalu, kazao je crnogorski predsednik.
Vujanović je rekao da je u toku istraga koja treba da utvrdi kako je došlo do udesa.

Uhapšen Darijan Musić, osumnjičen za ubistvo manekenke
NOVI SAD – Portparolka Policijske uprave Novi Sad Mileva Tomić izjavila je Tanjugu da je uhapšen Darijan Musić (25), za kojim je policija tragala zbog postojanja osnova sumnje da je ubio 25-godišnju Novosađanku.
Istražni sudija Višeg suda u Novom Sadu Miroslav Alimpić izjavio je juče Tanjugu da je u stanu na 12. spratu u Fruškogorskoj ulici br. 6 pronađeno beživotno telo Vladislave Č. (25) iz Novog Sada.
„Prema prvim podacima kojima raspolažemo devojka je u stanu živela zajedno sa momkom”, kazao je sudija Alimpić, ističući da upravo za tim mladićem policija intezivno traga.
Alimpić je ranije rekao Tanjugu da su na telu devojke primećene brojne povrede, da će tačan uzrok smrti biti utvrđen u Zavodu za sudsku medicine gde je telo preneto na obdukciju, te da dokazi sa lica mesta ukazuju da se radi o ubistvu.
Na fejsbuk profilu naslovljenom imenom Darijana Musića (25) iz Novog Sada sinoć je ispisano priznanje tog zločina i najavljeno samoubistvo.
Naslovna stranica fejsbuk profila potpisana sa Darijan Dača Musić (Svemirski Otpad), na kojoj se nalazi i fotografija te osobe, kopirana je i objavljena na portalu „nadlanu.com”.
U tekstu se, između ostalog, navodi da ubistvo Novosađanke nije bilo cilj.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Znanje je ipak moć
Baš me zanima ko će sledeći biti uhapšen! Toliko je već urađeno! A još više je najavljeno! Jedva čekam sledeću konferenciju za novinare predsednika vlade ili prvog potpredsednika vlade ili već nekog iz vlade. Ne daj bože da se pri nekom hapšenju oglasi šef policijske stanice, kome je to posao, kao onda u Njujorku kad su (ipak bez razloga) hapsili tadašnjeg direktora MMF-a Dominika Štros-Kana.
Međutim, dok se drže sve te konferencije za novinare, krivična dela se i dalje događaju. Naravno, kao i u svakoj drugoj zemlji sveta. Svakodnevno se u Srbiji dešavaju ubistva, teške telesne povrede, razbojništva, krađe, zlostavljanja, silovanja i tako dalje u kojima su učinioci i žrtve nepoznati javnosti, pa se vesti o tome ne nalaze na prvim stranicama nego, ukoliko zavrede povećanja ili održanja tiraža, u crnoj hronici. E sada, kada neko najavi borbu protiv kriminala, onda se podrazumeva da je to borba protiv svega ovoga, ne samo borba protiv onih koji su poznati i koji su bliski nekim od nekadašnjih režima. Da li možemo da saznamo nešto više o tom svakodnevnom, politički i medijski neatraktivnom kriminalu?
Ne možemo! Jednostavno, Srbija nema javnu bazu podataka o kriminalu. U Srbiji ne postoji statistika kriminala – javna baza podataka koja sadrži broj i vrstu krivičnih dela koja su učinjena u toku godine. Otuda, sasvim očekivano, ne znamo da li se broj krivičnih dela u odnosu na prethodne godine uvećao ili umanjio, kakva je dinamika pojedinih krivičnih dela u proteklih nekoliko decenija, šta raste, a šta pada. Što se borbe protiv kriminala tiče, ne znamo ni ko pobeđuje. A još manje zašto pobeđuje.
Zbog čega se ovaj podatak ne objavljuje? Možda neko smatra da se radi o državnoj tajni? Kad smo već kod tajne, gle čuda, ukupan broj krivičnih dela učinjenih u toku godine u Srbiji se može naći na internet stranici EUROSTAT-a, ali ne i na sajtu Zavoda za statistiku ili Ministarstva unutrašnjih poslova. Zaista, Srbija je zemlja čuda!
Nasuprot tome, Srbija ima prilično dobro razvijenu pravosudnu statistiku, baze podataka su sveobuhvatne i pregledne, ali osnovna jedinica posmatranja je broj lica protiv kojih je podneta krivična prijava. Međutim, taj broj i broj učinjenih krivičnih dela nije isti. Jedno lice može da učini više krivičnih dela, ali i više lica može da učini jedno (isto) krivično delo, tako da se ne zna ni smer odstupanja jedne veličine u odnosu na drugu. Ne treba brojati babe ukoliko se traži broj žaba.
Uz broj krivičnih dela potrebno je statistički vezati i pravnu sudbinu njihovih učinilaca. To je potrebno kako bi bilo jasno koliko je efikasna pravna država, odnosno kako se sprovodi zakon. Na primer, da bi bilo jasno koliki je broj krivičnih dela rasvetljen. Ukoliko policija podnese krivični prijavu protiv nepoznatog (N. N.) lica, izvesno je da slučaj nije rasvetljen. Ukoliko, međutim, policija podnese krivičnu prijavu protiv poznatog lica, to još uvek ne znači da je slučaj rasvetljen. Krivična prijava može biti odbačena iz mnogo različitih razloga, neki od njih nisu vezani za efikasnost policije. Neki od njih jesu, poput krivične prijave koja je odbačena zbog nedostatka dokaza – to nikako ne može da se klasifikuje kao krivično delo koje je rasvetljeno. A kada bude postojala javna baza podataka sa svim ovim informacijama, tek onda će svi imati uvid u to kako funkcioniše pravna država, koje su najslabije karike u tom funkcionisanju i da li se i kako stvari menjaju iz godine i godinu. Znajući da su svi ovi podaci neprestano dostupni javnosti, znajući da se njihov učinak stalno može pratitii oni koji čine pravnu državu, bez obzira na to koji je njihov posao, imaće podsticaj da ga bolje rade. Tim pre što formiranje ovakve javne baze podataka prati i formiranje integrisane operativne baze podataka u kojoj bi se nalazili svi podaci o svakom pojedinačnom krivičnom delu i pravnoj sudbini njegovog učinioca, ali i podaci o svima onima koji se u ime pravne države bave tim krivičnim delom. Naravno, ova baza podataka, iz više razloga, ne sme da bude javna, već dostupna samo onima čiji je posao sprovođenje zakona.
Tek kada Srbija bude imala kompletnu javnu bazu podataka o kriminalu u kojoj će se nalaziti detaljni podaci o kriminalu i pravnoj sudbini učinilaca moći će se vrednovati rezultati borbe protiv kriminala – rezultatiodređene kaznene politike i načina njene primene. Ona vlada koja omogući uspostavljanje takve baze podataka učiniće dugoročno daleko više u borbi protiv kriminala od one čiji zvaničnici stalno najavljuju ili objavljuju nova hapšenja.
Boris Begović
predsednik CLDS-a, profesor Pravnog fakulteta BU

„Čišćenje” zdravstva od korupcije potrebno i Srbiji
Posle vesti da je u Hrvatskoj, zbog sumnje da su uzimali mito, privedeno 50 lekara, 27 terenskih zastupnika i da je cela uprava farmaceutske kompanije „Farmal” uhapšena u akciji „Hipokrat”, reagovanja u Srbiji su različita. Većina smatra da je tako sveobuhvatna akcija kod nas nemoguća, ali da je potrebna, jer time bi se najzad odvojili oni koji kaljaju ugled cele profesije. Ima i onih koji veruju da je važnije baviti se sistemskom korupcijom.
Na udaru istrage u Hrvatskoj našlo se oko 500 lekara opšte prakse, za koje se tvrdi da su redovno mesečno dobijali nagradu od 2.000 kuna (265 evra). Osumnjičena firma „Farmal” je, inače, članica nemačke grupacije „Dermafarm”, a proizvode lekove koji donose veliki profit: za krvni pritisak, holesterol, antibiotike, medikamente za lečenje bolesti digestivnog sistema, osteoporoze, opijate...
U Agenciji za lekove i medicinska sredstva (Alims) za „Politiku” je juče rečeno kako proizvodi kompanije „Dermafarm” nisu među registrovanim, ali jeste pet proizvoda firme „Farmal”.
– Prema podacima Centra za informacije, oni nisu bili u prometu u Srbiji – kazao je Aleksandar Tucović, pi-ar Alimsa.
Zanimljivo je da je podnosilac zahteva za registraciju u Srbiji bila firma „Detap”, Ljubodraga Buce Pavićevića, koji je našoj javnosti poznat i po umešanosti u nabavku vakcine protiv novog gripa, zbog čega je optužen. Nažalost, Pavićević je juče bio nedostupan, pa od njega nismo mogli da dobijemo odgovore na pitanja o lekovima hrvatske firme „Farmal”, za čije je proizvode prošao kroz dug (i skup) proces registracije, a potom ih nije zvanično stavio u promet.
Direktor Društva „Inovija”, koje okuplja 16 inostranih farmaceutskih kompanija, Bojan Trkulja kaže da ove kuće imaju preciznu regulativu kojom se rešava i problem sprečavanja korupcije.
– Svaka kompanija odgovara za svoje postupke. Sve naše članice pridržavaju se i zakona i dodatno obavezujućeg kodeksa ponašanja. Apsolutno nemam saznanja da bilo koja naša članica daje novac da bi se propisivali njeni lekovi. Ko god ima takvo saznanje treba da obavesti nadležne – rekao je Trkulja.
„Princip je isti, razlike su samo u nijansama”, komentar je kardiologa, profesora dr Višeslava Hadži Tanovića, na ovu vest.
– Stil rada, odnosno način na koji se davala i otkrila korupcija u Hrvatskoj, verujem, isti je u celom regionu. To što su se države formalno razdvojile, ništa ne znači: ono što se dešava u Hrvatskoj, Srbiji, BiH ili Crnoj Gori identično je, samo je pitanje da li nadležni hoće da se uhvate u koštac sa ovim problemom. U Hrvatskoj su uhapsili premijera zbog korupcije, a u Srbiji niko ni od ministara nije uhapšen. Ne možete samo da hapsite „sitnu ribu”– smatra dr Hadži Tanović.
Predsednik Udruženja za zaštitu prava pacijenata „Pravo na zdravlje” Miroslav Petrović kaže kako „očigledno u Hrvatskoj ne simuliraju borbu protiv korupcije, kao što je slučaj u Srbiji”.
– Ovakva afera teško je moguće da se dogodi u Srbiji. Kod nas sve pare uzima najviše jedna, dve osobe koje mogu da odlučuju da li se neki lek stavlja na pozitivnu listu lekova. Sa druge strane, Hrvati nisu fingirali uvođenje informacionog sistema, pa je istina izbila na videlo, a kod nas nema mogućnosti da se „upare” podaci i dođe do dokaza – kaže Petrović.
On smatra da se u Srbiji „jedino efikasno rešava takozvana mala korupcija – inspektori su jedino efikasni kada uhvate lekara na parkingu”.
– Imamo dobar zakon o oglašavanju i reklamiranju lekova, ali se on na terenu nedovoljno poštuje. Zakon jasno propisuje na koji način lekari mogu da budu sponzorisani i da to mora da bude naznačeno na sajtu farmaceutskih kuća. Kao zdravstveni sistem u tranziciji, smatram da i mi nismo daleko od ovakve prakse nagrađivanja. Potrebne su nam sudske presude ili oslobođenja da bismo govorili koliko je stvarno korupcija prisutna u zdravstvu. Svaki organ vlasti treba da radi svoj posao – kaže direktorka Lekarske komore dr Tatjana Radosavljević.
Poslednja afera, u kojoj se pominjala sprega između lekara i farmeceutske industrije bila je pre tri meseca kada je iz firme „Fajzer” stigla optužba da je veliki novac plaćen, između ostalih, i lekarima u Srbiji, ali nikada nije objavljeno o kome se konkretno radi.
– Pravilnikom je propisano da se na sajtovima navode i imena lekara koje sponzorišu, ali farmaceutske kompanije se toga ne pridržavaju– kaže dr Radosavljević.

Peticija protiv naučnika falsifikatora
Oko 1.000 naučnika iz cele Srbije zatražilo je u peticiji Ministarstvu prosvete, nauke i tehnološkog razvoja da „prestane falsifikovanje učinka naučnoistraživačkih radnika”. Oni su upozorili da mnogi domaći autori godinama i sve masovnije objavljuju radove u „sumnjivim” časopisima u okruženju, a ministarstvo ih priznaje po automatizmu.
Profesor Miroljub Radojković, član Inicijalnog odbora za potpisivanje peticije, navodi kao izraziti primer dva časopisa iz Bosne i Hercegovine, koji su, kako je kazao, ne zna se kako, dobili najviši rang i najviše se boduju. Takvi časopisi naplaćuju enormne „troškove publikovanja”, koje kako se tvrdi, zapravo nemaju, pošto fingiraju recenzentski postupak, a nemali broj radova su plagijati. U peticiji se ističe da se uplate obavljaju na privatni račun urednice i da je cena objavljivanja po radu viša od 1.000 evra.
Dr Vera Dondur, predsednica Nacionalnog saveta za nauku i tehnološki razvoj, kaže da u ovom slučaju ne treba da se proziva ministarstvo, jer ono nikoga ne tera da publikuje, već da naučnici treba da podignu glas protiv svojih kolega koji nesavesno obavljaju svoj posao.
– Savet će preduzeti mere da suzbije ovakve pojave, o tome smo raspravljali i pre dve nedelje na sednici. Neophodno je da postoji lista časopisa koju ćemo napraviti, a koju potom treba da usvoji i Ministarstvo prosvete. Mi takvu listu nemamo, samo se kaže da je neophodno objavljivati radove u međunarodnom časopisu, a kao što smo videli, međunarodni časopis može da bude bilo kakav – kaže profesorka Dondur.
Kako objašnjava, nastavnici univerziteta imaju obavezu ne samo da predaju već i da se bave naučnim radom, što podržava Ministarstvo prosvete kroz projekte, a to isto veži i za zaposlene na institutima.
– Rezultati naučnoistraživačkog rada se uvek publikuju, a mi imamo odrednice koliko je potrebno radova za napredovanje i kakav kvalitet časopisa mora da bude. Niko nije očekivao da će neki maheri uspeti da naprave ovakve časopise i da ih stave na prestižnu listu – dodaje dr Dondur.
Profesor dr Radivoje Mitrović, državni sekretar u Ministarstvu prosvete, nauke i tehnološkog razvoja, kaže da je pismo razmotreno i da je tačno da nekih problema i nepravilnosti ima, ali ne i da je narušen čitav sistem vrednovanja kako tvrde.
– Ministarstvo je ove godine preduzelo niz mera i aktivnosti u formulisanju naučnoistraživačke politike: u finalnoj je fazi novi pravilnik o postupku i načinu vrednovanja, a u toku je i izrada akta o kategorizaciji časopisa i akta o kategorizaciji naučnih skupova – odgovara dr Mitrović.
Pravilnik će uskoro biti na javnoj raspravi i dostupan najširoj naučnoj zajednici od koje se očekuju sugestije i predlozi za poboljšanje teksta ovog podzakonskog akta. Mnoga otvorena pitanja, nastavlja, poput vrednovanja istraživača, objavljivanje radova u domaćim i stranim naučnim časopisima, recenzije, koautorstvo i dr. biće precizno uređena.
– Planiramo da početkom naredne godine uredimo i celokupan sistem finansiranja programa od opšteg interesa, utvrđenim Zakonom o naučnoistraživačkoj delatnosti, kao i akte o kriterijumima i merilima za (su)finansiranje tih programa – ističe državni sekretar.
Ovo pismo je otkrilo samo deo problema koji su vezani za objavljivanje radova nastavnika i istraživača.Ono što se ne navodi, a što jeste javna tajna, jeste da u trci za što većim brojem objavljenih radova, od kojih zavisi napredovanje i zaposlenje, pojedini naučnici pribegavaju „trgovini” sa kolegama iste struke, pa na svoje radove dopisuju imena kolega koji im potom tu uslugu vraćaju. Takođe, kako su nam rekli naučnici sa kojima smo razgovarali, naročito mladi, za objavljivanje radova neophodna su i visoka novčana sredstva, pa oni ne „trče” ravnopravnu trku sa starijim i iskusnijim kolegama.
– Da bih doktorirala, uslov je, između ostalog, da imam jedan objavljen rad u časopisu sa SCI liste, što je danas u državi Srbiji materijalno i tehnički gledano jako, jako teško. To jeste dobra zamisao, naučniku znači kada njegov rad ima određenu težinu, ali moje kolege i ja smo uplašeni već na početku, jer sve to mnogo košta, a ishod je neizvestan. Vi morate iz svog džepa da platite profesionalnog prevodioca, samo objavljivanje rada je oko hiljadu evra, a pri tom se takmičite za mesto sa već priznatim naučnicima širom sveta – priča Ivana Mitrović-Đorđević, koja je na postdiplomskim studijama na Fakultetu za specijalnu edukaciju i rehabilitaciju.
Ona kaže da iako napredovanje u zvanju nije uslov za napredovanje u poslu kojim se ona bavi, želi da ulaže u svoje obrazovanje i da će se svakako sigurnije osećati sa diplomom doktora nauka u ovim neizvesnim vremenima.

Cerić objavio fetvu protiv Zilkića
Odlazeći reis-ul-ulema Islamske zajednice u Bosni i Hercegovini Mustafa Cerić doneo je juče fetvu protiv poglavara Islamske zajednice Srbije Adema Zilkića, u kojoj ga optužuje da se lažno predstavlja i poručuje vernicima da nije dozvoljeno slušati, slediti ili klanjati džuma-namaz sa njim.
Reis Cerić naveo je u fetvi da „nakon genocida niko nema pravo da slabi i razbija duhovno, nacionalno, kulturno i političko jedinstvo Bošnjaka”, kao i da nije džaiz (dozvoljeno) verniku ni slušati ni slediti Adema Zilkića, jer njegov govor pravi podele među muslimanima. Takođe, prema fetvi, nije dozvoljeno klanjati sa njim džuma-namaz, jer nema potrebnu idžazu od Halife, odnosno u slučaju Islamske zajednice Bošnjaka od reisa Cerića. Poglavar Islamske zajednice u Bosni i Hercegovini zatražio je od reisa Zilkića i da prestane sa lažnim predstavljanjem i izvini se muslimanima za naneti duševni bol.
„Ova fetva treba da bude poruka i pouka da više nikad i nikome ne padne na pamet da radi sitnog ličnog šićara prodaje čast naše vere i odriče se prava naše slobode u korist onih koji tu našu čast i to naše pravo žele da zgaze”, navodi se u tekstu.
Iako kaže da ovo nije prvo osporavanje i vređanje koje je dobio reisa Cerića, poglavar Islamske zajednice Srbije Adem Zilkić ističe da jeste prva fetva protiv njega.
– On je i dalje u slepilu u kojem je bio i tokom mandata i zaboravlja da ja nisam samo bošnjački reis, već poglavar svih muslimana Srbije. Krajnje je zlonamerna njegova zloupotreba kuranskih vrednosti i svetih normi islama u ovu svrhu. Uz to, ne znam šta umišlja ko je on da može da donese bilo koju fetvu po mom pitanju kad je on u rangu mome, odnosno on je reis jedne zajednice, a ja sam reis druge. To je grubo mešanje u autonomnost Islamske zajednice Srbije. Cerić zasniva legalitet i legitimitet za vođenje i predstavljanje muslimana i vođenje molitvi na idžazi koja se dobija od halife. Ta se idžaza dobija momentom dobijanja autonomnosti, a Srbija je četiri godine pre Bosne dobila svoju autonomnost i samim tim činom dobila je i idžazu na osnovu koje su svi prethodni poglavari Islamske zajednice Srbije od 1868. godine, pa do danas postavljani i dobijali šerijatski legat na osnovu kojeg su predstavljali veru i muslimane u Srbiji – kaže reis Zilkić.
Fetvu protiv njega, Cerić je objavio svega nekoliko dana pre povlačenja sa mesta poglavara Islamske zajednice u Bosni i Hercegovini. Na toj funkciji zameniće ga tuzlanski muftija Husein Kavazović, koji je za reis-ul-ulemu izabran krajem septembra, a na dužnost bi trebalo da stupi 15. novembra.
– Iskreno se nadam i priželjkujem da će doći do zaokreta u politici uvaženog Kavazovića i da ćemo uprkos svim nedaćama, animozitetima i predrasudama koje je baštinio gospodin Cerić uspeti da uspostavimo kakve-takve veze koje će približiti dve islamske zajednice, što će biti na dobrobit samog islama, verskih zajednica i njihovih vernika. Duboko sam uveren da će pomaci u tom pravcu i približavanje još snažnije uticati na dobrosusedske odnose dve zemlje koje su oslonjene jedna na drugu i da će upravo to biti faktor mira i stabilnosti na ovim prostorima – rekao je Zilkić.

Dačićev i Tačijev „rat rečima”
Ako Ivica Dačić i Hašim Tači ovim tempom preko medija nastave razmenu oštrih poruka i dosetki, čini se da se možda neće ni sresti treći put u Briselu. Ipak, niko ne dovodi u pitanje sledeći susret, jer smatraju da su ovakve polemike namenjene isključivo domaćoj javnosti.
Premijer privremenih institucija u Prištini Hašim Tači nedavno je izjavio da Srbija ne bi trebalo da insistira na razgraničenju, jer bi „ako počne taj granični pir, mogla da završi kao Beogradski pašaluk”. „Igraju se vatrom”, objasnio je Tači za zagrebački „Jutarnji list”.
Govoreći da je „umoran od odgovaranja na predloge iz Srbije o političko-teritorijalnoj autonomiji Srba”, Tači je ocenio da takvi predlozi „više nisu ni zabavni, ni razumljivi”, da „oni više ne mogu biti ni u službi unutrašnjih srpskih neslaganja”, te da Dačić to najbolje zna, pošto mu je to „mnogo puta rečeno i u Briselu i u Vašingtonu”.
Srpski premijer, s druge strane, upozorava svog briselskog sagovornika da vodi računa šta priča. Navodeći da je Tačijeva retorika namenjena unutrašnjim prilikama na Kosovu, Dačić je naglasio da je Priština daleko od toga da odlučuje kakva će biti Srbija. 
Predočavajući ovdašnjoj javnosti da se u razgovorima u Briselu nije držao defanzivno, Dačić je u emisiji na Radio televiziji Srbije prepričao kako je Tačiju rekao da se on sada nalazi u situaciji u kojoj je nekada bio Slobodan Milošević u Rambujeu, a to znači „ne daš ništa – e, daćeš”.
„Ono što nisi dao, što si tražio u Rambujeu od Srbije to sada mi tražimo od tebe, ne mi, nego Srbi na Kosovu”, preneo je Dačić šta je rekao Tačiju. 
Ovakve izjave, a biće ih izgleda još, analitičari Predrag Simić i Dragomir Anđelković vide kao pokušaj amortizovanja nezadovoljstva javnosti u Beogradu i u Prištini razgovorima koji su u toku. 
Istoričar Anđelković na sve to gleda kao na političko pozorište u kome se oni ne svađaju stvarno. 
„Možda oni jedni o drugima to misle, ali ovo sve što se sada dešava vezano je za ’obradu’ javnog mnjenja pre povlačenja nekih nepopularnih poteza kojih će biti, ovog puta sigurno i za albansku stranu koja je navikla da samo dobija a ništa ne daje. Ovog puta biće prinuđena i ona da napravi neke ustupke”, smatra Anđelković.
Reakcije Dačića i Tačija su, prema njegovim rečima, u velikoj meri iznuđene jer sami ne mogu mnogo da utiču na rešenja zbog toga što ona maltene gotova stižu iz Brisela i Vašingtona. Na njima je samo da pokušaju da ih u nekoj meri modifikuju. 
„To što se nameće nije popularno ni u srpskoj javnosti ni među kosovskim Albancima. Tako da Dačić i Tači pre svega ’prepucavanjima’ hoće da amortizuju taj negativan unutrašnjopolitički efekat”, ističe Anđelković.
U ozbiljan verbalni konflikt između Dačića i Tačija ne veruje ni profesor Fakulteta političkih nauka Predrag Simić, koji kaže da je on ozbiljan koliko su ozbiljni i pregovori.
„U ovom trenutku ti pregovori Dačiću ne odgovaraju zbog toga što cilj koji je on hteo da postigne na Kosovu Zapad neće da prihvati. S druge strane, Tačijev je cilj još jedino da dobije eventualno priznanje od Srbije a zna da ga neće dobiti. Prema tome, u ovom trenutku jedini motiv da se ti pregovori uopšte održe je Ketrin Ešton i Brisel, koji želi da sačuva imidž nekoga ko je još uvek u stanju da rešava balkanske probleme”, kaže Simić ocenjujući da će razgovore pratiti ova vrsta „prepucavanja” utoliko više ukoliko domaće reakcije budu loše.
A reakcije su već loše. Tači se već suočio sa burnim demonstracijama „Samoopredeljenja”, a Dačić sa reakcijom kosovskih Srba i DSS-a.
Da li se onda razgovori mogu nastaviti i da li se, ako se neki dogovori postignu, oni mogu sprovesti? 
Simić kaže da ne zna šta se može očekivati od ovih razgovora, ali da se možda može očekivati primena nečega od onoga što su se dogovorili Edita Tahiri i Borko Stefanović.
„Nisam siguran da bi čak i to u ovom trenutku bilo ko u Srbiji pozdravio. Dačić nije naivan političar, on je jedan od onih koji su najduže na našoj političkoj sceni, tako da on to odlično zna. Zna da ćutanje javnosti povodom tih pregovora u Srbiji neće dugo trajati i da će se sve više suočavati sa kritikama, i to ne samo onima koje bi mogle da budu dobronamerne nego pre svega sa napadima političkih protivnika”, zaključio je Simić.

Srbija i Slovenija zajedno na trećem tržištu
Ljubljana – Premijeri Srbije i Slovenije Ivica Dačić i Janez Janša složili su se juče da su odnosi dve zemlje na izuzetno visokom nivou i da Srbija i Slovenija nemaju otvorenih političkih pitanja.
Dačić i Janša su se dogovorili da ubuduće svake godine bude održan samit dve vlade na kojem će se razgovarati o svim spornim pitanjima kako bi se unapredila saradnja dve zemlje, prenosi Tanjug.
Dvojica premijera pozdravila su potpisivanje sporazuma o saradnji policija, mada je, po njihovoj oceni ta saradnja, posebno kad je reč o borbi protiv organizovanog kriminala i do sada bila odlična, što se posebno videlo u akciji „Balkanski ratnik”. 
Na zajedničkoj pres-konferenciji premijeri su istakli da je ekonomska saradnja dve zemlje izuzetno dobra.
Istovremeno Janša je podsetio da je prethodnog dana bio u poseti Rusiji gde mu je rečeno da je saradnja te zemlje i Srbije veoma značajna, zbog čega su i oba premijera zaključili da je zajednički nastup na trećem tržištu izuzetna šansa u budućim odnosima Srbije i Slovenije na planu ekonomije.
Istovremeno kao dobru šansu premijeri vide i druga tržišta koja bi bila oživljena posle mnogo decenija, a gde su Srbija i Slovenija nekad bili prisutni.
Jedno od retkih pitanja koje nije u potpunosti rešeno jeste pitanje sukcesije, koje će takođe biti tema na budućim samitima dve vlade, ali je slovenački premijer dodao da je već sada moguće ubrzati mnoge postupke.
Takođe, rekao je Janša, Slovenija će se uvek zalagati da Srbija što pre dobije datum otpočinjanja pregovora o ulasku u EU, na čemu je Srbija, kako je rekao Dačić, veoma zahvalna. On je dodao i da je Slovenija spremna da u tehničkom smislu pruži svu moguću pomoć odgovarajućim službama i telima srpske vlade u procesu napredovanja ka članstvu u EU i da je to njihov doprinos želji da se Srbija što pre tamo nađe.
Premijer Srbije pomenuo je značajnu prisutnost slovenačkih firmi u Srbiji, ali i dobro pozicioniranje srpskih firmi u Sloveniji i naveo da bi to mogao da bude značajan podstrek za zajedničke nastupe na trećim tržištima, jer, kako je dodao, od toga svi možemo imati koristi. „Politički odnosi su takođe na veoma visokom nivou. Mi izuzetno cenimo slovenačku podršku na našem putu ka EU, nemamo otvorenih političkih pitanja, a o sukcesiji i ekonomskim problemima koje imaju kompanije u Srbiji spreman sam i lično da razgovaram kako bismo došli do rešenja. Jer od tih pitanja ne treba praviti političke probleme već ih treba rešavati i zato smo odlučili da svake godine imamo samit dve vlade, gde bismo sva ta pitanja rešavali ili ih bar pokrenuli”, rekao je Dačić.
Na pitanje kako komentarišu zajedničko učešće u gradnji „Južnog toka”, dvojica premijera su istakla da je to značajan projekat za obe zemlje, ali i za ovaj deo Evrope i da će omogućiti posao za mnoge firme.
S tim u vezi, Dačić je najavio da očekuje da obojica premijera budu u Moskvi na potpisivanju početka radova.
Premijer Srbije i ministar finansija i privrede Mlađan Dinkić sastali su se i sa predsednikom Slovenije Danilom Tirkom, a potom su posetili parlament Slovenije, sedište Srpske pravoslavne crkve u Ljubljani i kompaniju „Komtrejd”. 
-----------------------------------------
Zajednička žalba Strazburu
Vlade Srbije i Slovenije dogovorile su se da dve države pripreme zajednički nastup povodom pitanja presude Evropskog suda u Strazburu, koja se odnosi na staru deviznu štednju. 
„Srpski i slovenački premijer su se dogovorili da idemo s koordiniranom žalbom, odnosno odgovorom na presudu Evropskog suda u Strazburu u vezi sa starom deviznom štednjom, jer je u procesu sukcesije utvrđen teritorijalni princip za isplatu štednje. Imovina srpskih banaka u bivšim jugoslovenskim republikama nikad nije vraćena i zbog toga smatramo da je presuda Evropskog suda neopravdana”, rekao je Mlađan Dinkić za Tanjug. 
On je dodao da će dve vlade zajedno s Ministarstvom finansija sastaviti jak pravni tim, da će se eksperti iz Srbije udružiti s kolegama iz Slovenije i da će koordiniranim odgovorom pokušati da pravnim sredstvima ospore presudu. 
„U svakom slučaju, ako treba da se pokrene pitanje građana koji nisu do sada isplaćeni, a ima ih u svim bivšim republikama, ima ih i u Srbiji, na primer štediše Nove ljubljanske banke koje nisu živele u Srbiji nego u Sloveniji nisu isplaćene, to bi trebalo rešiti na jednom novom pravnom skupu sukcesora”, rekao je Dinkić.

Maksimum vlasti je autonomija severa u nezavisnom Kosovu
Bivši ministar za Kosovo i Metohiju Slobodan Samardžić smatra da novoj vladi više nije potrebna platforma jer je oni već imaju, a to je Ahtisarijev plan. Potpredsednik DSS-a smatra da bi platforma sada bila politički nekorisna, jer je premijer Ivica Dačić daleko otišao u razgovorima sa premijerom privremenih institucija u Prištini Hašimom Tačijem o uspostavljanju granice.
Šta dalje ako od 10. decembra zaista počne da se primenjuje novi režim na prelazima?
Bitno je upoznati ljude da je to uspostavljanje klasične granice, a kada postavite klasičnu granicu sa delom teritorije, onda znači da je priznajete kao državu. Odatle treba početi, saopštiti šta je istina, a ne da se priča da nismo priznali Kosovo, nego smo samo napravili granicu.
I ovu vlast ste optužili da ne govori istinu i u tom kontekstu ste spomenuli direktora Kancelarije za KiM Aleksandra Vulina?
Kako da ne, kakvi crni poreznici na granici. U onom zaključku o upravljanju granicom piše da tamo stoje carinici. Kakve sad poreznike spominje Vulin. Ta obmana mi liči na ono kada je Borko Stefanovićev rekao da nisu carinici nego posmatrači, a neko će još reći da su to neki zgubidani, koji tamo prošetaju pa malo privire. Svašta je bilo, ta forma je jednostavno prevarantska.
Vi ukazujete na to da dogovor o integrisanom upravljanju prelazima nije ništa drugo do Ahtisarijev plan i da je i ova vlada pristala na njega.
Uspostavljanje granice je deo Ahtisarijevog plana. Njegov plan u Aneksu 10 bio je da se Unmik zameni Euleksom, njegov plan je i da opštine mogu međusobno da sarađuju i da Srbija može da finansira te opštine preko Prištine, da pare idu kroz Prištinu kao protočni bojler, pa onda oni znaju da to nisu pare za bombe nego za obrazovanje. A to obrazovanje bi bilo u sistemu kosovskog, sa mogućnošću da Srbi sarađuju sa svojim ministarstvom oko toga. Jedino novo je Ahtisari plus za severno Kosovo, ali to je isto magla i polazi se od Ahtisarijevog plana, koji mu je baza.
A pri tom se ne govori u kojim granicama bi bila ta autonomija za sever.
Prećutkuje se zato što to niko ne pita. Ako bi novinari pitali u kojim granicama je ta autonomija, oni bi morali da odgovore da je to u granicama nezavisnog Kosova. Ali pošto ih niko ne pita zašto bi rekli. Maksimalizam naše vlasti je da imamo autonomiju u nezavisnom Kosovu.
Ovde se u pojedinim krugovima vrhunskim dometom smatra ako dobijemo izvršnu funkciju Euleksa na tim prelazima.
Pa, to je isto Ahtisarijev plan. Po tom planu Euleks ima tri oblasti u kojima obavlja superviziju, sa mogućnošću da ima i izvršnu funkciju: pravosuđe, policija i carina. Ako nešto „zariba” u tim sistemima, onda će oni na izvesno vreme da preuzmu i izvršavanje. Ono što pričaju Vulin i premijer Dačić da smo se mi izborili da Euleks bude izvršni organ, to već piše u Ahtisarijevom planu.

Krivična prijava protiv Madlen Olbrajt zbog uvrede
PRAG – Aktivisti češkog udruženja Prijatelji Srba na Kosovu podneli su protiv bivše šefice američkog Stejt departmenta Madlen Olbrajt krivičnu prijavu da raspiruje etničku mržnju pošto im je u svađi na potpisivanju svoje knjige u Pragu kazala „odvratni Srbi”.
Svađa čeških prijatelja Srba na Kosovu odigrala se u oktobru u knjižari Neoluksor u Pragu, kada je Madlen Olbrajt potpisivala svoju novu knjigu „Praška zima”.
Aktivisti su pred nju umesto knjige postavili da im potpiše plakate koji optužuju SAD, NATO i samu Olbrajtovu za zločine protiv Srba u Hrvatskoj, Bosni i Hercegovini, na Kosovu i tokom bombardovanja SR Jugoslavije 1999. godine, a takođe i plakat o njenim poslovnim aktivnostima u privatizacijama na Kosovu.
U koškanju sa obezbednjem knjižare, aktivisti su vikali Olbrajtovoj da je „krvava baba” i „balkanski kasapin”, optuživali je za ratne zločine, a ona je vikala na njih da odu i na kraju kazala „vi ste odvratni” i dodala „odvratni Srbi”.
Na Jutjubu se pojavilo nekoliko video snimaka celog incidenta iz raznih uglova. Policija koju je obezbeđenje pozvalo saopštila je da su policajci na licu mesta proverili da nije bilo nikakvog prestupa ni razloga za istragu.
Režiser dokumentarca „Oteto Kosovo” Vaclav Dvoržak je, međutim, protiv Olbrajtove policiji podneo prijavu da je počinila krivično delo vređanja naroda, rase, etničke ili druge grupa osoba.
„Bilo kakvo širenje etničke mržnje iz usta bivše političarke na visokom položaju koja se izrazito angažovala u intervenciji NATO-a u balkanskom sukobu, ocenjujemo kao izraz cinizma i nepoštovanja svih žrtava”, stoji u saopštenju Prijatelja Srba na Kosovu.
Dvrožak je za današnju Mladu frontu Dnes objasnio da tom krivičnom prijavom želi da podseti da je Olbrajtova još odavno pristrasna i protiv Srba.
„Ona je simbol antisrpske propagande koja polako iščezava, a bila je izuzetno jaka u vreme rata na Kosovu”, kazao je Dvoržak.
Sama Olbrajtova tom incidentu tokom deljenja autograma ne pridaje nikakav veći značaj, ali je priznala da je iznenadio.
„Neki ljudi me ne vole. Ne znam šta su tamo radili, optuživali su me za nešto što nisam uradila. Dok sam bila na funkciji imala sam uvek obezbeđenje. Ali ovo je bila takva glupost. A divno je bilo što je bilo 100 ljudi koji su došli da im potpišem knjigu”, kazala je nakon incidenta češkom radiju Olbrajtova.

Protest miliona širom EU
Prema izveštajima agencija
Madrid – Milioni radnika širom Evrope učestvovali su juče u seriji štrajkova i protesta protiv rastuće nezaposlenosti i drastičnih mera štednje za koje kažu da samo pogoršavaju ekonomsku krizu.
„Evropski dan akcije i solidarnosti” predstavlja najveći dosad zabeležen panevropski izazov organizovanog rada politici štednje koja je tokom tri godine od izbijanja dužničke krize ubrzala recesiju i nezaposlenost u EU povećala na 26 miliona.
Masovni protest protiv mera štednje koje vlade zemalja pogođenih dužničkom krizom kombinuju sa povećanjem poreza, smanjenjem plata, penzija i socijalnih beneficija, doveo je do sukoba na ulicama Madrida i Rima, u mnogim zemljama je zaustavio ili otežao vazdušni, kopneni i pomorski saobraćaj i zatvorio velike fabrike.
Sindikati Španije i Portugalije prvi put su koordinisali generalni štrajk. U Španiji je gotovo pet miliona zaposlenih, gotovo svaki peti, učlanjeno u sindikate, dok je u Portugaliji to svaki četvrti od 5,5 miliona zaposlenih.
Manji štrajkovi i protesti održani su i u Grčkoj, Italiji, Belgiji. Računa se da je oko 40 različitih grupa iz 23 zemlje EU učestvovalo u jučerašnjim demonstracijama.

Policija je suzavcem uzvratila protiv demonstranata u centru Rima
Foto Rojters
Džudit Kirton-Darling iz ETUC-a izjavila je Bi-Bi-Siju da se pokazalo da ovakve mere štednje ne funkcionišu i da su kontraproduktivne: „One povećavaju nejednakost, pojačavaju socijalnu nestabilnost u društvu i ne rešavaju ekonomsku krizu”.
Sindikati Španije, četvrte ekonomije zone evra, nikada do sada nisu organizovali dva generalna štrajka u istoj godini. Hiljade ljudi su, uprkos kiši, hladnoći i vetru, u sredu u ponoć izašle na ulice Madrida, Valensije ili Barselone. 
Štrajk, u kome učestvuju i službenici javnih službi, obustavio je gotovo sve poslovne aktivnosti, paralisao transport zbog čega je otkazano 600 letova, zatvorio škole. „Štrajkujemo da bismo sprečili ovu samoubilačku politiku”, rekao je Kandido Mendes, lider druge po snazi španske sindikalne federacije UGT, prenosi Rojters.

Kivni na vladu i banke: protest u španskom gradu Pontevedra
Foto Rojters
Strasti u Španiji posebno su se rasplamsale od prošle nedelje kada je jedna žena izvršila samoubistvo pre nego što je trebalo da bude izbačena iz stana koji je pripao banci, pošto ona više nije mogla da plaća kredit.
Španci su posebno kivni na banke koje se spasavaju novcem poreskih obveznika, dok su milioni ljudi zapali u siromaštvo. Demonstranti su lepkom ili novčićima blokirali bankomate i po izlozima radnji lepili antivladine transparente.
Došlo je i do sukoba demonstranata i policije koja je upotrebila gumene metke. Povređene su 34 osobe, 18 ozbiljno. Ministarstvo unutrašnjih poslova saopštava da je uhapšeno najmanje 81 osoba.
Veliki broj Španaca plaši se „grčkog scenarija”, dok drugi smatraju da je državi hitno potreban radikalni novi početak, javlja Dojče vele.
Penzionisani profesor istorije Alberto Lopez 40 godina je pokušavao da studente nauči da je španska demokratija, zbog još prisutnih posledica građanskog rata i Frankove diktature, veoma krhka: „Španci, posle 40 godina diktature, još nisu naučili da cene demokratiju. Nismo savladali proces tranzicije. Mislim da moramo iznova da organizujemo našu državu, da moramo početi od početka.”
To misle i demonstranti koji zahtevaju veću transparentnost i pravdu, i žele da sačuvaju posao u zemlji u kojoj je nezaposlenost blizu 25 odsto, najviše u EU. Pod udarom kritike nalazi se i javna administracija zbog beskorisnih fondacija, škola, univerziteta i preklapanja nadležnosti.
Predstavnik sindikata ČOO Fernando Lokano kaže: „Štednja i rast moraju se kombinovati tako da stimulišu privredu i otvaranje novih radnih mesta.”
Dok vlada premijera Marijana Rahoja umanjuje značaj protesta, pozivajući se na podatak da elektrodistribucija registruje 80 odsto normalne potrošnje, sindikati tvrde da je više velikih kompanija, uključujući „Danon” i „Hajneken”, moralo da prekine proizvodnju.
U susednoj Portugaliji, koja je spasilački plan EU prihvatila prošle godine, protest javnosti i opozicije uvećava pritisak na vladu desnog centra premijera Pedra Pasosa Koelja. 
Demonstranti su na ulice izašli juče rano ujutru noseće transparente koji napadaju EU, MMF i Evropsku centralnu banku – kreditore koji su prezaduženoj Grčkoj nametnuli rigoroznu budžetsku disciplinu i oštre mere štednje koje su ozbiljno pogodile standard ljudi.
Ista trojka je i Portugaliji dala spasilački paket vredan 78 milijardi evra, zahtevajući zauzvrat mere kakve je nametnula i Grčkoj. 
U Lisabonu je metro bio potpuno zaustavljen, otkazano je 200 letova, dok su mnoge škole i javne ustanove bile zatvorene.
Najveća italijanska sindikalna centrala, CGIL, organizovala je seriju četvoročasovnih štrajkova širom zemlje koji su ozbiljno poremetili železnički saobraćaj i trajekte. 
Studenti su u centru Rima policiju zasuli kamenicama protestujući protiv predviđenog vladinog plana ušteda u sistemu školstva, dok je policija uzvratila suzavcem.
Grčka je juče bila suočena sa trećim velikim protestom u poslednja dva meseca. Dok vlada u Atini pokušava da progura veoma nepopularne mere smanjivanja potrošnje, povećanja poreza, smanjivanja primanja i otpuštanja u javnom sektoru, demonstranti ne popuštaju.
Na ulice Atine izašlo je oko 10.000 ljudi, što je po grčkim standardima ipak bio relativno mali broj demonstranata koji odbijaju da prihvate mere EU i MMF-a kako bi Grčka dobila novu tranšu kredita od 31,5 milijardi dolara i tako izbegla bankrot. „Dosta je dosta”, uzvikivali su demonstranti koji su se okupili na više trgova u centru Atine.
Francuska sindikalna centrala CGT organizovala je marševe u više od 100 gradova, ali za razliku od većine drugih zemalja EU, protesti u Francuskoj nisu upereni protiv socijalističke vlade predsednika Fransoa Olanda, već su više prilika da francuski radnici pokažu solidarnost sa kolegama po Evropi.
Uprkos tome, javlja Rojters, kritičari sa levice tvrde da Oland nije uspeo da razreši brige francuskih radnika koji imaju iste strahove kao i radnici sa juga Evrope. „To je bezuslovna predaja”, rekao je lider krajnje levice Žan-Lik Melanšon televiziji Frans-2.
Slično je i u Belgiji, gde neki sindikati nisu pozvali na proteste, ali oni koji su izašli na ulice takođe su želeli da pokažu da su uz ugrožene u drugim zemljama, pa su protesti zabeleženi pred ambasadama Španije, Portugalije, Grčke, Kipra i Republike Irske.
Železničke veze Brisela prema Parizu i Londonu bile su u prekidu.
Iako se radi o protestu retko viđene širine, analitičari ocenjuju da je teško očekivati da će evropske vlade odustati od strategije smanjivanja troškova kako bi se zaustavio rast budžetskih deficita.
Španski ministar ekonomije Luis de Guindos potvrdio je juče da vlada neće odstupati od prihvaćenog kursa smanjivanja troškova kako bi ostvarila ambiciozni cilj smanjivanja deficita.
----------------------------------------
Španska drama
Madrid – Nezaposlenost u Španiji je blizu 25 odsto. U deset procenata španskih domaćinstava oba roditelja ne rade, dok je nezaposlenost među mladima prešla 50 odsto. Više od 500 ljudi svakog dana gubi krov nad glavom jer nisu u stanju da plate hipoteku. „Ljudi gube kuće i potom moraju dodatno da plaćaju dugove. To je začaran krug”, kaže Ana Sakistan, stručnjak za imovinska prava.

Sedam najmoćnijih još pod velom tajne
Od našeg specijalnog izveštača
Peking – Delegati na 18. kongresu Komunističke partije Kine ni juče nisu okončali spekulacije da li će kineski predsednik Hu Đintao (69) napustiti mesto šefa partije i ustupiti ga mlađoj i modernijoj generaciji lidera pod vođstvom harizmatičnog Si Đinpinga (59).
Pun sastav novog rukovodstva KP Kine – takozvani sedmerac najmoćnijih – biće obelodanjen u četvrtak, dan posle završetka 18. kongresa KP Kine, saznaje „Politika” u Pekingu, mada zvanično to nije potvrđeno. Podmlađeno rukovodstvo, sa Si Đinpingom na čelu, tada bi trebalo i da se predstavi javnosti.
Samo su Si Đinping i njegov budući zamenik Li Kećijang sigurni članovi Stalnog komiteta, dok će se, prema nagoveštajima, još pet članova birati među osam kandidata. Si i Li viđeni su kao naslednici pre pet godina, dok se za ostale najviše funkcije vodi žestoka borba.
Delegati kongresa juče su dobili spisak kandidata za Centralni komitet. Na spisku kandidata (bira se 200 partijskih funkcionera i još toliko njihovih zamenika) nalazi se i višak sa 32 imena, što je novina na kineskoj političkoj sceni. I predstavlja džinovski korak Kine ka većoj demokratiji unutar jednopartijskog sistema.
CK će zatim izabrati 25 članova Politbiroa i Stalni komitet, najviši vrh vlasti, koji sada ima devet članova i treba da bude sveden na sedam. Kongres KP Kine danas završava rad.
Na kongresu će biti odobrena i druga postavljenja, među kojima i provincijskih šefova i direktora gigantskih državnih preduzeća.
Očekuje se, zatim, da će Svekineski narodni kongres (parlament) u martu formalno imenovati Si Đinpinga za šefa države, a da će Li Kećijang, sadašnji zamenik premijera, zameniti Ven Đijabaoa na mestu novog predsednika vlade.
Posle višemesečnog manevrisanja za vlast, naročito u vreme trajanja partijskog kongresa, ipak se iskristalisala „peta generacija” lidera – posle Mao Cedunga, Deng Sjaopinga, Đijang Cemina i Hu Đintaoa – sa potpredsednikom Kine Si Đinpingom na čelu.
Kinezi planiraju strateške poteze daleko unapred, pod velom tajne i iza paravana od bambusa – studiozno, strpljivo i polako, kao da se vreme meri šoljama popijenog čaja.
Imenovanje Sija za šefa partije smatra se neophodnom pripremom za najvišu funkciju u državi. Među analitičarima preovlađuje ocena da je, od stvaranja NR Kine 1949, detaljno isplanirana još jedna mirna smena na kineskom političkom vrhu.
Smena je, formalno, obavljena kada je Si postavljen za potpredsednika države, a zatim za predsednika vojne komisije. Tada je sa jačanjem vlasti i u armiji – dobila prirodnu završnicu, uz prećutnu poruku da najmnogoljudnija zemlja sveta nastavlja da se razvija spokojno, bez potresa na unutrašnjem i bez konfrontacija na spoljnom planu.
Ako sve bude u skladu sa tradicijom, tandem Si i Li biće na vodećim funkcijama narednih deset godina. Njihov osnovni zadatak biće pokretanje zastalih reformi. Ukoliko to ne uspeju, Kini preti slabljenje privrede i čak kriza širih razmera koja bi mogla da utiče na vlast partije.
Novoj generaciji vođa biće potrebne godine da učvrste svoje političke pozicije da bi se suočili sa sve krupnijim društvenim pitanjima. Biće im najteže da nađu odgovor za problem armije radnika u gradovima koji gube posao u propalim državnim preduzećima, a da istovremeno smire rastući gnev seoskog stanovništva, čiji prihodi stagniraju.
Na političkoj sceni je i snažno javno gnušanje zbog raširene korupcije vlasti i brzine produbljivanja jaza bogatih i siromašnih. Istovremeno, vojska je sve izričitija u zahtevima da Kina stane na put SAD, na koju se gleda kao na najvećeg rivala i istovremeno najvažnijeg ekonomskog partnera.
Jan Sijetong, specijalista za međunarodne odnose na univerzitetu Ćinghua u Pekingu, kaže za „Politiku” da je Kina već prevazišla Japan, Rusiju, Britaniju, Francusku, Nemačku i Indiju kada je reč o njihovoj ekonomskoj, vojnoj i političkoj sili.
„Time je došla na drugo mesto – odmah iza SAD”, kaže Jan.
Iako vojni jaz između Kine i Sjedinjenih Država može da potraje još izvesno vreme, tvrdi on, kineski brži ekonomski rast i sve veća politička snaga mogli bi da srežu američku sveukupnu prednost.
Jedna od briga Si Đinpinga biće da očuva već stečen, i u svetu u velikoj meri prihvaćen, miroljubivi imidž Kine. On, istovremeno, treba da modernizuje najbrojniju armiju na svetu (2,3 miliona vojnika), ne budeći podozrenje SAD, globalne supersile u kojoj još postoje stare hladnoratovske ideološke predrasude u odnosu na Kinu.
Si Đinping je rođeni Pekinžanin i ima politički pedigre. Njegov otac Si Džongsun bio je jedan od osnivača KP Kine. Nalazio se na crnom spisku tokom Kulturne revolucije (1966–1976) pre nego što se vratio na političku scenu zalažući se za reforme u Kini.
Si je doktorirao prava na prestižnom pekinškom univerzitetu Ćinhua. Političku karijeru započeo je u provinciji Fudžijan, nastavio u Đeđijangu, a krunu uspeha postigao je u kosmopolitskom Šangaju kao partijski šef i borac protiv korupcije. Bio je i glavni menadžer Olimpijade u Pekingu 2008. godine, kada je Kina predstavljena svetu u bleštavom svetlu.
Oženjen je poznatom operskom divom Peng Ljuan, koja ujedno važi za jednu od najlepših Kineskinja. Peng je dosad bila daleko popularnija od Sija i tako će sigurno ostati još do marta, kada će njen suprug postati predsednik Kine.
Jednom prilikom Si je izjavio da uspešan političar mora da bude dvosmislen do savršenstva. Za uspeh na političkoj sceni, tvrdi, „neophodna je odlučnost, usredsređenost na konkretne stvari, smelost u donošenju odluka i strpljenje, strpljenje, strpljenje...”
Onome ko zna da čeka, vreme otvara vrata, glasi stara kineska izreka. Si Đinpingu vrata su već odškrinuta.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Junker gladi „grčki spor” sa Lagardovom
Dan nakon otvorenog neslaganja sa izvršnom direktorkom Međunarodnog monetarnog fonda Kristin Lagard, na zajedničkoj konferenciji za novinare u Briselu, predsednik Evrogrupe Žan-Klod Junker insistirao je juče da između „evrozone i MMF-a nema svađe” oko načina i rokova za finansijsko ozdravljenje Grčke.
„MMF je u pravu kada traži od Evropljana da se sa dužnom pažnjom posvete problemu smanjenja dugova. Jedni smatraju da grčki dug 2020. treba da iznosi 120 odsto BDP-a. Neki od nas ocenjuju da bi taj cilj mogao biti odložen do 2022. Nije to veliko neslaganje, reč je o razlikama koje se pojavljuju u tekućoj debati”, ocenio je Junker juče u belgijskom gradu Hingenu.
Svetske berze drugačije su protumačile neuobičajenu, javnu varnicu između izvršne direktorke MMF-a i predsednika Evrogrupe u trenutku kada Grčkoj u petak (ponovo) preti bankrot.
Nakon debate međunarodnih kreditora o dugo odlaganoj isplati tranše kredita pomoći Grčkoj od 31,2 milijarde evra, Junker je javnosti saopštio odluku evrozone da Atini produži rok za borbu protiv ogromnog budžetskog deficita do 2022. godine.
Zatečena vešću, Lagardova je prevrnula očima, odmahnula rukom i glavu okrenula u stranu. Gestikulacije Lagardove izazvale su smeh među novinarima, na šta se Junker brecnuo: „Ne šalim se!”
Iza ove rasprave, berze su smesta oborile vrednost evra na dvomesečni minimum, podstakle rekordnu cenu nemačkih obveznica i pokrenule nov beg investitora iz Evrope.
Prezaduženi regioni sveta retko u javnosti prkose dogovorima koje su postigli sa MMF-om. Kako će evrozona i MMF zagladiti objavljeno odstupanje od ranijeg međusobnog dogovora za Grčku, za sada je neizvesno. Evrozona je u martu – u vreme kada su privatni investitori naterani da prihvate velike gubitke na grčkim obveznicama – sa MMF-om utanačila da Grčka do 2020. treba da spusti budžetski deficit na 120 odsto BDP-a.
Junkerova objava, uz javnu podršku nemačkog ministra finansija Volfganga Šojblea, izvodi evrozonu na novi teren odnosa sa MMF-om. Ko god da popusti – Lagardova u insistiranju da je „grčki rok” 2020. ili Junker koji tvrdi da se datum može odložiti – suočava se sa rizikom gubitka kredibiliteta na svetskom finansijskom tržištu.
Sporom Junker–Lagard i finansijska drama Grčke ulazi u nove neizvesnosti. MMF insistira da Grčka konačno prikaže dugoročni plan smanjenja dugova (sada iznose oko 340 milijardi evra), i traži od evrozone da prihvati otpis dela finansijskih obaveza Atine. Američka investiciona banka Goldman Saks procenjuje da javni poverioci Atine treba da otpišu 80 milijardi svojih potraživanja od Grčke da bi egejska nacija mogla privredno i finansijski da se osamostali.
Nemačka, Holandija, Finska i Evropska komisija upozoravaju da je otpis dugova Grčke pravno nemoguć. MMF takođe nije spreman da ubeleži gubitke pri eventualnom otpisivanju grčkih dugova.
Umesto otpisa dela dugova, Evropljani predlažu da snize kamate na kredite koje su poverili Grčkoj, produže rokove otplate... Računica je da će samo dvogodišnje produženje rokova tekućeg međunarodnog paketa pomoći Grčkoj (do 2016) Evropu koštati još oko 32 milijarde evra.
Ukoliko Evropljani budu insistirali da rok bude produžen do 2022. godine, neizvesno je da li će MMF ostati deo tima kreditora Grčke.
Žan-Klod Junker je za 20. novembar zakazao sledeću vanrednu sednicu ministara finansija evrozone uz obećanje da će tada biti doneta „konačna odluka” o isplati tranše pomoći Grčkoj.

Turska vraća smrtnu kaznu?
Turski premijer Tajip Erdogan pokrenuo je kampanju za ponovno uvođenje smrtne kazne, što je odmah izazvalo oprečna reagovanja u zemlji i Evropskoj uniji.
„Većina građana želi da se ponovo uvede smrtna kazna kako bi mogli da se kazne oni koji im nanose bol i patnju. Smrtnu kaznu ubuduće treba uvesti ne za političke osuđenike, već za teroriste i zločince koji izvrše višestruka ubistva”, objašnjava Erdogan podrazumevajući pod „teroristima” kurdske separatiste.
Povod za zaokret je štrajk glađu blizu 700 kurdskih zatvorenika koji već 60 dana ne uzimaju hranu, i mnogi su, kako se tvrdi, već na ivici života i smrti.
Oni od vlasti traže da se njihov bivši lider Abdulah Odžalan, koji izdržava doživotnu robiju, prebaci u kućni zatvor, da se Kurdima omogući da se pred sudovima brane na maternjem jeziku i da dobiju svoje škole i fakultete.
Odžalan, lider zabranjene Radničke partije Kurdistana, koji je optužen za blizu tri decenije krvoprolića u kome je stradalo 40.000 ljudi, osuđen je na smrtnu kaznu ali nije završio na gubilištu pošto je u okviru reforme krivičnog zakonodavstva 2002. ta sankcija ukinuta.
Odžalan doživotnu robiju služi na ostrvu Imrali u Mramornom moru, kao najizolovaniji osuđenik u Turskoj.
Turska neće dozvoliti da je ucenjuju kurdski „separatisti i teroristi”, ističu u vladi i pokazuju spremnost samo da izađu u susret njihovom zahtevu da mogu da koriste svoj jezik u sudskim procesima.
„Naš moto je jasan: jedna zemlja, jedna država, jedna zastava. U Turskoj ne mogu biti dve zastave, to nećemo dozvoliti”, poručuje Erdogan.
Inicijativa premijera je podelila javnost. Mnogi građani aplaudiraju Erdoganu, pogotovo oni koji su izgubili najmilije u okršajima pripadnika snaga bezbednosti i kurdskih pobunjenika.
Pojedini političari upozoravaju međutim da bi povratak smrtne kazne dodatno usporio približavanje Turske EU.
Na reagovanje Brisela nije se dugo čekalo. „Globalno ukidanje smrtne kazne jedan je od glavnih ciljeva EU u borbi za ljudska prava. Njeno vraćanje bi značilo korak unazad Turske u reformama koje su postignute u procesu približavanja Ankare i EU”, prenosi list „Zaman” izjavu portparola komesara za proširenje Štefana Filea.
Erdogan zasad ne pokazuje spremnost na uzmicanje. „Međunarodna zajednica nije sastavljena samo od EU. Smrtna kazna postoji u SAD, Rusiji, Kini i Japanu”, odgovara on na kritike.
Analitičari su uvereni da premijer ipak neće ići do kraja i da neće pokrenuti postupak za izmenu krivičnog zakona u parlamentu u kome ima većinu.
„Ovo je njegov taktički potez kako bi zatvorenicima koji odbijaju hranu i kurdskim političarima koji ih u tome podstiču poručio da od vlade ne očekuju suštinske ustupke“, kaže jedan analitičar.

Još jedan general upetljan u seks-skandal
Od našeg stalnog dopisnika
Vašington – Ima li general Džon Alen, glavnokomandujući ISAF-a, savezničkih snaga u Avganistanu, važnija posla od dopisivanja sa zgodnom, od njega više od 20 godina mlađom ženom?
Ovo pitanje se nameće posle najave novog skandala u redovima američke vojne elite, u okolnostima kada se još nije stišao stari, izazvan otkrićem vanbračne veze direktora CIA, penzionisanog generala Dejvida Petrausa.
Novi skandal je na neki način nastavak prethodnog. Agenti Ef-Bi-Aja su, reagujući na žalbu Džil Keli da joj Pola Brodvel, autorka biografije generala Petrausa, šalje preteća pisma, pretresli kompjutere obe žene i u oba otkrili „nedoličnu prepisku”.
U kompjuteru Džil Keli nađeno je „između 20.000 i 30.000 imejlova” koje joj je poslao general Alen. Samo se nagoveštava da je ta arhiva „nedolična”, ali u svakom slučaju je neodgovarajuća. Pošto je vođena između 2010. i ove godine, izračunato je da je poznanici iz Tampe, Florida, koju je upoznao dok je tamo bio na čelu Združene komande za specijalne operacije, general slao oko 30 strana teksta dnevno, što mu je svakako odvlačilo pažnju od glavnog posla.
Najnoviji zaplet novinarima je obelodanio sekretar za odbranu Leon Paneta, podelivši im u svom avionu, na putu za Australiju, kratko saopštenje. Sa „hobijem” jednog od svojih najvažnijih generala, Paneta je upoznat u nedelju. Prvo što je uradio potom bilo je da od Kongresa zatraži da „zamrzne” proces potvrđivanja imenovanja generala Alena za glavnokomandujućeg NATO-a u Evropi, što je trebalo da bude njegova nova dužnost – i da se istovremeno ubrza odobrenje imenovanja generala Džozefa Danforda za novog komandanta u Avganistanu.
General Alen, koga je ovo zateklo u Vašingtonu, ostaje na dužnosti dok se ne utvrde sve činjenice. On je takođe general sa četiri zvezdice i, kao i Petraus, oženjen. U braku je (troje dece) sa Džil Keli, koja je inače volonterski „oficir za vezu” između vojske u Tampi, Florida,  i Stejt departmenta.
O najnovijem zapletu obavešten je i predsednik Barak Obama, koji se složio sa tim da se proces potvrđivanja novog položaja za Alena suspenduje.
Posebna istraga ovim povodom započeta je i u Pentagonu. Preljuba je inače, prema vojnom kodeksu ponašanja, kažnjiva.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.


  </body>
 </text>
</TEI>