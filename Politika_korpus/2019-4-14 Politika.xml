<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-4-14</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>https://www.politika.rs/sr/articles/archive/2019/4/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Šarčević: Udar na roditeljski džep daće rezultate
Poslednji godišnji izveštaj Instituta za javno zdravlje Srbije „Dr Milan Jovanović Batut” govori da roditelji u našoj zemlji imaju veći otpor prema vakcinaciji dece „ozloglašenom” MMR vakcinom protiv malih boginja, zaušaka i rubeole nego prema ostalim obaveznim pelcovanjima. Lane je 91,8 odsto mališana predškolskog uzrasta primilo MMR vakcinu, dok je obuhvat iste populacije imunizacijom protiv difterije i tetanusa 94,6 odsto, a protiv dečje paralize 94,4 odsto. Ovo znači da do kraja 2018. godine više od osam odsto predškolaca nije imalo uredno popunjen vakcinalni karton, pa ne čudi onda što je na samom početku ovogodišnjeg upisa prvaka u osmoletke Mladen Šarčević, ministar prosvete, krenuo žestoko da upozorava roditelje na sankcije koje im sleduju ukoliko do 1. septembra ne pelcuju decu.
Naglasio je da prvaci moraju krenuti u osnovnu školu, koja je zakonom obavezna, ali da to važi i za imunizaciju, pa „država neće biti blagonaklona” prema roditeljima koji je izbegavaju. U javnosti već neko vreme ministar podseća i na krajnju meru – izuzeće deteta iz porodice.
On je za „Politiku”, ipak, naglasio da ne treba preterivati u isticanju krajnje sankcije, jer se novčane kazne izriču uveliko i da je siguran da će ta akcija doneti odlične rezultate. Ministar ističe da je već 150 roditelja novčano kažnjeno.
– U slučajevima gde se roditelji baš zainate u odbijanju vakcinacije, ići će se i dalje, kao i u nekim inostranim zemljama, sve do izuzeća mališana iz porodice, ali to će biti u ekstremnim situacijama gde su uz to roditelji, na primer, narkomani. Ne znam koliko novčanih kazni prethodi izuzeću deteta, ali znam da krivičnog gonjenja nisu pošteđene i javne ličnosti koje šire lažne informacije o vakcinaciji, kao što su Jelena Karleuša, Mirjana Bobić Mojsilović i Maja Volk – napominje Šarčević i dodaje da „ne bi više raspravljao o tome šta će pravosuđe da radi”.


(Fo­to)


A kako će da delaju u osmoletkama ako im se, uprkos svim upozorenjima ministra, na početku naredne školske godine pojavi nevakcinisani prvak, nisu baš sasvim sigurni. Srećom, u većini škola tvrde da nisu ni morali lomiti koplja sa roditeljima u vezi s ovom zakonskom obavezom, jer su im dosad dolazili uredno vakcinisani prvaci.
Mladen Stevanović, direktor centralne beogradske OŠ „Kralj Petar Prvi”, ističe da u toku upisa oni dobijaju lekarsko uverenje na četiri strane u kojem piše da je dete spremno za polazak u školu i ne seća se da je na toj dokumentaciji ikada video napomenu da budući prvak nije vakcinisan. On dodaje da iz Ministarstva prosvete nisu dobili nikakvo uputstvo kako da postupaju ukoliko im na upis dođe uredno pregledan, ali neuredno pelcovan predškolac.
– Kontrolu vakcinalnog kartona obavlja nadležni dom zdravlja pre nego što izda potvrdu da je dete spremno za osmoletku. Nije na nama, već je na njima da to provere, opomenu roditelje i ako se oni protive vakcinaciji, obaveste nadležne službe. Osnovna škola je zakonska obaveza i moramo da primimo dete u nju. Događalo se da nam dođu mališani koji nisu pohađali obavezno predškolsko obrazovanje, pa smo ih opet upisivali u školu – objašnjava Stevanović i ističe da se apsolutno zalaže za vakcinaciju, jer je ona u interesu opšteg zdravlja i dece.
Dragan Resimić, direktor OŠ „Rajak Pavićević” u Bajinoj Bašti, kaže da se u dosadašnjoj praksi nije susreo sa roditeljima koji ne žele da vakcinišu budućeg prvaka.
– Imamo trenutno četiri uredno vakcinisana prvačka odeljenja. Ovo je mala sredina i homogena je. Nemamo, srećom, roditelja koji štrče po pitanju vakcinacije, koju podržavam. Moji rođaci iz Austrije, međutim, neće da vakcinišu svoju decu, kažu da se to kod njih masovno događa. Žalili su mi se da im država pravi ozbiljne probleme, ali da se nekako snalaze, jer pronađu doktore koji podržavaju njihov stav – objašnjava Resimić i dodaje da će, ako u bajinobaštansku osmoletku dođe nevakcinisano dete, odmah angažovati pedagoga i pozvati na razgovor roditelje da probaju da ih ubede u bitnost vakcinacije.

Uglavnom minimalne novčane kazne
U Prekršajnom sudu u Beogradu za 15 meseci (od 1. januara 2018. do 1. aprila 2019. godine) formirano je 228 predmeta po prekršajnim prijavama koje je zbog nevakcinisanja dece, u skladu sa Zakonom o zaštiti stanovništva od zaraznih bolesti, podnela Zdravstvena inspekcija pri Ministarstvu zdravlja. Najvećem broju roditelja izrečene su opomene s obzirom na to da su pre ili u toku postupka odlučili da vakcinišu svoju decu. Roditeljima koji ni posle podnošenja prekršajne prijave nisu odveli dete kod pedijatra i vakcinisali ga izrečena je novčana kazna koja je u proseku iznosila 30.000 dinara.
Zakon o zaštiti stanovnika, kako za „Politiku” kaže Milan Marinović, predsednik beogradskog Prekršajnog suda, propisuje kaznu od 30.000 do 150.000 dinara, a kazne koje su izricane bile su u većini slučajeva minimalne.
– U većini slučajeva, sudije su izricale opomene zbog toga što su roditelji pre ili u toku postupka pred Prekršajnim sudom odveli decu na vakcinisanje. U slučaju kada to nisu uradili, izricana je novčana kazna. Poenta zakona nije da onaj koji je učinio nešto što je suprotno zakonu bude kažnjen, nego da po njemu postupi, makar i naknadno. Oslobađajuće presude donošene su u slučajevima kada Zdravstvena inspekcija nije uspela da dokaže da je učinjen prekršaj – objašnjava Marinović.
Prilikom odmeravanja kazne, navodi naš sagovornik, sudija mora da poštuje zakon, ali mora da uzme u obzir i druge okolnosti: da li je okrivljeni ranije osuđivan, njegove porodične prilike... Inspekcija koja je podnela prijavu ima pravo da se žali na izrečenu presudu, ali to se dosada nikada nije dogodilo.


(Fo­to)


Na pitanje koliko vremenski traje prekršajni postupak zbog nevakcinisanja, predsednik Prekršajnog suda kaže da pravila – nema.
– To najviše zavisi od toga da li možemo da dođemo do okrivljenog. Dešavalo se u praksi da se on odazove na prvi poziv, ali i da do njega ne možemo da dođemo jednu godinu. Posebno u Beogradu ovi postupci traju nešto duže – objašnjava Marinović.
Naš sagovornik kaže da svaka izrečena sankcija, pa i opomena, ulazi u registar prekršajnih sankcija.
– Ono što treba da se razjasni jeste da je opomena prekršajna sankcija, ali ne i vid kazne. Prekršajne sankcije su mere upozorenja, odnosno opomena, ukor za maloletnika i zaštitne mere (na primer, zabrana upravljanja motornim vozilom). U kazne se ubrajaju: kazna zatvora, rad u javnom interesu i novčana kazna. Za razliku od kazni koje se, kada uđu u registar, brišu četiri godine posle pravnosnažnosti ako niste učinili neki novi prekršaj, opomena se briše posle jedne godine – navodi Marinović.
    </div>
    <div id="kolumna">
Mobilni klinci
Današnja deca prvo nauče da igraju kompjuterske igrice, a tek onda se, eventualno, popnu na drvo. Zato, dok ne odrastu, teško razlikuju trešnju od lubenice. Umesto da trče po poljima cveća i livada, što bi rekao pokojni pesnik Dobrica Erić, ili da igraju fudbal i basket na terenima između sivih solitera, detinjstvo provode sami u sobama. Otuđeni od spoljnog sveta, drugara, neba, sunca i vetra pronašli su novi univerzum kroz koji lebde, gledajući u ekrane pametnih telefona, tableta ili računara.
Tako se ulazi u virtuelnu realnost, mada je daleko upečatljivije, ako se traganje za pravom istinom prevede u sferu filma, u „Matriks”. Tamo gde vladaju zadivljujući prelazi između različitih stvarnosti: u onom, beznačajnom, koji se vodi na svežem vazduhu ili u učionici i drugom, daleko stvarnijem, koji se živi u sobama uz mobilni superaparat koji se već pretvara u prirodni produžetak prstiju. Deca će uskoro čitati o Petru Panu koji se penje s nivoa na nivo igrice o zemlji Nedođiji, dok ga, umesto u snovima, po ekranu juri zli kapetan koji, umesto kuke, koristi Samsung galaksi.
Da li se pre nekoliko dana nesrećni dvanaestogodišnji dečak s Novog Beograda ubio skočivši sa 7. sprata jer mu je majka zabranila da igra kompjuterske igrice? Ko zna, tragedija je isuviše velika da bismo olako donosili zaključke, ali se pominje da je dečak igrao jednu od najpopularnijih video-igrica na svetu koja izaziva najteži oblik zavisnosti, poput heroinske. Ali, nekoliko dana ranije, devetnaestogodišnja devojka iz Niša pravila je video-klipove s drugovima na krovu stambene zgrade. Tražeći najbolji kadar, kako bi opčinila svoje pratioce na društvenim mrežama, ona je zakoračila u ambis. Posle nekoliko sekundi bila je mrtva.
Poznajem mnogo tinejdžera u mom kraju koji se pentraju po krovovima zgrada, kako bi napravili što atraktivniji kadar ili video-zapis, a potom ga okačili na „Instagram”. Kada ih opomenem da je to što čine opasno po život, oni mi se smeju kao biću iz pećinskog doba. Iako nisam građen kao dinosaurus, osećam da imam nešto zajedničko s tom plemenitom životinjom. Naime, predosećam da nestajem u informatičkom ledenom dobu novog totalitarizma. Prvo, mozak nam je istog obima, dakle, skromnih razmera. Druga sličnost s dinosaurusima jeste ta da osećam ledeni dah smrti u tom besmislenom i beskrajnom sajber kosmosu, gde bi Gogolja proglasili netalentovanim, Čehova sterilnim, a Prusta preopširnim.
Dečje poimanje realnosti, dakle, nisu ivice krova, već imaginarni svet novih tehnologija u kojima lebde. Taj svet ne poznaje silu gravitacije, već nudi opsenu globalne popularnosti. Zbog toga je mlada Nišlijka poginula. U tih nekoliko sekundi, ona nije hodala pažljivo, već je zakoračila u paralelni, virtuelni kosmos koji se ne poklapa s dimenzijama krova, na kom su se igrala naša deca. To je pošast novog sveta.


Dragan Stojanović


U američkom Grand kanjonu poginulo je više od 50 mladih osoba. Pravili su selfije, nesvesni da idu po tankoj liniji života i smrti. Verujući u besmrtnost na društvenim mrežama i sabirajući lajkove, završili su u provaliji, hipnotisani besmislenom popularnošću i brojem pratilaca. Veličanstvenu arhitekturu prirode nisu posmatrali svojim očima, kako bi čudesne pejzaže zauvek uskladištili u svojim uspomenama. Oni su težili ka nečem drugom. Da te slike uskladište u memorije mobilnih aparata tek nekoliko sekundi, a da ih zatim podele sa svojim sledbenicima sajber sveta. U novoj stvarnosti, ljudski kontakt postao je subverzija.
Posmatram dečurliju kojima oči sijaju kao displeji pametnih mobilnih telefona i čiji su prsti, u evolutivnom haj-tek procesu, postali neproporcionalno dugački u odnosu na šake zbog kuckanja tupavih es-em-esova, lajkova i ko zna čega još te će, možda, već u narednoj generaciji, postati naša mala, slatka čudovišta.
Pijuckaju sokiće jedni pored drugih u kafićima, međusobno su udaljeni svetlosnim godinama. I kad se dodirnu borave u različitim hemisferama. Umesto da razgovaraju, sedeći za istim stolom, šalju poruke. Hipnotički put ka apokaliptičnoj virtuelnoj realnosti jeste put bez povratka. Ako neko ipak uspe da se vrati nazad, nećemo ga prepoznati. Ko još ozbiljno razgovara s robotima?
Kako da dopremo do naše dece i vratimo ih na sportske terene ili ih popnemo na drvo? Dugo nisam video devojčice koje igraju lastiš ili musave dečake kako igraju basket po kiši.
Dok trčimo od posla do posla, srećni što ga uopšte imamo, ne obraćamo pažnju na klince i prepuštamo ih moćnim uređajima koji ih vaspitavaju umesto nas. Uskoro će ih pomaziti po glavi i poljubiti pred spavanje.
Zbog toga treba analizirati šta rade bogati Amerikanci, oni koji su stvorili novi informatički svet i veštačku inteligenciju koja je već preuzela vlast nad izgubljenim dušama. U najskupljim privatnim školama deca se igraju kockama, a zabranjena je upotreba tehnologija, piše „Njujork tajms”.
Nova kasta superbogataša stvara naslednike koji se vraćaju u realnost, dok milioni siromašnih i njihovi naslednici, naša deca, postaju zavisnici virtuelne diktature. Naime, ne smeju da se okrenu oko sebe, kako bi osetili sunce i vetar, jer će im sve konačno postati jasno. Zato im se ne dozvoljava da skrenu pogled s ekrana!
    </div>
    <div id="magazin">
Pola istine je gore od laži
Novinarstvo je za dopisnicu Radio-televizije Srbije Jelenu Božović bio logičan izbor, jer je, na taj način, koristila priliku da putuje, uči i upoznaje različite kulture, nove ljude i mesta, sve ono što odgovara njenoj prirodi. Na pragu studija razmišljala je o mogućnostima koje je očekuju, da bi posle došlo do „spuštanja na zemlju” – malo razočaranja, puno truda, neizbežnih kompromisa i uporna potraga za sopstvenim mestom među ljudima i u profesiji.
To što je rođena u Sevojnu kraj Užica, u martu 1963. godine, smatra privilegijom i darom, jer, kako kaže, to je bilo lepo vreme za odrastanje. Uz to i divno mesto i sjajni ljudi uz koje je proteklo njeno detinjstvo. U njenom životu i profesionalnoj novinarskoj karijeri ključnu ulogu odigrala je porodica, sa urednim ritmom života i vrednostima koje su obeležile dve neprikosnovene „parole”, koje je mama, nezvanični glasnogovornik kuće, neumorno ponavljala: sve može da se popravi, osim nepoštenja i rad se uvek isplati.
„I danas kada razmišljam o onome što me je odredilo, znam da je to, bez obzira na sva drugačija iskustva, ostalo da živi u meni. I znam da mi zato ništa nije bilo teško. Kada sam završila studije novinarstva na Fakultetu političkih nauka u Beogradu, vratila sam se u rodno mesto sa divnim idejama, planovima i željama... Ako nešto nisam od svega ostvarila, ne krivim nikoga drugog osim sebe”, tvrdi Jelena Božović.
I kaže da koristi svaku priliku da nešto novo sazna. Uči čitajući i slušajući ljude koji su autoriteti, ne definicijom položaja na kome se nalaze već svojim znanjem, mudrošću i integritetom. Iako se čini da ih je sve manje u ovom vremenu rastakanja kompetentnosti i profesionalnosti, oni su tu i samo oni mogu pomoći da se spreči destrukcija ovog društva. Njeni su uzori i učitelji – Jova Šćekić i Sergije Lukač. Originalni, neponovljivi, ubeđeni da je pamet najjače oružje kulturnog čoveka.
„Novinarstvo danas je ono što smo svi mi – tužno, stresno, teško. U ovom poslu su mnogi zaboravili, doduše, neki verovatno nikada nisu ni znali, da je kategorija odgovornosti pred istinom i gledaocima neprikosnovena. Da je ’pola istine gore od laži’, da delovanje u javnom prostoru iziskuje ozbiljnost, posvećenost i veliki rad”, ističe Jelena Božović.
Uprkos svim problemima sa kojima se novinarstvo danas suočava, ona veruje da ovu profesiju morate ne samo da volite nego da je obožavate. Kaže da nije lako biti dopisnik RTS-a iz Užica, ali dodaje da je svesna da je težak novinarski hleb bilo da se radi u Beogradu bilo u nekog drugom gradu u Srbiji. Posebno izdvaja da nije lako svakog dana biti drugačiji, aktuelan i interesantan u prilogu koji priprema.
„Rutina je pogubna, a stagnacija nije stagnacija, već nazadovanje. Ali u životu nijedna dobra stvar se ne dešava sama od sebe ni lako. Tako da svoj posao ne merim stepenom opterećenja dok pripremam neki prilog, već rezultatom – da li sam postigla, dokazala i ukazala na ono što je bila ideja. Opet, dopisnici su srećni novinari – u mom kraju svaki dan može biti jedan lep susret sa nekim interesantnim žiteljem Tare, Kosjerića, putnikom u Mokroj Gori... Važne teme nisu samo u prestonici, važni događaji i ljudi osvanu i ovde”, ističe Jelena.
Upravo zbog tog rada van prestoničke gužve, ona misli da su dopisnici specifičan soj novinara, pre svega po sposobnosti prilagođavanja, improvizacije i snalaženja u gotovo nemogućim situacijama. Naš gledalac ne mora da zna, najčešće i ne zna, da li je novinarska ekipa gurala automobil nekim zaobilaznim putevima, koliko su se u požarima nagutali dima ili da li smo se prehladili dok smo izveštavali sa poplava. To su sve problemi koji se u hodu rešavaju i to nije ništa neobično.
„Smeta mi sve komplikovaniji pristup informacijama odgovornih institucija i službi, izvesna centralizacija, sporost, inertnost… Mi smo u dnevnom informativnom programu, a prilično je komplikovano dobiti objašnjenje i odgovor one druge, odgovorne strane za neku situaciju na terenu”, rekla je Jelena.
Iako ima bogato iskustvo, priznaje da uvek ima nekakvu tremu kada se emituje njen prilog. „Najčešće pomislim: moglo je i bolje. Osećam odgovornost prema sagovornicima, jer u montaži biram deo njihove izjave koja će ići u etar.” A potom, kako iza priloga koji priprema stoje i njene kolege, snimatelji, montažeri, dopisništvo, javni servis RTS, svesna je i te odgovornosti.
„Stalo mi je do mišljenja gledalaca, važno mi je šta o mom radu misli i moja porodica. Suprug, sinovi, mama, svi oni dele ovaj moj novinarski znoj, zadovoljstvo i nervozu. Nekako idemo u paketu, jer ovaj se posao ne ostavlja u redakciji niti ima svoje osmočasovno radno vreme. I kada jednog dana više ne budem, zvanično, novinar, kada sklopim laptop, mislim da ću pamtiti divnog Ljubu Simovića i intervju koji sam sa njim uradila, nepredvidivog i genijalnog profesora Kusturicu, smrzavanje sa čika Radošem na Zlataru, male đake pešake na Jabuci, gospodina Radojka Maksića, sa Ponikava Stanku, koja je i u osamdesetim granatirala gradonosne oblake, olimpijske igre u Sočiju, zimske, na kojima sam se kuvala u pretoploj garderobi na 22 stepena na obali Crnog mora... I mislim da ću biti bogata i zadovoljna”, zaključuje Jelena Božović.

Holivudska priča na srpski način
Iako ga je očev prijatelj Pavle Vuisić nekada davno vodio na kasting za ulogu plavokosog dečaka u italijansko-jugoslovenskom koprodukcionom filmu „Stepa”, Jovanu Saviću tada nije bilo suđeno da stane pred filmske kamere. Život ga je odveo na drugu stranu. Studirao je pravo, svirao rok i bluz i borio se da porodici obezbedi pristojan život. A onda je unuku nekadašnjeg kraljevog obućara i velikog dobrotvora Narodnog pozorišta život pružio drugu šansu. Sasvim neočekivano, ocu poznatog beogradskog glumca Viktora Savića ponuđeno je da glumi. I to u 62. godini.
– Pre tačno tri godine gostovao sam s nekoliko muzičara u Jutarnjem programu RTS-a povodom projekta „Stari rok majstori”. Sećam se, bila je subota, rano jutro, mi smo najavljivali poslednji od tri koncerta koji je trebalo da se održi u „Zvezdara teatru”. Nakon mesec i po dana, dolazi Viktor kod mene i kaže mi kako mu je reditelj Balša Đogo pokazao mobilni telefon na kojem je bila moja slika. Ja u čudu. Ne shvatam o čemu se radi, a sin mi kaže da Balša sprema neku krimi-seriju, za koju ima scenario u kojem ima dva razrađena lika. Ženski, koji je namenio Jeleni Đokić, i muški, koji bi želeo da glumim – ja! Video me je kada sam gostovao na RTS-u i odlučio da lik Bogdana Stanića Skocija poveri naturščiku – priča Jovan Savić, dok uz smeh objašnjava kako se obreo u seriji „Pet” i zbunio gledaoce koji nisu mogli da se sete gde su ga ranije gledali.
Priča i kako su se Balša Đogo i ekipa iz serije šalili da su za Skocija doveli glumca iz Holivuda, ali i kako je sinu, pre nego što je prelomio i odlučio da stane pred kamere, ozbiljno rekao da to nije za njega.
„Ma daj, Viktore, nije to za mene. Niti me to interesuje. Sine, ne znam ja to, čak ni u dramsku sekciju nisam išao”, rekao je, a Viktor mu je odgovorio kako reditelj Balša Đogo ne želi negativan odgovor.
– Onda sam pitao sina šta on misli o svemu, jer ne želim da sliku koju sam ceo život gradio o sebi pokvarim jednim nepromišljenim potezom. A on mi kaže: „Prihvati” – priča nekadašnji službenik UNHCR-a, koji je, po pravilima te organizacije, u 62. godini otišao u penziju. I nakon penzionisanja, sasvim nenadano, otvorio novo poglavlje u sopstvenom životu.
– Pristao sam, Balša mi je doneo scenario i ja sam, iako nikada nisam bio štreber, ozbiljno prionuo na posao. Znao sam da moram dobro da naučim tekst jer, u suprotnom, neću moći ništa da uradim. Da ću se paralisati – priča naš sagovornik, priznajući da je, uz svoj, naučio i tekst namenjen ostalim glumcima.
– Viktoru su rekli: „Ćale ti je postavio nove standarde! Ni zbog čega se ne buni, zna uloge, celu scenu.” A ja sam prosto morao tako da bih se opustio. I u muzici vam je slično. Pošto uglavnom radim obrade, ako ne znam tekst, ne mogu da uđem u melodiju i nikome onda nisam interesantan – objašnjava novopečeni glumac koji pamti da je prvu scenu snimio 4. avgusta 2016. i da je imao tremu, ali ne onu parališuću.
– Ako se sećate, to je ona scena u prvoj epizodi gde sedim u kafiću i imam telefonski razgovor. Tek posle pola sata snimao sam scenu sa Hristinom Popović, kojoj sam u seriji ujak. Pre nego što smo počeli da snimamo, predstavio sam joj se. Rekao sam: „Ja sam Viktorov tata. I samo da znaš, ovo mi je prvi put.” A ona na to kaže: „Hvala bogu da dobijem nekoga kome je prvi put.” I tako smo uz smeh probili led – priča otac Viktora Savića, koji mu je pomogao da se pripremi za ulogu koju je naučio kao pesmicu.
– Sve me je Viktor naučio. Šta sam ja znao kako se priprema uloga, učio sam je kao pesmicu. Pa otišao kod Viktora na sprat iznad nas da me presliša. A on mi rekao da zaboravim sve što sam naučio i da je osnovno pravilo da sve radim što jednostavnije. Po principu manje je više, više je manje. I da ne mlatim rukama i nogama. Nedelju dana mi je davao časove. Moram da priznam da nemam strah od kamere, od ljudi. Mnogo je neprijatnije kada sa bendom izađete na scenu pred stotinu ljudi. Tokom snimanja sam se opuštao i, na kraju, počeo da uživam – priča Jovan Savić, naturščik koji je proveo dvadeset snimajućih dana na setu serije „Pet”, tokom kojih nije imao nijednu zajedničku scenu sa sinom Viktorom, koji je, u međuvremenu, takođe dobio jednu od uloga u krimi-seriji Balše Đoga.
Priča naš sagovornik i kako je neizmerno zahvalan svima koji su bili uključeni u rad na seriji, jer im je njihov odnos prema njemu bio od velike pomoći.
– Kada vam neko podigne samopouzdanje, to je zaista ogromna pomoć. A snimali smo nekada po ceo dan i noć, bili u Herceg Novom – priča naturščik koji sebe tokom snimanja nije želeo da vidi na ekranu.
– Sada gledam i, iskreno, ako me pitate da li bih nešto promenio, odgovor je potvrdan. Promenio bih sebe! Svoj fizički izgled. Zato nisam ni želeo da gledam snimljene kadrove dok sve nije bilo završeno. Da sam pogledao materijal tokom snimanja razmišljao bih dok sam pred kamerama da li je nešto dobro ili nije, da li sam uvukao stomak, da li sam se namestio ovako ili onako – priznaje Jovan Savić.
Na pitanje da li je zadovoljan obavljenim poslom, odgovara da jeste.
– Odrastao sam na ulici, cela moja generacija je tako odrasla. Imali smo dežurnu kevu kod koje bismo skrivali cigarete, svi smo nosili kožne jakne. Meni je miris ulice i te kako poznat. Motore sam vozio još od petnaeste ili šesnaeste godine. Svega je tu bilo, onoga nečega što je išlo uz jednu mladost vremena u kojem sam tada živeo. Visio sam kod nekadašnje Osme, sada Treće beogradske gimnazije, s parkiranim motorima smo stajali na uglu Ulice Svetozara Markovića i Bulevara revolucije. Studirao sam pravo, pa mi je to bila usputna stanica. Tako da cela ova priča iz serije koja je vezana za moj lik ima miris moje mladosti i mog života. Naravno, ne u meri u kojoj moj lik prolazi kroz život – priča Jovan i priznaje kako mu je bilo najvažnije kako će članovi porodice i prijatelji oceniti njegov „novi posao”.
A oni su bili – oduševljeni.
– Ni moja žena, koja je veliki kritičar, ne može da nađe neku manu. Pre dolaska u „Politiku” bio sam u Komercijalnoj banci i jedna žena mi tamo reče: „Fenomenalni ste, a i serija.” A Viktor mi kaže: „Vrh!” To mi je bitno. I šta mi kažu glumci. Ne mogu da ih nazovem kolegama – kaže, smejući se.
Priznaje Jovan i da bi voleo da se nastavi priča o pet žena koje uzimaju pravdu u svoje ruke. Da bude i druga sezona serije. A o nekim budućim ulogama ne razmišlja previše.
– Ako neko prepozna da mu odgovaram za neki lik, onda u redu. Što da ne! To je holivudski san. Neki kažu srpski. Zapravo je holivudska priča, nije srpski san koji ja nikada nisam sanjao – kaže Jovan Savić.
    </div>
    <div id="kolumna">
​Morate se odupreti
„Morate se odupreti, možete se odupreti”, uzvikivao je Asanž dok su ga sedmorica policajaca maltene iznosili iz ekvadorske ambasade u Londonu i ubacivali u policijski kombi. Sada se uglavnom raspravlja o pravnim tehnikalijama i pomalo se gubi iz vida ovo Asanžovo upozorenje. Ali biće kasno ako prođe još sedam godina, koliko se Asanž skrivao u ekvadorskoj ambasadi, da bi se pokazalo da je bio u pravu – kao kada je govorio da nije paranoik i da je pozadina optužbi za seksualno uznemiravanje, koje je negirao, politička a da je cilj njegovo izručenje SAD. Kazna za objavljivanje stotine hiljada depeša koje su razotkrile najmračnije tajne američke politike bila je zapečaćena, „čekala” je promenu vlasti u Ekvadoru i trenutak kada će hapšenje dobro doći u političkoj borbi.
PRAVO DA ZNAMO: Razotkriveni su poverljivi američki vojni dosijei iz Iraka i Avganistana, neustavan program nadzora u SAD i drugim zemljama, objavljena je elektronska pošta koja je pokazala da su Demokratski nacionalni komitet i Hilari Klinton lagali o mnogim stvarima. „Teorertičar zavera”, kako su Asanža nazivali oni kojima nije odgovaralo da se te informacije iznesu u javnost, objavio je američke diplomatske depeše koje pokrivaju gotovo svaku zemlju na svetu. Zastupao je ideju da javnost treba da zna stvari koje vlade žele da sakriju. Niko nije demantovao depeše i dokumente koje je objavio. Čak su ih prenosili mejnstrim mediji, a onda se postavilo pitanje da li je Asanž novinar, uzbunjivač, strani agent, opsenar...
Tramp je u predizbornoj kampanji bio oduševljen „Vikiliksom”, jer je Asanž otkrivao ono što je išlo naruku budućem predsedniku. Sada kada hapšenje sprovodi sistem kojim Tramp ne upravlja, on i nije baš oduševljen. Rekao je da ne zna ništa o tome i da „Vikiliks” nije u „njegovom fazonu”. U igri su sada i neka dvojica ruskih hakera, a čim se dođe do ruskog uticaja na meti će se ponovo naći američki predsednik. Jasno je da će optužnica protiv Asanža u SAD biti proširena: rezultat neće biti samo povećanje kazne, nego potpuno redefinisanje sistema.
URONjENI U MRAK: Naravno da nije u pitanju samo uspostavljanje opasnog presedana za prava novinara. Novinarstvo u svom izvornom obliku je već odavno postalo nepotrebna profesija. Ni pitanje istine više nije tema. Termin „postistina” je već odavno zastareo. Istina je nestala zajedno sa svim građanskim demokratskim pravima, poput glasanja na izborima i referendumima, ili suverenim pravom država da upravljaju u skladu sa pozitivnim pravom.


Užasnut pogled lemura u zoološkom vrtu: Kako nam se ovo dogodilo
(Foto)


Politika glasne političke tišine i forsiranog virtuelnog kovitlaca potapa sva uverenja, važeća međunarodna i sistemska pravila. Više se ništa ne vidi, kao da smo svi uronjeni u gusto crno mašinsko ulje, koje klizi oko naših života. Zar ne bi tako trebalo da se osećaju građani Velike Britanije ili Makedonije, koji su glasali o nečemu i rekli šta misle. Ili svi ostali u EU koji imaju svoje nacionalne i ekonomske interese? Kako li se osećaju građani Latinske Amerike, Venecuele, koje tek čeka ono što se dogodilo Iračanima, Avganistancima, Sirijcima i kome sve ne?
BREGZISTENCIJA: Britanski ministar finansija Filip Hamond najavljuje mogućnost da se pred britanskim parlamentom nađe predlog drugog referenduma o bregzitu, iako takva ideja prošlog meseca – u vidu nekoliko različitih predloga sporazumu premijerke Tereze Mej – nije dobila većinsku podršku poslanika. Odlaganje izlaska se prolongira. Da li će Britanci glasati za Evropski parlament i dobiti pravo da odlučuju o nečemu u čemu će možda ostati ili ne?
Dok su ga izvlačili iz ekvadorske ambasade, Asanž je držao u rukama knjigu Gora Vidala u kojoj je govorio o istorijskoj osnovi vojno-industrijskog kompleksa i ekspanziji izvršne moći u SAD koja je dovela do sintagme „imperijalno predsedništvo”.
Došli su po Asanža, došli su po naftu, po bregzit, po mnoge druge. Pitaće nas neko: „Gde smo tada bili”. A mi ćemo se pitati: „Kako nam se ovo dogodilo?” – kada ponovo dođu po nas. Zato se treba boriti za istinu, ne kao za romantičarsku i idealističku utopiju – nego kao ključ opstanka.

Voda dobar sluga, zao gospodar
U Republici Srbiji u 2018. godini navodnjavana su samo 46.823 hektara poljoprivrednih površina, što je za sedam odsto manje nego u 2017. godini, saopštio je Republički zavod za statistiku početkom ove godine. Dakle, navodnjava se manje od 1,5 odsto obradivih površina, a u svetu je to čak 17 odsto. U Srbiji se navodnjavaju oranice i bašte (95,3 odsto) i one imaju najveći udeo u ukupno navodnjavanim površinama, a slede voćnjaci (sa 4,3 odsto) i ostale poljoprivredne površine (sa udelom od 0,4 odsto). Navodnjavanjem je u 2018. godini ukupno zahvaćeno 54.540 kubnih metara vode, što je za 27,5 odsto manje nego u 2017. godini. Najviše vode crpelo se iz vodotokova – 88,3 odsto, dok su preostale količine zahvaćene iz podzemnih voda, jezera, akumulacija i iz vodovodne mreže. Najzastupljeniji tip navodnjavanja bio je orošavanje. Od ukupne površine orošavanjem se navodnjavalo 93,9 odsto površine, kapanjem šest odsto, a površinski se navodnjavalo svega 0,1 odsto njiva. U sušnim godinama voda se pokazala kao dobar sluga, ali je i zao gospodar, kad je ima previše.
Proteklih decenija vladalo je mišljenje da se navodnjava bar 100.000 hektara. U svakoj sušnoj godini štete od suša budu veće od po milijardu dolara. Tako je u Srbiji bilo 2003, 2005, zatim 2012, pa 2017. godine, kad je šteta bila 1,5 milijardi dolara, uz pad proizvodnje od 10,7 odsto. Loša će biti i 2019. godina. Za novac koji samo u jednoj godini odnese suša, mogli bi se izgraditi sistemi za navodnjavanje.
Naučnici su zabrinuti za sudbinu poljoprivrede u Srbiji, pogotovo stočarstva, koje godišnje opada po stopi od dva do tri odsto. Dokaz višedecenijskog uništavanja stočarstva je da ono u godišnjem bruto proizvodu agrara učestvuje u Srbiji sa 30 odsto, dok to u svetu nije manje od 60 odsto. Sad je počelo da se gradi 18 sistema za navodnjavanje u Vojvodini. To je dobro. Ali ukoliko hitno u stajama ne bude najmanje 100.000 grla goveda, biće veća šteta nego korist. Jer, ako u narednih pola veka budemo zalivali plodne oranice, čiji kvalitet zemljišta stalno opada (sad u zemljištu imamo manje od tri odsto humusa), a ne bude prirodnog đubriva, od žitnice zemlje, po prinosima, stvorićemo pustinju.
Da se u Srbiji ne koristi prirodno bogatstvo voda, ali ni ono što je čovek stvorio, najbolji dokaz je hidrosistem DTD. Ako je gazdovanje vodama jedno od osnovnih merila civilizacije, onda ne treba da čudi to što je bečkom dvoru 1791. godine bilo potrebno samo deset dana da odobri plan inženjera Jožefa Kiša o spajanju Dunava sa Tisom, kanalom dugim 100 kilometara. Kanal je trebalo da skrati vodeni put između te dve reke za 260 kilometara, a iznad svega „da ocedi” plodnu bačku zemlju. Plan je dvoru upućen 12. decembra, a razmatran je i povoljno ocenjen 22. decembra iste godine. Kanal Dunav–Tisa–Dunav, poznatiji kao Franc Jozefov ili Veliki bački kanal, počeo je da se gradi 1793. godine, a pušten je u rad 1802. godine.
Tada je to bio najveći zahvat u Jugoistočnoj Evropi, na kojem je 150 godina kasnije, 1947. godine, začeta ideja o premrežavanju čitave vojvođanske ravnice. Jer, Nikola Mirkov, idejni tvorac Hidrosistema DTD, shvatao je režim kao „živi organizam”. Kanal je pušten u rad 1977. godine. Danas obuhvata 960 kilometara kanalske mreže, 24 regulacione i pet sigurnosnih ustava, 16 malih i šest velikih crpnih stanica i 84 mosta. U toku njegove izgradnje iskopano je 135 miliona kubika zemlje i ugrađeno pola miliona tona kubika betona. Danas u njemu ima oko 15 miliona kubika mulja koji treba da se očisti. Procenjuje se da je tada u kanal uloženo ukupno oko milijardu dolara.
To je danas najveća mrtva investicija u Evropi. Potrebno ga je oživeti kako bi njime plovili brodovi i zalivale se njive u Vojvodini, gde ima 1,7 miliona hektara oranica. Dakle, ako se uzme da u Vojvodini ima 22.000 kilometara pod kanalskom mrežom, ako bi sa jedne i druge strane kanala obuhvatili po 100 metara, može se navodnjavati 44.000 hektara. Cilj njegove izgradnje bio je da odvodi suvišne vode sa milion hektara i da navodnjava 500.000 hektara. Prvu funkciju je ispunjavao sve do 2005. godine, a drugu nije nikada.
Član Naučnog društva ekonomista Srbije i publicista

Banke su kupile jednu robu, a prodavale drugu
Na dan 6. aprila 2019. godine u „Politici” sam objavio prilog u kojem je obrađena pravna dimenzija obračuna kredita po kursu za švajcarce. Ovim povodom javnosti se obraćam kao nekadašnji profesor Bankarskog računovodstva i bilansa i kao naučni radnik koji je na temelju stvarnih bilansa bankarskog sektora u Republici Srbiji izveo dokaze koje na ovaj način sa stručnom i naučnom odgovornošću prezentiram javnosti.
U tu svrhu, radi jasnoće izloženih stavova, potrebno je da se detaljnije razjasne određene ekonomske kategorije.
Prva od njih je da se odgovori na pitanje: Šta čini depozite bankarskog sektora u Republici Srbiji u proteklim godinama?
Odgovor na ovo pitanje je jasan, precizan i nedvosmislen. Dominantni izvori sredstava koja se plasiraju u bankarskom sektoru Republike Srbije zasnovani su na: depozitima u RSD, depozitima u EUR i depozitima u USD. Depoziti u švajcarskim francima i drugim monetama zanemarivo su mali i nemaju bitniji uticaj na strukturu onog potencijala koji je služio kao podloga za bankovne plasmane u Srbiji. Prema tome, banke su na „ulaznoj kapiji” kupile robu pod deklaracijom „RSD”, „EUR”, „USD”. Po elementarnoj logici, one su mogle da prodaju samo tu „robu”. Razume se da je ta roba i prodata pod deklaracijom „dinarski krediti”. Na „ulaznoj kapiji” bankari su platili onu cenu koja je kursirana prema danu puštanja u tečaj kredita. Osim toga, oni su sa punim pravom zaračunali i ugovorenu kamatu.
Problem je, međutim, u tome što su oni na „izlaznoj kapiji” prodali drugu robu – švajcarce. Na taj način bankarski sistem je sve efekte multivalutnih fluktuacija prikazao kao svoje prihode i time drastično oštetio korisnike kredita. Konkretno, bankarski sistem je naplatio deflacioni efekat od 123 odsto za depozite čiji je deflacioni efekat bio 26 procenata za USD, 46 odsto za EUR i nula odsto za RSD. U tim okolnostima razlika nastala u multivalutnim fluktuacijama predstavlja ekstraprofit.
Iz takvog rezonovanja i tvrdnje sledi zaključak da se kriterijum poštenja u pravnim odnosima ove vrste može poštovati samo tako što se ekstraprofit ostvaren iz tog osnova isključuje iz bilansa uspeha banaka. To znači da se ta vrednost mora otpisati korisnicima kredita.
Tvrdnje na kojima zasnivam ove stavove sadržane su u realnim bilansima banaka u proteklim godinama. U tom smislu prezentacija ovih stavova zasnovana je na dokumentima, a ne na teorijskim hipotezama. Svu izvornu dokumentaciju iz koje su ovakvi stavovi izvedeni sam sačuvao i spreman sam da je prezentiram kao odgovor na bilo koju kritiku kojom se dovodi u sumnju ovakav stav.
Na osnovu izloženog, kao građanin predlažem da se koncepcija „leks specijalisa” zasniva na činjenici da se ekstraprofit bankarskog sektora zasnovan na multivalutnim fluktuacijama mora isključiti iz obračuna i otpisati korisnicima kredita.
Prof. dr

„Humanitarna” intervencija i njene posledice
Takozvane humanitarne intervencije bez odobrenja Saveta bezbednosti UN, navodno radi zaštite ljudskih ili manjinskih prava, uvele su u praksu međunarodnih odnosa zapadne zemlje, pre svega SAD i NATO, u vidu nasilnog kršenja suvereniteta zemalja članica UN. Počelo je intervencijom u Iraku 1991/92, da bi bombardovanjem SRJ 1999. ta praksa postala skoro uobičajena, uprkos protestima drugih zemalja i međunarodnih organizacija. Jednom prekršeno međunarodno pravo, Povelja UN i završni Helsinški dokument OEBS-a, uspostavilo se kao arbitrarna moć SAD i njenih saveznika iz NATO-a da vojno intervenišu, kad god procene da su njihovi interesi ugroženi.
Upravo smo obeležili 20 godina od bezdušne 78-dnevne agresije NATO-a na SRJ bez odobrenja SB UN, tokom koje je, osim ogromne materijalne štete od stotinu milijardi evra, ubijeno više od 1.000 vojnika i policajaca i oko 2.500 civila, a ranjeno 12.500 ljudi. Pored bombardovanja sofisticiranim krstarećim raketama i „tomahavcima”, na celo područje SRJ izbačene su hiljade tona razornih kasetnih i bombi sa osiromašenim uranijumom. One su, uz razaranja i direktne ljudske žrtve, potpuno zatrovale zemlju Srbije, a posebno Kosova i Metohije, pa za posledicu imaju i ubuduće će prouzrokovati pravu epidemiju malignih oboljenja naših građana.
Iz zapadnih zemalja i centrale NATO-a stalno se podvlači da ovu njihovu „humanitarnu” intervenciju (koju smatraju opravdanom) treba zaboraviti i krenuti u novu fazu odnosa. Da li je to uopšte moguće kad se zna da će decenijama i novorođena deca, mladi i stari svih uzrasta, obolevati od teških malignih bolesti za koje nema leka ili se teško leče, najčešće u stranim medicinskim ustanovama? Još je strašnija činjenica da su tom smrtonosnom prašinom natopljene zemlja i podzemne vode, tako da je sve što nikne i što koristimo u ishrani zatrovano i dugo će biti tako. Rizik od smrtnosti usled malignih bolesti na našim prostorima višestruko je uvećan i dugo će kositi i sledeće generacije. Italijanska parlamentarna komisija je, na bazi obaveštajnih podataka, dokazala da su italijanski vojnici koji su boravili na KiM bez odgovarajuće zaštite kakvu su imali američki vojnici masovno obolevali i umirali od posledica. Zato su pred sudovima obezbedili obeštećenje za porodice preminulih vojnika. Nemački naučnik Fridrih Vagner objavio je knjigu o oružju sa osiromašenim uranijumom, koje su najčešće koristile SAD. O tome je „Politika” pisala 4. aprila. „Posle upotrebe ovog oružja”, kako je pojasnio, „oslobađa se alfa-radioaktivno zračenje, a čestice se rasprše na delove koji su nekoliko stotina puta sitniji od crvenih krvnih zrnaca. Ljudi koji to udahnu u velikom su riziku da dobiju rak”, tvrdi Vagner, i dodaje da bi upotrebu osiromašenog uranijuma, s obzirom na njegovo dejstvo, trebalo smatrati ratnim zločinom. Dodao je da grupa advokata na Kosovu radi na tužbi protiv NATO-a, jer su se ljudi nakon rata masovno razbolevali i umirali. Stopa smrtnosti, kako je rekao, povećala se za 20 do 30 odsto, a svake godine obolelih je sve više, kaže ovaj nemački naučnik.

(Foto)

Vidimo to oko sebe svih ovih godina, mada nas od Zapada plaćeni nazovinaučni tumači ubeđuju da nam se to samo pričinjava. Pogledajmo pažljivije, pa ćemo se uveriti da je reč o svojevrsnoj epidemiji maligniteta. Pisac ovih redova je, na primer, pre tri godine zadobio retki maligni melanom oka koji se leči jedino u Švajcarskoj – skupom terapijom protonskim zračenjem. Ali, stvar je ozbiljnija: u stanu preko puta sused je dobio maligni tumor na mozgu, a iz stana iznad komšinica je operisala tumor na mozgu u Londonu, takođe specijalnim i skupim lečenjem. Poslednja vest je da je komšinica na spratu niže dobila tumor debelog creva na netipičnom mestu ispod jetre. Da li ovo, na samo jednom primeru, dovoljno svedoči da su posledice života u Beogradu, tokom bombardovanja NATO-a i posle njega, smrtonosne?
Ako zasad nemamo moći, ni dovoljne međunarodne podrške, da dobijemo nadoknadu ekonomske štete koja nam je protivpravnim bombardovanjem naneta, morali bismo, na bazi italijanskog presedana i tvrdnji pomenutog nemačkog i drugih naučnika, da obezbedimo da zapadne „humanitarne” zemlje i NATO makar snose troškove lečenja obolelih građana Srbije u svetskim i domaćim medicinskim centrima i institutima. To je nešto na čemu naša vlada i diplomatija moraju ozbiljno da rade u interesu zdravlja svojih građana i u interesu elementarne moralne higijene.
Redovni profesor univerziteta

Kosovo rodi Kursulu
Đakovica je tih prolećnih dana 1999. godine bila poluprazna. Bombe NATO-a i naređenje OVK da svi Albanci moraju da napuste Kosmet opustošili su taj mali simpatični gradić između Peći i Prizrena. Na samom ulazu u Đakovicu zgrada SUP-a, nekadašnje grandiozno zdanje, naprosto je razvaljena projektilima NATO-a.
Stara kasarna graničnog bataljona Vojske Jugoslavije, kompleks zgrada, magacina i hangara, odmah pored katoličke crkve, takođe je pretrpela teška oštećenja. Ipak, antenski stub, jedan od simbola grada, već danima odoleva raketama alijanse. Više od 40 raketa ispalio je NATO na taj antenski stub, a da ga nije ni oštetio.
Između stare srušene i nove potpuno nedirnute kasarne na drugom delu grada, prašnjave su ulice i sokaci, mukla tišina i razbijeni izlozi. Zašto NATO uopšte nije gađao novu kasarnu? Da li je već tada računao da će mu trebati za smeštaj njegovih trupa?
Direktor lokalnog radija, srpskog Radija Đakovica, koji je jedini radio na celom Kosmetu, gospodin Perković samo je zamišljeno gladio svoju bradu. Njegov radio ostao je bez tri važna repetitora, ali se snalaze i reemituju program Radio Beograda.
Đakovica je tih ratnih dana bila bez vode i najvećim delom dana i bez struje. NATO je pogodio lokalni vodovod, pa su cisterne vojske Jugoslavije snabdevale građane vodom. Ljudi su stoički podnosili teškoće, čak je i humor bio prisutan u razgovorima.
Desetak kilometara od Đakovice podnevno sunce poleglo je po lošem asfaltu lokalnog puta. Albanska sela u tišini, bez stanovnika. Sve što je moglo otišlo je u Albaniju ili Makedoniju. Na poziv Hašima Tačija i pod bombama NATO-a. Iza jedne velike bele albanske kuće, s ogromnim terasama, parkiran je džip „tojota”. Artiljerijski potpukovnik Dragan Jelić pronicljivo me i znatiželjno posmatra čupkajući svoje brkove. Komandant mu je već naredio da ih malo skrati, ali, pobogu, rat je, nema se vremena. Šumadinac sa pravom srpskom vojničkom terminologijom izražavanja. Čudno, mislio sam da su brkovi u jugoslovenskoj armiji rezervisani samo za pukovnike.
Vojnici potpukovnika Jelića pronašli su na obližnjoj livadi napuštenu belu kobilu pasmine halfinger i poklonili mu je za slučaj da „tojota” nije na raspolaganju. Nadimak Kursula nametnuo se sam od sebe, jer potpukovnik Jelić je pravi prototip srpskog artiljerijskog oficira. On komanduje jedinicom vučenih topova-haubica „nora” od 152 mm i američkim haubicama od 155 mm. Po potrebi otvara vatru i artiljerijom zaprečava teren pred pokušajima OVK i albanske vojske da uđu na prostore Kosmeta iz pravca Albanije. Naime, tih dana je albanska regularna vojska, uz sadejstvo terorista iz OVK, pokušala pešadijsko-tenkovski prodor preko naše granice. Jelićevi artiljerci odmah su dejstvovali i „nore” su uništile tri albanska tenka, a jedan teško oštetile.
– Znate, sve što sam učio u Vojnoj akademiji o artiljeriji sada moram da u hodu menjam i pronalazim nove načine upotrebe moje jedinice. U Akademiji i na kasnijim bojevim gađanjima uvek smo otvarali vatru sa brisanih prostora, sa livada i proplanaka, maskirani samo granjem i maskirnim mrežama. Gađali smo pod pretpostavkom da budući protivnik nema tako izrazitu vazdušnu superiornost. Eto, vidite šta imamo sada. NATO avijacija nam neprekidno visi nad glavama, bespilotne letelice i sateliti nas non-stop osmatraju i moramo da se branimo čestim manevrisanjem i savršenim maskiranjem. Nema više paljbe s otvorenih livada, poređani u crtu kao na filmovima. Sada se grupišemo na poseban način i računamo da nas protivnik odmah posle prve naše ispaljene granate može pronaći. I zato do sada nismo imali gubitaka. Na NATO avione iznad već smo oguglali.
Vojnički ručak u štabu potpukovnika Jelića: jagnjetina, sveže ispečen hleb, mladi luk i krastavci iz velikih konzervi. Pivo i odlično vino iz obližnje vinarije.
Tri dana posle bombardovanja stare kasarne u Đakovici potpukovnik Jelić je krenuo u obilazak onoga što je još ostalo na tom prostoru, nekoliko pomoćnih zgrada nije srušeno. Pola sata pre nego što je stigao do kasarne NATO je opet gađao taj prostor i kada se Jelić pojavio u krugu kasarne, gde se sve pušilo od požara, iz dima se pojavio vojnik sa žutim vatrogasnim šlemom na glavi. U rukama je nosio četiri automatske puške, pa je jedva stao mirno pred Jelićem.
– Gospodine potpukovniče, obišao sam sve objekte koji su sada opet gađani, nema žrtava, ali našao sam ove četiri puške, neko ih je ranije ostavio, šta da radim sa njima?
Potpukovnik je bio zadivljen vojnikovom hrabrošću i požrtvovanim vršenjem dužnosti. Kada se vojnik predstavio imenom, Jelić je bio ganut, vojnik je po nacionalnosti bio Mađar. Predložio ga je odmah za odlikovanje.
Pet dana kasnije u garnizonu Peć avijacija NATO-a takođe je srušila kasarnu, a iz ruševina je pred potpukovnika Jelića banuo sav sluđen i od eksplozija kontuzovan vojnik.
– Koji si, bre, ti?
– Vojnik u pritvoru na 30 dana, gospodine potpukovniče.
– Gotovo je sa pritvorom, vojniče!
Spuštao se sumrak nad plodnu metohijsku ravnicu. Obronci Juničkih planina još su bili prošarani snegom. Potpukovnik Jelić otpratio me je do prve krivine. Gore, na karauli Košare, poginuo je spasavajući svoje vojnike kapetan Krunoslav Ivanković, Hrvat koji je na srpskom Kosovu branio jugoslovensku granicu. Nije hteo da teroristima iz OVK ostavi telo svog poginulog vojnika. Ostavio je iza sebe ženu i dvoje dece...
    </div>
<div id="magazin">
Draga stara dama
Slećemo u Pizu na Aerodrom „Galileo Galilej” koji je dobio ime po čuvenom astronomu, matematičaru i filozofu, rođenom u ovom gradu.
Po lepom, sunčanom danu razgledanje počinjemo od Trga čuda, najpoznatije znamenitosti. Kad smo stigli provukli smo se između mnoštva tezgi, kioska i prodavnica sa raznom robom i suvenirima koje turisti kupuju. Prolazimo kroz jednu kapiju i stižemo do čuvenih romanskih znamenitosti, kao što su Katedrala, Krstionica i na južnoj strani – čuveni krivi toranj, jedan od najposećenijih kulturnih spomenika u Italiji. Sve potiče iz 12. veka kada je Piza bila na vrhuncu moći, kao samostalna država i pomorska sila na Sredozemnom moru.
Krivi toranj, po kojem je grad najpoznatiji, zapravo je zvonik za koji se ranije smatralo i verovalo da je tako projektovan, da bude nagnut, ali sada znamo da je građen da bude uspravan, a počeo je da se krivi još za vreme izgradnje. Svakom posetiocu pada u oči da svi spratovi nisu podjednako nagnuti, već je naročito uočljiv poslednji, osmi sprat koji je gotovo paralelan sa osnovicom na površini zemlje.
Penjanje na toranj je bilo moguće do pre nekoliko godina, ali je tad zabranjeno zbog mogućnosti urušavanja, pa je danas ponovo dozvoljeno ali samo do četvrtog sprata.
Gradnju tornja od mermera započeo je Bonano iz Pize, a kada je građevina dostigla visinu od jedan i po metar počela je da se krivi zbog nestabilnog i močvarnog tla i blizine reke Arno, ali i prevelike težine samog tornja – iznosila je četrnaest i po tona. Gradnja se odvijala u dve faze, a vreme između prve i druge se koristilo za ublažavanje krivljenja tornja. Pretpostavlja se da je druga faza gradnje počela 1273. godine. Kula je završena 1350. pod nadzorom Bonana i Đulijana D’istrikta – i tada je bilo vidljivo da se toranj naginje ka južnoj strani. Za proteklih osam vekova mnogi su se pitali kada će se srušiti, ali stanovnici ovog grada su verovali da će toranj večno ostati da stoji nagnut na desnu stranu.

„Draga stara dama”, kako kulu stanovnici grada Pize nazivaju, stoji ovako nakrivljena punih 800 godina, međutim svake godine se naginje sve više, a merenja koja se vrše svakog 19. juna u godini od 1911. pokazuju odstupanja od vertikale mermerne građevine visoke 55 metara. Tako je ustanovljeno da se svake godine toranj pomera 1,2 milimetra. Od izgradnje pa do danas se pomerio na desnu stranu 5,3 metra od centralne osovine i ustanovljeno je da se krivljenje ne može zaustaviti.
Zato su 1989. urađeni projekti sa ciljem da se nađe rešenje. Preduzete su sve zaštitne mere da bi se toranj sačuvao. Jedini mogući način za to je saniranje zemljišta, i ono u poslednje vreme daje izvesne rezultate.
U Pizi se nalazi više od dvadeset crkava od kojih je najpoznatija Santa Marija de la Spena. Ukrasi ovog lepog grada su i brojni mostovi na reci Arno i trgovi – svaki osoben i specifičan na svoj način. Najdublji utisak na posetioca ostavlja Trg vitezova.
U ovom gradu sa 55.000 hiljada stanovnika nalazi se veliki broj muzeja, prodavnica, kafeterija sa izvrsnim slatkišima, picerija i restorana sa baštama. U starom centru su ulice kaldrmisane, i on je najprivlačniji za turiste koji vole da se tuda šetaju ili da kupuju.

Draga stara dama
Slećemo u Pizu na Aerodrom „Galileo Galilej” koji je dobio ime po čuvenom astronomu, matematičaru i filozofu, rođenom u ovom gradu.
Po lepom, sunčanom danu razgledanje počinjemo od Trga čuda, najpoznatije znamenitosti. Kad smo stigli provukli smo se između mnoštva tezgi, kioska i prodavnica sa raznom robom i suvenirima koje turisti kupuju. Prolazimo kroz jednu kapiju i stižemo do čuvenih romanskih znamenitosti, kao što su Katedrala, Krstionica i na južnoj strani – čuveni krivi toranj, jedan od najposećenijih kulturnih spomenika u Italiji. Sve potiče iz 12. veka kada je Piza bila na vrhuncu moći, kao samostalna država i pomorska sila na Sredozemnom moru.
Krivi toranj, po kojem je grad najpoznatiji, zapravo je zvonik za koji se ranije smatralo i verovalo da je tako projektovan, da bude nagnut, ali sada znamo da je građen da bude uspravan, a počeo je da se krivi još za vreme izgradnje. Svakom posetiocu pada u oči da svi spratovi nisu podjednako nagnuti, već je naročito uočljiv poslednji, osmi sprat koji je gotovo paralelan sa osnovicom na površini zemlje.
Penjanje na toranj je bilo moguće do pre nekoliko godina, ali je tad zabranjeno zbog mogućnosti urušavanja, pa je danas ponovo dozvoljeno ali samo do četvrtog sprata.
Gradnju tornja od mermera započeo je Bonano iz Pize, a kada je građevina dostigla visinu od jedan i po metar počela je da se krivi zbog nestabilnog i močvarnog tla i blizine reke Arno, ali i prevelike težine samog tornja – iznosila je četrnaest i po tona. Gradnja se odvijala u dve faze, a vreme između prve i druge se koristilo za ublažavanje krivljenja tornja. Pretpostavlja se da je druga faza gradnje počela 1273. godine. Kula je završena 1350. pod nadzorom Bonana i Đulijana D’istrikta – i tada je bilo vidljivo da se toranj naginje ka južnoj strani. Za proteklih osam vekova mnogi su se pitali kada će se srušiti, ali stanovnici ovog grada su verovali da će toranj večno ostati da stoji nagnut na desnu stranu.
„Draga stara dama”, kako kulu stanovnici grada Pize nazivaju, stoji ovako nakrivljena punih 800 godina, međutim svake godine se naginje sve više, a merenja koja se vrše svakog 19. juna u godini od 1911. pokazuju odstupanja od vertikale mermerne građevine visoke 55 metara. Tako je ustanovljeno da se svake godine toranj pomera 1,2 milimetra. Od izgradnje pa do danas se pomerio na desnu stranu 5,3 metra od centralne osovine i ustanovljeno je da se krivljenje ne može zaustaviti.
Zato su 1989. urađeni projekti sa ciljem da se nađe rešenje. Preduzete su sve zaštitne mere da bi se toranj sačuvao. Jedini mogući način za to je saniranje zemljišta, i ono u poslednje vreme daje izvesne rezultate.
U Pizi se nalazi više od dvadeset crkava od kojih je najpoznatija Santa Marija de la Spena. Ukrasi ovog lepog grada su i brojni mostovi na reci Arno i trgovi – svaki osoben i specifičan na svoj način. Najdublji utisak na posetioca ostavlja Trg vitezova.
U ovom gradu sa 55.000 hiljada stanovnika nalazi se veliki broj muzeja, prodavnica, kafeterija sa izvrsnim slatkišima, picerija i restorana sa baštama. U starom centru su ulice kaldrmisane, i on je najprivlačniji za turiste koji vole da se tuda šetaju ili da kupuju.

Čvrst san nema zamenu
Onog trenutka kad spustimo glavu na jastuk, u tišini i spokoju svoje spavaće sobe, predajemo snu ne samo nakupljeni umor već i sve ono što je tokom dana držalo napetim naša čula, emocije i psihu. Kad zaspimo, kao da smo se isključili iz svojih svakodnevnih aktivnosti, odnosno svoje telo privremeno prebacili iz „on” u „of” stanje – ili se, barem, tako doskora verovalo. Najnovija istraživanja, međutim, pokazuju da je spavanje sve, samo ne to!
Naučnici su, naime, utvrdili da se u toku sna u našem organizmu dešavaju mnogi zanimljivi i važni procesi, bitno drugačiji nego dok smo budni. Oni omogućavaju telu, a pre svega mozgu, da se obnovi. Čim sklopimo oči, mozak počinje užurbani „noćni rad”: čitave legije neurona kreću u akciju, u savršenom skladu odašilju električne impulse, „procesori informacija” prazne skladišta od svega suvišnog i nepotrebnog, oslobađajući mesto za nova saznanja i utiske. Mozak pokreće sistemsku proveru – da li su enzimi, proteini i hormoni u ravnoteži – i uklanja zaostali krš od toksičnih materija koje bi mogle da ga ugroze.
Tako, dakle, izgleda „mozak koji spava”.
– Spavanje je najmoćniji prirodni lek, nezamenljiv način da se duh i telo obnove i oporave, delotvorniji od bilo kojeg medikamenta. Preporučenih od sedam do osam sati sna svake noći poboljšava našu koncentraciju, izoštrava zapažanja, jača pamćenje i održava metabolizam, odnosno, sisteme koji regulišu našu težinu. Ukoliko bi svako od nas spavao onoliko koliko mu je potrebno, bio bi zdraviji, zadovoljniji i vitkiji, s manjim rizikom da dobije dijabetes tipa 2 ili da oboli od depresije, anksioznosti, Alchajmerove bolesti, osteoporoze ili kancera – tvrdi dr Meri Karskadon, profesorka psihijatrije i humanog ponašanja Univerziteta Braun (SAD).
Kad mladi „vilene”
Nesanica je poprimila razmere epidemije koja ozbiljno preti javnom zdravlju, i zato spavanje mora da postane ozbiljnija briga zdravstvene politike.
Iako smo svi svesni koliko nam je važan čvrst, okrepljujući noćni san, istrajavamo u tome da ga se lišavamo, teturajući se umorno i bezvoljno kroz sve one duge sate koji slede posle nedovoljno spavanja. Posledice su ozbiljne. Oko 40 odsto odraslih priznaje da je, usled manjka sna, povremeno potpuno gubilo koncentraciju tokom dana, a pet odsto da je do toga dolazilo dok su vozili kola. Nesanica udvostručava opasnost od nezgoda na poslu.
Nespavanje se prenelo i na mlađu generaciju: 45 odsto tinejdžera spava tokom školske nedelje manje od devet sati tokom noći, pa svaki četvrti zaspi na času bar jednom sedmično, istina, ovo su podaci američkog istraživanja. Ovo je bilo dovoljno da vrlo uticajna Američka akademija pedijatara odobri predlog da u srednjim i višim školama nastava počinje kasnije, da deca ne bi dolazila neispavana.
Spavanje je jedino vreme kad ljudski mozak može da se posveti sopstvenom održavanju i okrepljenju, i ako to ne učini, dovodi naše zdravlje u opasnost. Umnožavaju se slobodni radikali koje ispuštaju preopterećene ćelije zadužene da nas snabdevaju energijom, a promene se događaju i na nivou neurona, nervnih ćelija.
– Kada moždane ćelije ne dobiju svoju dozu noćnog počinka, one postaju kao radnici stalno angažovani u dve smene, umaraju se i na kraju dožive kolaps. Moramo, dakle, jasno utvrditi do koje granice smemo da ih „pritiskamo”. Čak i nakon najmanjeg perioda lišavanja sna, naše ćelije mozga trpe – upozoravaju neki od vodećih svetskih stručnjaka za poremećaj spavanja.
Ako tinejdžer ne spava dovoljno, njegov mozak će ubrzano stariti i izgledati kao mozak sredovečne osobe!
Hronično nespavanje je veliki stres za telo, a sve češće ono nije izazvano objektivnim uzrocima, nego je stvar našeg ličnog izbora. Kad bi već trebalo da smo u krevetu, proverimo (još jednom!) svoj mobilni telefon, zurimo u ekran kompjutera, prolazimo kroz račune... Stalno smo okruženim svetlima, zujanjem i drugim stvarima koje nam ometaju san. To remeti naš unutrašnji časovnik i povećava lučenje hormona kortizola, koji nam je potreban samo u budnom i aktivnom stanju.
Ćelije „čistači” mozga
Zašto nam je san uopšte potreban?
Dve suprotstavljene evolutivne teorije pokušale su da daju odgovor. Prema prvoj, dok spavamo mi smo u stanju mirovanja, samim tim u manjoj smo opasnosti da budemo uočeni i postanemo plen predatora. Druga tvrdi da smo, naprotiv, upravo tada bespomoćni, ranjivi, nesvesni neprijatelja. Verujući da, ipak, postoji neki jači razlog, dr Majken Nedergard, direktor Centra za neuromedicinu Univerziteta Ročester, pošao je od toga da svaki organ u telu troši energiju dok radi, i pritom nastaju otpaci koje nekako mora da ukloni. Mozak je veliki potrošač energije – kako on to uspeva?
To se događa uz pomoć čitave vojske ćelija u mozgu, koje su stručnjaci dotle ignorisali, ne shvatajući njihovu svrhu. Te misteriozne glijalne ćelije, neaktivne tokom dana, najednom ožive dok spavamo. Mozak, koji u budnom stanju liči na veliki aerodrom po kojem informacije jure poput užurbanih putnika, na vrhuncu angažuje 86 odsto svog kapaciteta, ali kad čovek zaspi, ta aktivnost spadne na trećinu. Ćelije se skupljaju, oslobađajući mesta za tečnost iz kičmene moždine da prostruji između njih i odnese sve što je nepotrebno.
Ukoliko ne spavamo dovoljno, ne omogućavamo glijalnim ćelijama da urade svoj posao kako treba i uklone otpatke, koji mogu pokrenuti određene degenerativne procese. Time ugrožavamo zdrave moždane ćelije i smanjujemo njihovu sposobnost da obavljaju čak i najjednostavnije zadatke.
</div>
<div id="sport">
Dominacija Kenijaca na Beogradskom maratonu
Kenijac Isak Kiprop Ruto pobednik je 32. Beogradskog maratona.
On je stazu od 42.195 metara istrčao za 2:16,54.
Drugi je bio njegov sunarodnik Vinsent Kiplagat Kipto (2:19,29), a treći kroz cilj je prošao Benson Kimutai Čeriot, takođe iz Kenije, javlja Tanjug.
Kenijka Korir pobednica u ženskoj konkurenciji
Kenijka Džudit Džeptum Korir pobednica je 32. Beogradskog maratona u ženskoj konkurenciji, javlja Tanjug.
Ona je maratonsku deonicu istrčala za 2:45.04, ostavivši iza sebe zemljakinju Rosinu Džepkosgei Kiboino (2:46.09) i Srpkinju Nevenu Jovanović (3:00.37).
Na 32. Beogradskom maratonu učestvovalo je rekordnih 8.000 trkača.

Kipruto pobednik polumaratona na 32. Beogradskom maratonu
Kenijski atletičar Džoš Kipruto pobedio je danas u polumaratonskoj trci na 32. Beogradskom maratonu.
Kipruto je pobedio rezultatom sat, sedam minuta i 12 sekundi.
„Na 10. kilometru sam video da ću da pobedim. Moj najbolji rezultat polumaratona je sat i dva minuta. Veoma dobra organizacija trke”, rekao je Kipruto novinarima posle trke, javlja Tanjug.
Drugo mesto zauzeo je domaći takmičar Milan Mitrović sa 1:08,30, a treći je bio Švajcarac Fejb Dauns sa 1:10,23.
Matea Parlov pobednica u polumaratonu
Hrvatska atletičarka Matea Parlov pobedila je danas u polumaratonskoj trci na 32. Beogradskom maratonu.
Parlov je pobedila rezultatom sat, 14 minuta, 33 sekunde.
„Ja sam u treningu i nisam ni približno u formi. Taktika je bila da se ne zaletim, da ne puknem. Trener mi je zadao tempo i ja sam bez obzira na druge takmičarke to držala, a kada sam videla da su one 'pukle', jednostvano sam ih prošla. Samo sam držala svoj tempo”, rekla je Parlov novinarima posle trke, javlja Beta.
Ona je rekla da je zadovoljna rezultatom, s obzirom da je tek u treningu.
„Pre mesec dana sam trčala maraton, a kada uđem u formu moći ću da trčim ispod 1:13. Ovo je bilo blizu, ali na jesen ću trčati brže”, dodala je Parlov.
Drugo mesto zauzela je Kenijka Karoline Čereno rezultatom 1:15,07, a treća kroz cilj prošla je domaća takmičarka Teodora Simović sa 1:16,23.

Hamilton pobedio u Kini, u 1.000. trci Formule 1
Vozač Mercedesa Luis Hamilton pobedio je danas u 1.000 trci šampionata Formule 1, za Veliku nagradu Kine u Šangaju.
Hamilton je ostvario drugu uzastopnu pobedu u sezoni, a 75. u karijeri i preuzeo vođstvo u generalnom plasmanu.
On je na startu pretekao timskog kolegu Valterija Botasa, koji je bio na pol poziciji, bez problema je sačuvao prednost do kraja i ostvario pobedu u jubilarnoj trci u Kini.
Botas je bio drugi, a treće mesto zauzeo je Sebastijan Fetel iz Ferarija, koga je, prema naređenju iz ekipe, tokom trke morao da propusti Šarl Lekler, javlja Beta.
Četvrto mesto zauzeo je vozač Red Bula Maks Verstapen, a Lekler je bio peti. Šesto mesto zauzeo je vozač Red Bula Pjer Gasli, a Danijel Rikardo iz Renoa bio je sedmi. Osmi je bio Serhio Peres iz ekipe Rejsing Point, deveti Kimi Raikonen iz Alfa Romea, a 10. mesto zauzeo je Aleksandar Albon iz ekipe Toro Roso.
Dodatni bod za najbrži krug trke osvojio je Gasli, kome je to uspelo u poslednjem krugu.
Naredna trka u šampionatu na programu je 28. aprila za Veliku nagradu Azerbejdžana.

Na startu 28.000 učesnika
Pod sloganom „Trči, uživaj i pomozi nekome” danas će se održati 32. maraton, kao i polumaraton i „Trka zadovoljstva”. Promoter je čuveni kenijski šampion Pol Targat, a u glavnoj maratonskoj trci učestvovaće rekordnih 8.000 trkača.
Organizatori su istakli da je sve spremno za još jedan vrhunski sportski i rekreativni spektakl, a gradonačelnik Beograda Zoran Radojičić je juče u Starom dvoru primio atletičare iz Kine, Afrike, Evrope i SAD, sa Targetom na čelu i zajedno sa direktorom Beogradskog maratona Dejanom Nikolićem poželeo gostima sreću u trci i lep provod u Srbiji.
Beograd će danas ugostiti 28.000 učesnika, među kojima oko 3.000 stranaca, a gradonačelnik je rekao i da maraton šalje poruke koje popularišu sport, zdrav život, a ovogodišnji promoviše i dobročinstvo, kao i ekologiju.
–Gosti su rekli da su impresionirani Beogradom, da je divan grad i da ih raduje gostoprimstvo koje im pruža. Govorili su o važnosti sporta, koliko zbližava ljude i o tome koliko su sport i zdrav život važni. Posebno je Pol Tergat, koji ima 13 medalja sa olimpijskih igara i svetskih prvenstava, naglasio koliko deca danas igraju igrice i da je svaka poruka da se bave sportom značajna, rekao je Radojičić koji se na kraju razgovora slikao sa gostima i sa zastavama Kine i Kenije.

Poraz rukometaša Srbije od Hrvatske u Zadru
ZADAR - Rukometna reprezentacija Srbije izgubila je od Hrvatske u Zadru 27:23 (17:11) u utakmici četvrtog kola Grupe 2 kvalifikacija za Evropsko prvenstvo.

Hrvatska sada vodi u grupi sa sedam bodova i već je obezbedila plasman na EURO, ispred Švajcarske sa šest, Srbije sa dva i Belgije, koja ima jedan bod, prenosi Tanjug.

Srbija u preostala dva meča, prvo gostuje Belgiji 12. juna, a četiri dana kasnije dočekuje Švajcarsku i za suguran plasman su potrebne najmanje dve pobede, uz trijumf Hrvata u Švajcarskoj.

Zvezda pobedila Budućnost za 2:0 u finalu
Košarkaši Crvene zvezde deklasirali su podgoričku Budućnost 107:69 (26:19, 28:18, 22:16, 31:15) i sa 2:0 u seriji odbranili domaći teren u dve utakmice finala plej-ofa ABA lige.
Tim Milana Tomića peti put u sezoni, iz isto toliko mečeva, ponovo je ubedljivo slavio protiv šampiona Jadrana i stigao na pobedu da mu preuzme titulu, ali i vrati se u Evroligu.
Lakše nego što se očekivalo, Zvezda je nanela najteži poraz Budućnosti u ABA ligi poslednjih godina i sa ogromnom dozom samopouzdanja ide u Podgoricu na nastavak serije, prenosi Tanjug.
Jedini problem za srpski tim predstavlja povreda Stratosa Perperoglua, koji je napustio teren u finišu treće deonice kada je prilikom pogotka nezgodno doskočio.
Upravo je Grk sa 17 poena bio najefikasniji na meču u dvorani „Aleksandar Nikolić”, jedan manje dao je Kejsi Rivers, a kod gostiju Nemanja Gordić imao je 11.
Treći meč na programu je u sredu u Podgorici u hali Morača.

Meč lopta ili brejk
Dan predaha, za analize i priprema druge utakmice. Samo 46 sati od završetka prvog duela finala plej-ofa košarkaši Crvene zvezde i Budućnosti nastavljaju seriju. Domaćin je ponovo srpski šampion, ulaznice su rasprodate u paketu s prvom utakmicom, a početak je zakazan za 19 č. Pored prednosti od 1:0 „crveno-beli” su i u boljem psihološkom momentu, a pobeda ih dovodi do meč lopte. Ipak, teško da se može ponovi scenario sa starta i ubedljiv rezultat (91:72). Aktuelni prvak ima iskusan tim i sigurno će dati sve od sebe da napravi „brejk” i preokrene točak sreće i vrati se u Podgoricu boljih izgleda za osvajanje titule i nastavak takmičenja u Evroligi.
Malo toga novog će treneri moći da ponude. Zvezdin „šef” Milan Tomić je naglasio da može da se postavi još jedan napad i malo poradi na odbrani. S druge strane, Jasmin Repeša će više delovati kao „terapeut”, jer njegovim igračima je prevashodno potrebna injekcija samopouzdanja, mada je i bilo mnogo materijalnih grešaka, pre svega vraćanja u odbrambenu formaciju. „Crveno-beli” veruju da će odbraniti još jednom domaći teren i odoleti protivniku koji će mnogo čvršće ući u novi duel.
– Imamo  snage i energije  da odigramo celu utakmicu na način kako smo to radili u drugom poluvremenu prve. Biće teško jer očekujem reakciju protivnika. Iskusan su i talentovan tim, igrali su Evroligu i sigurno će napraviti neka prilagođavanja. Ključ za nas će biti da zaboravimo prvu utakmicu i usredsredimo na dogovor iz svlačionice, rekao je jedan od junaka prvog duela Filip Čović, koji u četiri utakmice plej-ofa pored značajnog učinka u poenima ima i prosečno sedam asistencija.
Jednu od važnih bitaka „crveno-beli” su dobili u reketu, gde su Odžo, Cirbes i Faje bili mnogo konkretniji od Bitadzea, Barovića i Erla Klarka. Posebno je impresionirao Nigerijac Majk Odžo, koji je dobio direktan duel sa NBA „projektom”, Gruzijcem Bitadzeom.
– Očekujemo težu utakmicu u fizičkom smislu, sa mnogo više kontakta. Što se mog duela sa Bitadzeom tiče, bilo je zabavno, a trudio sam se da sprovedem trenerov plan. Momak je nivo NBA talenta i u svakom smislu izazov za mene. Ubacio je dve „trojke” na početku, ali naš cilj je bio da ga zaustavimo na niskom postu, kako nam tu ne bi naškodio. Nadam se da ćemo uz pomoć navijača sa 2:0 u Podgoricu, ocenio je Odžo.
Važan detalj je bio i „timski rad” u zaustavljanju najboljeg igrača Budućnosti Nemanje Gordića. Vrsni plejmejker nije bio u situaciji da kreira saigračima i prodorima pravi prednost, ali ima dovoljno iskustva da taktički drukčije odreaguje.
– Osnovno je da analiziramo zbog čega je došlo do velikog pada u našoj igri pred kraj prvog poluvremena. Zvezda je posle toga postigla veliki broj lakih poena, a mi potpuno izgubili ritam. Sigurno je da ima dosta prostora da odigramo mnogo bolje i čvršće, a rezultat iz prve utakmice nas samo motiviše da pokažemo da imamo čvrst karakter, naglasio je Gordić.
Aktuelni prvak je potpuno podbacio u šutu, što ide i na račun Zvezdine odbrane. Iskusni Suad Šehović ocenio je da šut i samopouzdanje dolaze iz dobre odbrane, u kojoj su zakazali.
– Očekujem da u defanzivi od početka do kraja odigramo bez oscilacija, praznog hoda. Neshvatljivo je kako smo pali u finišu druge četvrtine, umesto da na poluvreme odemo sa deset poena prednosti, bili smo tri u zaostatku. U nastavku se naša igra srušila kao kula od karata, poklonili smo Zvezdi lake poene iz tranzicije, što im je donelo i samopouzdanje u šutu za tri poena. Zato sa nestrpljenjem očekujemo drugu utakmicu, uvereni da možemo do „brejka”, Rekao je bek Podgoričana.

Jokićev „tripl-dabl” nedovoljan za pobedu Denvera
DENVER – Košarkaši Denvera poraženi su na startu plej-ofa Zapadne konferencije NBA lige od San Antonija 101:96, uprkos dobroj partiji Nikole Jokića.
Srpski centar postao je tek četvrti igrač u istoriji NBA koji je u prvoj utakmici u plej-ofu ostvario tripl-dabl, pošto je za 36 minuta na terenu ubacio 10 poena i imao po 14 skokova i asistencija, javlja Tanjug.
Ipak, utisak je da je Jokić mogao mnogo bolje, pogotovo u napadu jer je imao duplo manji broj poena od proseka u regularnom delu sezone.
Naredni meč igra se u noći između utorka i srede.
Brejk Bruklina u Filadelfiji, Marjanović 13 poena
FILADELFIJA – Košarkaši Bruklina napravili su brejk na gostovanju Filadelfiji Bobana Marjanovića i pobedom 111:102 poveli sa 1:0 na startu plej-ofa NBA lige u Istočnoj konferenciji.
Marjanović je iskoristio šansu i za 15 minuta dao 13 poena (5/7 iz igre), uz četiri asistencije i tri skoka, a Siksersima nije pomogla ni sjajna partija Džimija Batlera od 36 poena, javlja Tanjug.
Pored njih dvojice samo je još dvocifren bio Džoel Embid sa 22 poena, za razliku od Netsa gde su dvocifrena bila šestorica.
Najviše su se istakli Dianđelo Rasel sa 26 i Karis Levert sa 23.
Novi meč isti timovi igraju za tri dana, takođe na parketu Filadelfije.
</div>
<div id="magazin">
„Pali” Fejsbuk i Instagram
LONDON – Društvena mreža Fejsbuk nedostupna je pojedinim korisnicima, a prijavljeno je više od 9.000 problema, saopštio je danas sajt Daundetektor, koji prati probleme u radu najpopularniih svetskih internet stranica.
Najveći broj problema zabeležen je u Evropi, ali i drugim delovima sveta, prenosi Rojters.
Kako se navodi, problema u radu imaju i društvene mreže Instagram i Votsap, ali mnogo manje njego Fejsbuk.
I u Srbiji je uočen problem prilikom otvaranja Fejsbuka, korisnik dobija odgovor da „nije moguće povezivanje”, javlja Tanjug.
Kako prenosi britanski „San”, nije, zasad, ustanovljeno šta je uzrokovalo „pad” tih društvenih mreža.
Najviše pritužbi pristiglo je iz Britanije, Grčke, Ukrajine, Maroka i sa Filipina, navodi britanski list.
Najveći pad Fejsbuka dogodio se pre mesec dana, kada su aplikacije te društvene mreže prestale da rade širom sveta.
Nestanak usluge trajao je najmanje 12 sati, a najveći udar bio je u Severnoj Americi i Evropi.
</div>
<div id="vesti">
Linta o državnom vrhu Hrvatske u Jasenovcu
Predsednik Odbora za dijasporu i Srbe u regionu Miodrag Linta ocenio je da dolazak hrvatske predsednice, premijera i predsednika Sabora u Jasenovac predstavlja duboko ruganje žrtvama „najveće fabrike smrti” na Balkanu u Drugom svetskom ratu. Kako je naveo u izjavi dostavljenoj medijima, Plenković i drugi predstavnici vlasti samo deklarativno i povremeno osude ustaški režim i kažu da poštuju sve žrtve.
„To čine pre svega zbog međunarodne zajednice, a u suštini vode revizionističku politiku čiji cilj je relativizacija ustaštva. Postoji mnogo primera koji potvrđuju stav da Vlada Andreja Plenkovića nije učinila ništa da se Hrvatska suoči sa svojom zločinačkom prošlošću, da prizna da je NDH počinila genocid nad srpskim narodom, da izrazi kajanje srpskim žrtvama i zatraži oproštaj”, naveo je Linta, prenosi Tanjug.
On ističe da su u pitanju predstavnici vlasti koja, kako kaže, stavlja sramotni znak jednakosti između Jasenovca i Blajburga, koja je vratila pokroviteljstvo nad komemoracijom ubijenim ustaškim zločincima u Blajburgu, koja finansira udruženja čiji je cilj da dokažu kako je Jasenovac tobože bio sabirni i radni logor, koja dozvoljava delovanje udruženja sa ustaškim grbom i ozloglašenim pozdravom „za dom spremni”...
To je, nabraja, vlast koja šalje svoje predstavnike na ustaški dernek tzv. Devete bojne HOS-a u Splitu čiji članovi otvoreno veličaju ustaštvo, koja odbija da zakonom zabrani upotrebu nacističkih, fašističkih i ustaških simbola i strogim zatvorskim i novčanim kaznama, koja iz budžeta finansira koncerte proustaškog pevača Tompsona...

Bukvar za sve Srbe ma gde živeli
Od našeg stalnog dopisnika
Podgorica – Konferencija srpskih nacionalnih organizacija iz zemalja regiona uputila je molbu predsedniku Republike Srbije Aleksandru Vučiću da bude pokrovitelj izrade i štampanja jedinstvenog srpskog bukvara.
Predsedniku Srbije zahtev je upućen nakon što ga je usvojila Osma konferencija srpskih nacionalnih organizacija iz zemalja regiona, kojoj su prisustvovali predstavnici iz Mađarske, Rumunije, Slovenije, Hrvatske, Republike Srpske, Makedonije, Albanije i Crne Gore. U obrazloženju za realizaciju ovog projekta navedeno je da je bukvar „prvi učitelj, od kojeg zavisi celo kasnije čovekovo znanje, obrazovanje i, što je najvažnije, osećanje trajne pripadnosti svom narodu”.
„U jeziku naših predaka, buki znači slovo. Dakle, reč. A kako kaže Sveto jevanđelje po Jovanu: ’U početku beše reč i reč beše u Boga. Sve je kroz nju postalo, i bez nje ništa nije postalo što je postalo.’ Bukvar je božanska, slovesna klica, iz koje je nikao i razgranao se moćni i neuništivi hrast srpskog jezika”, piše u obrazloženju projekta.
Predsednik upravnog odbora Konferencije srpskih nacionalnih organizacija iz zemalja regiona Momčilo Vuksanović kaže za „Politiku” da „postoji potreba za očuvanjem srpskog jezičkog identiteta” i da bi „jedinstveni srpski bukvar bio knjiga bez koje se ne mogu zamisliti biblioteke srpskih porodica gde god živele”.
„Tim eksperata sačinjen od najuglednijih srpskih lingvista, književnih teoretičara, kritičara, pedagoga i grafičara učestvovao bi u ostvarenju ove knjige”, navodi Vuksanović. „S ovom inicijativom već su saglasne i podržavaju je najznačajnije kulturne i duhovne institucije srpskog naroda u srpskim zemljama i rasejanju. Među njima su Matica srpska iz Novog Sada, Srpska književna zadruga, kao i najuticajnije srpske nacionalne organizacije iz Rumunije, Mađarske, Albanije, Hrvatske, Makedonije, Slovenije, Republike Srpske i Crne Gore”.
Pisac najstarijeg srpskog bukvara je inok Sava iz Dečana, sabrat manastira Gradišta u Crnoj Gori. Knjiga je štampana u Veneciji 1597. godine. Dakle, gotovo četiri decenije pre prvog ruskog bukvara Vasilija Burcova, objavljenog u Moskvi 1634. godine.
Od „Bukvara Save inoka” do danas, srpska deca su se učila slovesnosti iz više od 700 vrsta bukvara.
„Bukvari su se menjali, shodno jezičkim i istorijskim prilikama, u kojima je živeo srpski narod. Savremeno doba svedoči o dubokoj ugroženosti našeg nacionalnog identiteta, čiji noseći stubovi su srpski jezik i ćirilica”, piše u obrazloženju ovog projekta.

Plenković: Nije mi drago što nemamo zajedničku komemoraciju
JASENOVAC - Hrvatski premijer Andrej Plenković izjavio je da je u Jasenovac došao da osudi zločin i izrazi poštovanje prema onima koji su izvršili proboj iz tog logora dodavši da mu je žao što nije održana jedna zajednička komemoracija.
„Došli smo da izrazimo svoje poštovanje onima koji su pre toliko godina izvršili proboj iz logora Jasenovac. Još jednom smo tu da osudimo zločin, režim u kojem su postojali ovakvi logori. da kažemo da danas moramo raditi na smanjenju podela, toleranciji, negovanju kulture sećanja”, rekao je Plenković novinarima posle državne komemoracije.
On je rekao da mu je žao što nije održana jedna zajednička komemoracija, prenosi „Jutarnji list”.
„Nije mi drago da smo imali dve. Razgovarali smo, verujem da će ti razgovori uroditi plodom iduće godine. To bi bilo zdravo i dobro za hrvatsko društvo”, rekao je Plenković, prenosi Tanjug.
Dodao je i da ovo ne doživljava kao temu koja ima dve strane.
„Nema niti najmanjeg razloga da se svrstavamo na dve strane, zajednička je želja da se sećamo ovih događaja s poštovanjem prema žrtvama. Da dijalogom i kulturom sećanja osiguramo da se ovakvo nešto nikada ne ponovi”, rekao je hrvatski premijer.
Dan uoči državne komemoracije Spomen područje Jasenovac posetila je hrvatska predsednica Kolinda Grabar-Kitarović.
Predstavnici manjina i udruženja antifašista u Hrvatskoj u petak su četvrtu godinu za redom komemoraciju jasenovačkim žrtvama održali odvojeno od države zbog nezadovoljstva revizionističkom politikom, minimizaranjem žrtava tog ustaškog logora iz Drugog svetskog rata i glorifikacijom ustaškog režima i NDH Ante Pavelića.

Dodik: Nema ništa od žičane ograde na granici sa Srbijom
BANjALUKA – Od ideje predsedavajućeg Saveta ministara BiH u tehničkom mandatu Denisa Zvizdića da se, zbog migranata, postavi žičana ograda na granici sa Srbijom nema ništa, izjavio je srpski član i predsedavajući Predsedništva BiH, Milorad Dodik.
Nakon što je Zvizdić to izjavio zbog procena da stiže dosad najveći migrantski talas, Dodik je poručio i da je protiv slanja Oružanih snaga BiH na dodatno obezbeđivanje granice, što je i zatraženo.
Kada je reč o Republici Srpskoj za bezbednost će se, kaže Dodik, pobrinuti rezervni sastav policije koji će ubrzo dobiti MUP Republike Srpske, prenosi RTRS.
„Na delove gde je Republika Srpska odgovorna na dispozicijama koje to predviđaju zakon i propis, mi ćemo kontrolisati situaciju, mi nismo opredeljeni da u Srpskoj pravimo kampove ni bilo šta drugo, razumemo da su ti migranti u tranzitu i da idu na najbliže destinacije, u ovom slučaju Bihać, da mogu da pređu u EU”, kaže Dodik, javlja Tanjug.
Zvizdić je nedavno rekao da ako granice Evrope nastave da se hermetički zatvaraju za prolaz migranata, i BiH će ići ka hermetičkom zatvaranju svoje granice prema istočnim susedima.

Radojičić otvorio skup interventnih kardiologa
Gradonačelnik Beograda Zoran Radojičić otvorio je 13. Beogradski samit interventnih kardiologa koji se održava u beogradskom hotelu Kraun plaza.
Radojičić je ukazao da će precizna dijagnostika omogućiti zaštitu pacijenata od „over tretmana” koji, kako kaže, definitivno postoji i jedan je od savremenih problema medicine.
„Sve to će doprineti da vaša oblast bude jedna od ključnih u daljem razvoju medicine, pored genetike, molekularne biologije...”, rekao je Radojičić učesnicima skupa.
Radojičić je novinarima rekao da je posao kardiologa veoma težak i odgovoran, ali i da je ova oblast veoma prosperitetna i da se njom manje invazinim procedurama rešavaju značajni problemi.
„Jedan od pravaca razvoja savremene medicine biće i ova oblast. Kao gradonačelnik sam ponosan što u Beogradu imamo sedam centara koji rade veliki broj procedura. Kada jedan grad ima toliko stručnjaka u ovoj oblasti koji mogu da stanu rame uz rame evropskih stručnjaka to je velika stvar”, ocenio je Radojičić, koji je po profesiji lekar, prenosi Tanjug.
On je ukazao da je intervetna kadriologija veoma značajna jer je minimalno invazivna i njom se rešavaju problemi koji su ranije zahtevali mnogo invazivnije procedure.
Ova oblast se, prema rečima Radojičića, sve više približava pacijentu i personalizuje medicinu za razliku od klasične medicine, koja je često protokolarna.
</div>
<div id="kultura">
Studentski trg – srce antičke arhitekture grada
Na Trgu republike nedavno je otkrivena Virtembergova kapija, a očekuje se da će u nastavku radova biti nađeni i ostaci Stambol kapije. Osim ove lokacije sa arheološkim nalazima iz srednjeg veka, jedno od centralnih mesta u srcu grada koje krije pravo istorijsko blago jeste Studentski trg. Tu je bio centar antičkog Singidunuma. Imajući u vidu da je na dojučerašnjoj okretnici trolejbusa predviđena izgradnja podzemne garaže, očekuje se da se budući graditelji susretnu sa nalazima iz rimskog perioda i to iz prvog i trećeg veka.
Zbog toga su stručnjaci sa Arheološkog instituta u Beogradu poslali dopis nadležnim institucijama sa elaboratom u kome je izneta analiza materijalnih ostataka antičke arhitekture na Studentskom trgu.
– Na mestu trga i u njegovoj neposrednoj okolini do sada su otkrivene antičke terme u Akademskom parku, antički objekti ispred Filozofskog fakulteta, konkretno na mestu platoa, lokalitet Studentski trg 9 gde se danas nalazi hotel „Skver najn” i antički kanali ispred ulaza u Etnografski muzej. Ispod okretnice nalaze se izuzetno očuvani zidovi visoki metar sa netaknutim rimskim podovima i zidovima. Oni nisu arheološki istraženi iako su otkriveni 1989. godine. Ako se generalno uzme u obzir arheološka slika, ovde se možda mogu videti i ostaci turskog groblja, mezarlika, gde su poginuli turski borci u borbama oko Beograda. Ostaci iz tog perioda otkrivani su u poslednjih 60 godina prilikom raznih komunalnih intervencija na širem prostoru Studentskog trga. Mezarlik se prostirao sve do Zmaj Jovine i Knez Mihailove ulice – objašnjava Stefan Pop-Lazić, naučni saradnik Arheološkog instituta.


Trolejbuska okretnica biće ukinuta  (Fo­to Dragan Jevremović)


Studentski trg bio je centar antičkog Singidunuma. Tu je bila jedna od glavnih ulica koja se protezala od današnje Vlajkovićeve, preko Dositejeve, Zmaj Jovine, Vasine, izbijala ka Uzun Mirkovoj i skretala u Rajićevu.
– Taj put otkriven je prilikom izgradnje Tržnog centra u Rajićevoj. On je uvodio antičkog čoveka kroz kapiju koja se nalazi na mestu današnje Gradske biblioteke u vojni logor. Na platou kod Filozofskog fakulteta otkrivena je velika građevina iz trećeg veka naše ere koja ima tri apside i sistem podnog grejanja, tu su otkriveni ostaci iz najstarije faze Singidunuma s kraja prvog i ranog drugog veka gde su se građevine pravile od pletera i lepa, odnosno pruća i zemlje – priča Pop-Lazić.
Dopis nadležnima o nalazima ispod Studentskog trga nisu poslali samo arheolozi iz Arheološkog instituta, već i iz Srpskog arheološkog društva.
– U svom elaboratu naveli smo neke od kriterijuma koje bi trebalo ispoštovati prilikom gradnje garaže na Studentskom trgu.
Jedan od njih je da se u projektu mora predvideti prezentacija antičke arhitekture. Spremni smo da radimo sa projektantima i izvođačima radova da bi se to naše blago sačuvalo. Mi smo za to da bude izgrađena podzemna garaža, ali da bude sačuvan i prikazan lokalitet. Projektanti bi trebalo da predvide da se jedan sprat podzemne garaže odredi za prezentaciju spomeničkog nasleđa – rimske arhitekture – kaže Pop-Lazić i ističe da se takva praksa primenjuje širom sveta. Ako se u obzir uzme samo Balkan, takav primer postoji u centru Sofije, gde je prilikom izgradnje metroa otkriven deo antičkog perioda. Isti primeri postoje i u Solunu, Konstantinopolju, odnosno Istanbulu, ali i u Sremskoj Mitrovici gde je gradska kafana podignuta nad bazilikom Svetog Dimitrija iz petog veka.
– Iako smo o nalazima na Studentskom trgu obavestili nadležne u decembru 2104. godine, od tada do danas nismo dobili nikakvu povratnu reakciju od grada – kaže Pop-Lazić.
Terme ispod Akademskog parka
Na prostoru Akademskog parka, koji mnogi nazivaju i Studentski, nalaze se ostaci rimskog kupatila iz trećeg i četvrtog veka. Ceo prostor parka nalazi se u zaštićenoj zoni rimskog Singidunuma i to dela civilnog naselja koje se prostiralo do Trga republike.
Rimske terme su, sasvim slučajno, otkrivene 1968. godine kada se kopala rupa za postavljanje cisterne za mazut u zgradi Gradskog komiteta Saveza komunista. Arheološka istraživanja nastavljena su 1969. godine. Terme su najvećim delom otkrivene. Otkopano je osam prostorija i one pripadaju jednom ustaljenom tipu antičkih termi. Prva prostorija u nizu bila je svlačionica ili prostorija za pripreme, međutim ona na ovom lokalitetu nije pronađena. Kod nas je otkriven takozvani frigidarijum, odnosno prostorija sa hladnom vodom. Na ovu prostoriju nadovezivala se prostorija sa mlakom vodom – lakonikum, gde su se kupači znojili i pripremali za ulazak u kaldarijum odnosno prostoriju u kojoj je bila topla voda.
U kaldarijumu su pronađena dva bazena. Otkriveni su i ostaci zidane peći u kojoj se zagrevao vazduh koji je potom grejao vodu. Kupatilo je bilo javno, a posećivali su ga i muškarci i žene.
Terme su sve do 1978. godine bile vidljive, međutim ovaj deo je bilo teško održavati jer se tu skupljala velika količina otpada. Pošto nije urađeno rešenje za natkrivanje termi, a i zbog nedostatka novca, izvršena je njihova konzervacija. Terme su potom zakopane zemljom jer je zaključeno da će ih ona najbolje očuvati.

Fantazija za violinu i klavir
Iz svetskih muzičkih sala i s najuglednijih festivala stigao je i u Beograd. Virtuozni violinista Roman Simonović, koji radi kao koncertmajstor Londonskog simfonijskog orkestra, sinoć je u Velikoj sali Kolarčeve zadužbine nastupio s pijanistom Vadimom Holodenkom.
U gotovo punoj dvorani, dva umetnika prikazali su svoju muzikalnost i talenat a publika, među kojima je bilo i mnogo mladih učenika muzičkih škola, nagradila ih je aplauzom.
Nastup je otvoren izvođenjem tri poeme za violinu i klavir iz ciklusa „Mitovi, opus 30” Karola Šimanovskog, da bi umetnici zatim izveli Šubertovu „Fantaziju” u Ce-duru. Program je nastavljen delima Isajija, Prokofjeva i Sen-Sansa.
Simonović se inače bavi i pedagoškim radom i drži kurseve u Sjedinjenim Američkim Državama, Velikoj Britaniji, Južnoj Koreji, Izraelu, Italiji, pa i u Srbiji. Svira na Stradivarijusovoj violini iz 1709. godine, koju mu je pozajmio predsednik Banke Amerike Džonatan Molds.
Talentovani kamerni muzičar Holodenko takođe ima zapaženu svetsku karijeru i sarađivao je s istaknutim dirigentima, poput Leonarda Slatkina, Jurija Bašmeta, Vladimira Fedosejeva...

Raskošna Karmen
Legendarna opera Žorža Bizea „Karmen”, o strasnoj ljubavi s tragičnim krajem, izvedena je na Velikoj sceni u 151. sezoni. Orkestar pod upravom Ane Zorane Brajović, članovi Hora i Baleta Nacionalnog pozorišta, dečiji hor „Horislavci”, raskošni kostimi i scenografija, puno gledalište samo su deo predstave za pamćenje u režiji Nebojše Bradića. Ovog puta su na pozornici bili mecosopran Ljubica Vraneš kao Karmen, tenor Dejan Maksimović kao Don Hoze, toreador Eskamiljo bariton Miodrag D. Jovanović, poručnik Zuniga bas Vuk Matić, narednik Morales bariton Miroslav Markovski, sopran Sofija Pižurica kao Mikaela...
</div>
<div id="vesti">
U ponedeljak kraj grejne sezone
Zvanični kraj grejne sezone je 15. aprila, ali to ne znači da će se tog i narednih dana u slučaju lošeg vremena Beograđani smrzavati u svojim stanovima. Do trećeg maja, u danima kad Republički hidrometeorološki zavod prognozira srednju dnevnu temperaturu od 12 stepeni ili manje, radijatori će biti topli.
To, kako kažu u „Beogradskim elektranama”, znači da će svi toplotni izvori preduzeća u tom periodu biti u pripravnosti i spremni da isporučuju toplotnu energiju kad god je zbog vremenskih prilika potrebno.
– Prema preliminarnim rezultatima, ova, 54. grejna sezona protekla je veoma uspešno. Znatno je smanjen broj poremećaja u proizvodnom i distributivnom sistemu. Usled manjeg broja kvarova i bržeg otklanjanja poremećaja, skraćen je period u kome su potrošači bili bez grejanja. Smanjeni su i gubici vode u toplovodnoj mreži dugoj čak 1.580 kilometara, što je doprinelo i efikasnijem radu celokupnog sistema daljinskog grejanja – kažu u „Beogradskim elektranama”.
Protekla zima nije bila naročito oštra, a vremenski uslovi bili su, prema viđenju „Elektrana”, prosečni po hidrometeorološkim parametrima. Ali, kad god je to trebalo, radijatori su bili topli i noću, pa je tako u dvadesetčetvoročasovnom režimu grejanje radilo ukupno 62 dana.
– Da je grejna sezona protekla uspešno potvrđuju i rezultati nedavno sprovedenog istraživanja među potrošačima. U odnosu na 2013. i 2015. godinu, kada su rađena istraživanja, rezultati pokazuju da se znatno povećao broj potrošača koji su veoma zadovoljni celokupnim angažmanom i kvalitetom grejanja, posebno u aktuelnoj grejnoj sezoni. Korisnici su posebno istakli da je dvadesetčetvoročasovni rad doprineo boljem kvalitetu grejanja – ističu iz „Beogradskih elektrana”.
Oni dodaju i da će, kako bi spremni dočekali narednu sezonu, od 4. maja preći u fazu remonta svih proizvodnih postrojenja, kao i pojedinih delova distributivnog sistema.
– „Beogradske elektrane” su već na više lokacija u Beogradu započele izgradnju nove toplovodne mreže s ciljem poboljšanja kvaliteta usluga postojećim korisnicima, priključenja novih potrošača, kao i gašenja lokalnih kotlarnica, čime nastavljaju višedecenijsku borbu za čistiji vazduh u Beogradu. Značajne investicije biće sprovedene do početka sledeće grejne sezone, čime će poslovanje preduzeća biti dodatno unapređeno – najavljuju u ovom javnom komunalnom preduzeću.
Ova grejna sezona inače je startovala nešto ranije, a radijatori su kod mnogih bili topli još od prvih dana oktobra, umesto tek od 15. tog meseca.
Tada je rečeno i da će biti razmotrena promena zvaničnog starta grejne sezone pošto, po propisima, od 1. do 14. oktobra i od 16. aprila do 3. maja „Elektrane” objekte greju samo ako je temperatura niža od 12 stepeni Celzijusa.

Mišković kupio 0,6 hektara na Autokomandi za 4,2 miliona evra
Miroslav Mišković, vlasnik „Delte”, posle 11 godina borbe za najatraktivnije voždovačko zemljište na Autokomandi konačno je njen neprikosnoveni gospodar. Njegovo preduzeće „Autokomanda” kao jedini ponuđač u petak je na javnom nadmetanju od grada kupilo plac od 0,6 hektara po početnoj ceni od 504,3 miliona dinara, odnosno oko 4,2 miliona evra.
To je „Delti” donelo vlasništvo nad gotovo šest hektara između auto-puta, Bulevara oslobođenja i trase unutrašnjeg magistralnog poluprstena gde već godinama namerava da podigne šoping mol „Delta planet” od 200.000 kvadratnih metara vredan više od 200 miliona evra. Od tog projekta nisu odustali, potvrdili su juče u „Delti” zbog čega su, kako su kratko prokomentarisali, i kupili parcelu od 6.412 kvadrata.
Cena ovog puta očigledno nije bila problem za kupca jer je zemljište dobio sa popustom od 40 odsto, što znači da je Mišković uštedeo 2,9 miliona evra zato što je prvobitno procenjena početna vrednost parcele bila 840,6 miliona dinara (oko 7,1 milion evra).
– Lokacija je bila na javnom nadmetanju 2017. i 2018. godine i tada nije bilo zainteresovanih ponuđača. U skladu sa gradskom odlukom, prilikom raspisivanja sadašnjeg oglasa cena za lokaciju je umanjena za 40 odsto, što je bilo dovoljno da se lokacija otuđi i na taj način obezbedi novac u budžetu grada – navodi Direkcija za građevinsko zemljište i izgradnju Beograda i dodaje da će investitoru u postupku pribavljanja građevinske dozvole biti obračunat i doprinos za uređivanje građevinskog zemljišta.

Na tom placu „Delta” će moći da zida četvorospratnicu od 22 metra i poslovnu kulu visine 75 metara (21 sprat), što je ukupno 22.473 kvadratna metra.
– Investitor će imati obavezu da, pre pribavljanja lokacijskih uslova, izradi idejno rešenje objekata i parternog uređenja lokacije, a takvo urbanističko-arhitektonsko rešenje će morati da dobije saglasnost Komisije za planove Skupštine grada. Obaveza investitora biće i da izvede sve radove na pripremanju i opremanju građevinskog zemljišta u okviru svoje građevinske parcele, a Direkcija će urediti javno građevinsko zemljište – piše u saopštenju Direkcije.
Kada je jedan od najbogatijih Srba prvi put pokušao da osvoji parcelu od 0,6 hektara, na putu mu se 2008. godine isprečio Petar Matić, u to vreme Miškovićev najveći suparnik na tržištu nekretnina.
Matić je odneo 2,8 hektara na toj lokaciji, odnosno dve parcele, od kojih je jedna upravo ova od 0,6 hektara. Oba placa vlasnik „MPC propertisa” vratio je Direkciji 2010. godine. Godinu dana kasnije, čim je Direkcija oglasila prodaju oko dva hektara između auto-puta i Ulice Triše Kaclerovića, Mišković je, kao jedini ponuđač, za njih dao milijardu dinara, što je bila početna cena. Kupovinom preduzeća „Autokomanda” za 17 miliona evra 2015. godine, „Delta” se u ovom delu Beograda domogla 3,3 hektara.

Pešačkim mostom do tvrđave
Užice – Užička srednjovekovna tvrđava Stari grad (iz 14. veka), zapuštena minulih decenija, postaje atrakcija za turiste zahvaljujući ulaganjima države i Užica. Već je delimično rekonstruisana i uređena, s namerom da ovaj utvrđeni grad izgleda onakav kakav je, prema dokumentima iz bečkog arhiva, bio u 18. stoleću. Do tvrđave će, ako se obistine najave, već dogodine sa obližnje magistrale moći da se dođe pešačkim mostom iznad reke Đetinje, dugim preko 100 metara.
U protekle dve godine, sredstvima Ministarstva kulture po projektu Zavoda za zaštitu spomenika Kraljevo, obnovljen je gornji grad, najviši deo ove tvrđave. Obavljena je njegova konzervacija, čime je sprečeno dalje urušavanje bedema, a kao vidikovac s pogledom na užičku kotlinu, postavljen je plato ograđen zaštitnom ogradom. Započeti su i konzervatorski radovi na srednjem gradu, takođe po projektu pomenutog zavoda, koji treba da budu nastavljeni u ovoj godini, kao i na jednom delu donjeg grada (put ka Vodenoj kuli). Ovde i za te poduhvate očekuju pomoć Ministarstva kulture.
Uporedo sa uređenjem drevnih zidina, nastaju i moderni sadržaji. Već je napravljen i ovog proleća zaživljava zip-lajn (dug 375 metara, visinska razlika – 20 metara), adrenalinska atrakcija za spuštanje od Starog grada do obližnje Čitakove stene, prvi takav u Užicu. Turiste na ovom potezu privlači prva hidrocentrala, stara 119 godina, gradska plaža, stari železnički most na koji se izlazi liftom, prva naša „evropska zelena staza”, koja je uređeno šetalište uz klisuru Đetinje trasom nekadašnje „Đirine” pruge do Staparske banje i niz drugog, pa se Užičani, u nameri da sve to turistički objedine s uređenom tvrđavom, nadaju pomoći i od Ministarstva turizma. O tome su nedavno obavestili ministra Rasima Ljajića, prilikom njegove posete Potpećkoj pećini.


Jedno od idejnih rešenja mosta


– Kod Ministarstva turizma konkurisali smo za podršku nastavka rekonstrukcije gornjeg grada užičke tvrđave, projektu po idejnom rešenju prof. dr Marka Popovića, autoriteta za srednjovekovne fortifikacije i autora do sada najbolje knjige o ovoj tvrđavi „Užički grad”. Ta rekonstrukcija gornjeg grada podrazumeva tri elementa: izgradnju kule, dogradnju citadele i izgradnju kazamata. Kada se to uradi, verno će biti prikazan gornji grad iz 1737. godine, na osnovu preciznih planova ove tvrđave iz bečkog ratnog arhiva dostupnih u digitalnoj formi. S tim što će u budućnosti ovo biti i mesto za galerijsko-muzejski prostor sa modernim audio-vizuelnim sadržajima, kao i za određene događaje. Vrednost tih planiranih radova je oko 40 miliona dinara. Izgradnja gornjeg grada biće potvrda da smo na put rekonstrukcije kompletnog ovog poteza (s plažom, centralom, klisurom, Staparskom banjom) krenuli nezaustavljivo i da nam je namera da ga otvorimo za stotine hiljada turista, koji pored našeg grada uglavnom samo prođu. Biće to i prilika da se veliki broj Užičana okrene turizmu kao izvoru prihoda – kaže zamenik užičkog gradonačelnika Nemanja Nešić.
Ministar Ljajić, pominjući želju da se Užice pozicionira kao važan turistički centar, obećao je pomoć ovog ministarstva tom užičkom poduhvatu čim bude urađena projektno-tehnička dokumentacija. Kazao je da je reč o zahtevnom projektu, ali da je ministarstvo zajedno sa lokalnom samoupravom spremno da ga finansira.
Svemu oko užičke tvrđave poseban pečat daje namera za gradnju atraktivnog prilaznog pešačkog mosta s magistralnog zlatiborskog puta do Starog grada, dugog preko 100 metara. U užičkoj upravi najavljuju da će u ovoj godini raditi projekat, a dogodine graditi taj most.

Kako se Subotica oprostila od tramvaja
Subotica – Tema tramvaja povremeno iskrsava u javnom životu Subotice, ili neki političar poletno obeća da će razmotriti njegovo vraćanje, ili se pojavi neko novo sećanje, ali ovog aprila tramvaj se s pravom vratio da bi Subotičani obeležili tužan jubilej – 45 godina od njegovog ukidanja.
U holu Art-bioskopa „Aleksandar Lifka”, otvorena je izložba fotografija Zlatka Jovanova, nekadašnjeg fotoreportera „Subotičkih novina”, i Edvarda Kirbusa, a prikazan je i film Ognjena Aleksića povodom 2. aprila 1974. godine, kada se subotički tramvaj zauvek odvezao u remizu.
Međutim, svako malo njegov duh vrati se na ulice grada kojim je špartao 77 godina. Tramvajske šine postavio je preduzimljivi bečki industrijalac Ernest Lindhajm 1897, povezujući uvođenje tramvaja sa elektrifikacijom Subotice. Na prvu vožnju do Palića poveo je 250 najuglednijih građana i gostiju. Upravo ova trasa vožnje do Palića uvek je bila posebno popularna, jer su njome leti saobraćala otvorena kola.
Kako opisati sećanje danas zrelih ljudi na vožnju tramvajem? Možda kao sliku gde kao dete sede u otvorenim kolima za Palić, vazduh struji, sunčano je i prozračno kao u svakoj uspomeni. Možda kao sećanje na glatkoću porculanskih držača koji su visili duž tramvajskih kola. Među Subotičanima koji ga pamte svako ima neku svoju uspomenu na vožnju tramvajem, nostalgičnu i emotivnu, jer kako drugačije objasniti da tramvaj nikako ne odlazi u zaborav. „Nostalgija za tramvajem još postoji, ali ona polako nestaje kako umiru vremešni ljudi koji su se vozili njime”, rekao je Edvard Kirbus na otvaranju izložbe.
Tramvaj je otišao u istoriju pod izgovorom dotrajalosti i neisplativosti ulaganja, a u vreme naftnog buma autobus se činio kao bolje i efikasnije rešenje. Postepeno su ukidane tramvajske linije da bi 1971. godine ostala jedna linija i samo na njoj je prevezeno 4,7 miliona putnika. Istovremeno, 17 autobuskih linija uspelo je da preveze tek 11,7 miliona putnika, to jest malo više od dva puta. Nepromišljena odluka tadašnjih gradskih vlasti nikada nije zaboravljena. Tog 2. aprila 1974. godine tramvaj je uredno vozio po redu vožnje, beleži istoričar Mirko Grlica u knjizi „Sto godina javnog prevoza u Subotici”, do 14.30 časova, nakon toga je okićen cvećem, a preko 10 hiljada ljudi je izašlo na ulice da se oprosti sa njim. Krenula je njegova poslednja, za građane besplatna vožnja.
Mnogo toga je u poslednjih pola veka izmenjeno u Subotici, neretko su promene umesto podmlađivanja i ulepšavanja ostavile samo ožiljke, ali ni rušenje pozorišta, nestajanje poznatih gradskih kota, ništa od toga nije na ulice izvelo toliko ljudi da obeleži kraj jedne epohe. Ljudi su visili sa kola, onako kako se nikada nije vozilo, priseća se Kirbus koji je sa fotoaparatom hvatao lica učesnika i detalje lokalne istorije. Opraštanje sa tramvajem trajalo je do 17 časova kada se na krajnjoj stanici u Malom Bajmoku formirala duga kolona tramvajskih vozila odakle su polako otklizali ka svojim garažama u drugom delu grada. Hroničari su zabeležili da se u 17.40 minuta poslednji put začulo tramvajsko zvono.

Patrijarh Irinej u Orahovcu služio liturgiju
ORAHOVAC – Patrijarh srpski Irinej stigao je rano jutros u Orahovac, prvu u nizu enklava koju će posetiti u okviru posete srpskom narodu na Kosovu i Metohiji, saopštila je TV Hram.
Patrijarha je u Orahovcu dočekao Episkop raško-prizrenski Teodosije sa sveštenstvom i brojnim vernicima.
U orahovačkoj Crkvi Uspenja Presvete Bogorodice patrijarh Irinej služio je Svetu arhijerejsku liturgiju, javlja Tanjug.
Nakon Orahovca, partijarh će do kraja dana posetiti i Veliku Hoču, a u poslepodnevnim časovima uputiće se ka Prizrenu.
</div>
<div id="kultura">
O pčelama i ljudima u „Zemlji meda”
Neverovatna popularnost dokumentaraca, zapažena prvo na sve posećenijim festivalima, a zatim i u bioskopskim dvoranama, može se objasniti, s jedne strane, napretkom tehnologije, koji omogućava da se na terenu „uživo” snimaju scene za kakve bi ranije bila potrebna složena studijska oprema, a s druge strane, otkrićem ljudi da je stvarnost oko njih uzbudljivija i čudnija od svega što može da smisli mašta.
Izvrstan dokaz za oba objašnjenja je makedonski film „Zemlja meda” u režiji Tamare Kotevske i Ljubomira Stefanova, kojim je otvoren ovogodišnji festival dokumentarnog filma „Sedam veličanstvenih“ u beogradskoj Kombank dvorani. Ne samo da je projekcija bila popunjena do poslednjeg mesta, već je i na kasnijem susretu publike, novinara i domaćih filmskih stvaralaca sa autorima, u manjoj sali, više njih stajalo nego sedelo.
O doživljajima sa snimanja filma, i kasnijoj sudbini njegovih protagonista, govorili su Atanas Georgijev, producent i montažer, i Samir Ljuma, jedan od dvojice snimatelja. Georgijev je rekao da je gotovo odustao od filma nakon što je shvatio da pred sobom ima 400 sati snimljenog materijala. Ljuma je priznao da mu je najveći izazov bio da prati kamerom glavnu junakinju, pčelarku Hatidže, dok se uskim putem uz liticu penje planinskom strminom do košnica skrivenih u stenama, a kasnije da se probija do njenog sela kroz snežno bespuće i smetove.
Srećom, nisu odustali, i tako sad publika ima priliku da prati  neobičnu sudbinu žene, koja se odvažila da, sa bolesnom i nepokretnom majkom, živi u napuštenom selu usred nigdine, bez ikakvog dodira sa civilizacijom i njenim praktičnim tekovinama, u društvu jednog psa, jedne krave (koja je u međuvremenu uginula), nekoliko mačaka i – mnoštva pčela.
„Zemlja meda” je višestruki pobednik ovogodišnjeg Sandens festivala, najprestižnije smotre nezavisnog filma na svetu (osvojio je nagrade za najbolji film selekcije svetskog filma, najbolju dokumentarnu kameru i specijalnu nagradu žirija za uticaj i promenu), a u isto vreme, dok su naši sagovornici gostovali u Kombank dvorani, dvoje reditelja i njihova glavna junakinja pozdravili su publiku na festivalu dokumentarnog filma u Nionu u Švajcarskoj.
Georgijev i Ljuma objašnjavaju kako su, uopšte, otkrili ovu čudesnu osobu koja, uprkos tome što nikad nije otišla dalje od obližnjeg sela u podnožju „njene“ planine, govori pet jezika (ne računajući onaj kojim se obraća pčelama), a pred kamerom se ponaša opušteno i prirodno kao najveći profesionalac. Prvobitna ideja je bila da snime film o makedonskim pčelarima, a onda ih je neko uputio na Hatidže, koja je bila oduševljena predlogom. „Oduvek sam o tome maštala!“, rekla im je. Njeno neskladno i od teškog života ogrubelo lice, krhka pojava i nesvakidašnja odeća, pre svega marama bez koje se ne pojavljuje na platnu, kao da dolaze iz nekog drugog vremena. A tu magičnu privlačnost Hatidže i poetiku njenog sveta u korak prate
kamere dvojice nagrađenih snimatelja (drugi je Fejmi Daut) kroz prizore planinske divljine, razorenog sela, igru senki pri svetlosti vatre u noći i, najzad, haotični dolazak kamiona s prikolicom u kojoj je porodica sa mnogo gladne dece, s namerom da se, iako o tome ništa ne zna, prihvati pčelarstva....
Hatidže, navikla da sve deli – pola meda njoj, pola pčelama, pola voćke njoj, pola majci, pola korice hleba njoj, pola psu Džekiju – spremno prihvata društvo pridošlica, želi da im pomogne, a onda shvata da su njihova nebriga i pohlepa razlog smrti njenih voljenih pčela.
Georgijev kaže da je, posle tri godine snimanja, Hatidže postala deo njihovih života. Bilo je mnogo situacija u kojima bi manje posvećena ekipa odustala, počevši od buva koje je rediteljka Kotevska sa planine donela u studio, pa do tesne i zagušljive sobe u seoskoj kućici.
Najdramatičniji događaj je bila smrt Hatidžine majke, i ekipa se dugo premišljala da li da i to bude deo filma. A šta se desilo posle?
Hatidže je, nakon majčine smrti, rešila da se preseli u obližnje selo, i ekipa „Zemlje meda” joj je tamo kupila kućicu. Džip kojim su savladavali planinsko bespuće poklonili su onoj porodici s mnogo dece. Otac, Husein, kad je prvi put pogledao gotov film, jedino se brinuo što njegov kamion ne izgleda baš lepo, onako star i rashodovan.

Od Meduze plamene kose do čuvenog primalnog krika
„Autor najzlokobnijeg ikoničnog lica. Radikalni otac ekspresionizma. Norveški odgovor na Vinsenta van Goga. Međutim, ko je stvarno bio Edvard Munk?” početne su rečenice teksta koji na sajtu Britanskog muzeja potencijalnom posetiocu približava izložbu u ovoj kući, najveću u poslednjih 45 godina koja se na Ostrvu događa, a koja je isključivo posvećena velikom slikaru i čiji je naziv „Ljubav i teskoba” sugestivan, poput njegove umetnosti.
Otvorena tokom protekle nedelje, postavka koja će trajati sve do sredine jula i koja se organizuje u saradnji sa Munkovim muzejom u Oslu, u britansku prestonicu donosi još jedan pogled na ovog inspirativnog autora, osvrt na predratni Berlin i Pariz, njegovu buntovnu prirodu koja je odbacila striktno luteransko vaspitanje, turbulentan, beomskim krugovima naklonjen život, strasne ljubavne afere i bolesti koje su ga pratile.
Kako britanska štampa prenosi, jedan od centralnih eksponata među 83 rada, od čega su pedesetak grafički otisci, jeste retka istoimena litografija Munkovog najprepoznatljivijeg primalnog krika, čuvenog „Vriska”, koju je ustupio jedan kolekcionar i koja, uz „Očaj” i dva primerka „Teskobe”, a reč je o još tri, u istom segmentu izložena crteža, naglašava kompleksnu prirodu čovekovog doživljaja spoljašnjeg sveta i sebe samog i komplikovan splet emocija koji iz toga proizilazi. Prati ih i tekst, umetnikovo intimno, trenutno viđenje zlokobno krvavo crvenog neba nad dolinom, prikazanog na pomenutoj legendarnoj slici. Publika će moći premijerno da vidi i matrice posredstvom kojih je mastilo utiskivano na papir o kojima se slikar gotovo opsesivno raspitivao kod izdavača, a o čemu svedoče i njegove zabeleške.
Kako bi utisak bio upotpunjen, u posebnom tekstu „Gardijan” čitaoce upoznaje i sa obiljem materijala koji se čuva u depoima partnerske institucije u Oslu, sa retko viđenim prikazima dama nalik na Meduzu plamene kose, vampirolikim prikazama i životinjskim duhovima, decom u bolesničkim krevetima, muškarcima i ženama uronjenim u raznolike predele i boje različitih paleta, asocijacijama na različita raspoloženja. Motivski raspon od rafiniranih zalazaka sunca do brutalnih samrtnih postelja, kako to opisuje kritičar Džonatan Džons, o kojem je Munk sam govorio kao o „najdubljim predelima srca”.
Kad je poznati pisac autor izložbe o još poznatijem Munku

Osim što donosi jedan specifičan, literatski pogled na Munkovo stvaralaštvo, naslov „So Much Longing in So Little Space: The Art of Edvard Munch” („Penguin”, 2019) iz prvog lica dočarava i jedan nesvakidašnji slučaj – situaciju u kojoj se našao poznati norveški pisac Karl Uve Knausgor, autor ovog dela, onda kada je bio pozvan da lično kurira izložbu Munkovih dela i to baš u njegovom matičnom muzeju u glavnom gradu Norveške.
Kako piše magazin „Literary review”, Knausgor u prvom delu knjige podseća na biografiju velikog slikara, čiji su mučni privatni događaji umnogome uticali na njegovo slikarstvo, dodajući tome pasaže iz tekstova istoričara umetnosti čije je viđenje Munka na njega ostavilo utisak, ali i razgovore koje je lično vodio sa brojnim umetnicima o likovnom nasleđu njegovog zemljaka, a među kojima je i Anselm Kifer. Otkrivajući zanimljive detalje i o svojim sagovornicima, poput toga da je Kiferov atelje toliki da se umetnik i njegov asistent kroz njega kreću na biciklu, Knausgor stilski uobličava informacije onako kako i piše svoje knjige, pripremajući čitaoca za drugi, najintrigantniji deo štiva, u kojem se upušta u pojedinačna tumačenja Munkovih dela i gde iskreno, bez zadrške i direktno pripoveda o svim teškoćama i dilemama sa kojima se susretao osmišljavajući izložbu za koju je bio zadužen. Baveći se i remek-delima, ali i manje popularnim radovima poznatog ekspresioniste, Knausgor iznosi u knjizi i lični umetnički kredo, u čemu se, očigledno, prepoznao sa Munkom, a koji nagoveštava onome koji sa njegovom prozom do sada nije bio upoznat šta ga čeka pri dodiru sa ovim i bilo kojim drugim njegovim delom: „Najvažnije je da čovek samo nastavi da piše, kao što je Munku jedino bilo važno da nastavi da slika. Kvalitet će doći sam od sebe”.
</div>
<div id="ekonomija">
Kamiondžijama treba 3.000 godina da pređu granice u regionu
Za Svetsku banku ključno je da Srbija sprovodi reforme jer će joj one pomoći da privredni rast bude veći i samim tim biće otpornija na rizike. Ako se izborite s političkim izazovima, kao što su Kosovo, protesti, izbori, investitori će imati više poverenja u vas. 
Nastavićemo da pomažemo reforme, a jedna od njih će biti i da kamioni brže prelaze granice u regionu. Oni sada čekaju danima i izračunali smo da kamiondžijama u regionu treba 3.000 godina da pređu granice. Ovo u intervjuu za „Politiku” kaže Stiven Ndegva, šef kancelarije ove međunarodne finansijske institucije u Srbiji.
Kako ocenjujete ekonomske prilike ovde?
Ekonomska situacija u Srbiji je dobra u smislu da postoji privredni rast poslednjih godina, budžetski prihodi rastu, dobri su podaci o zaposlenosti. Prošle godine, broj zaposlenih povećan je za 38.000, inflacija je niska, budžet je u suficitu. To je mnogo bolji rezultat nego pre pet godina, kada je budžet bio u minusu, zaposlenost niska, budžetski prihodi slabi. Pitanje je da li je to dovoljno dobro za Srbiju.
Poredeći s drugim zemljama u regionu i s centralno-istočnom Evropom (CIE), to je ipak nizak privredni rast?
Da, rast je skroman i na kratak rok, a i na duži. Srpska ekonomija je u poslednjih deset godina rasla po stopi od četiri odsto godišnje. Drugi s kojima se poredi rasli su brže. Od 1990. godine, ekonomije CIE povećane su za 75 odsto, a Srbija je još ispod privrednog nivoa iz te godine. Jasno je da postoji veliki jaz i, sa gledišta Svetske banke, ne napredujete u skladu sa potencijalom.
Kako da ubrzamo privredni rast?
Mnogo je dobrih stvari urađeno u poslednjih pet godina. Napredak je postignut u privatizaciji društvenih preduzeća, smanjen je budžetski deficit, plate u javnom sektoru su bile pod kontrolom. Potreban je jedan veliki podsticaj da se završe bitne reforme i da se privredni razvoj ubrza. To su investicije podjednako javne i privatne. U Srbiji su one još uvek skromne – oko 20 odsto bruto domaćeg proizvoda (BDP), a trebalo bi da budu između 25 i 30 odsto BDP-a. Neophodno je i da se završi reforma javnih preduzeća. Oni i dalje troše mnogo državnog novca. U prošloj godini na subvencije je otišlo 300 miliona evra. Taj novac se može upotrebiti za nešto drugo. Te kompanije su skupe i ne prave „dobar” novac. One su i dodatni izazov, jer smanjuju konkurenciju. Vi nemate nove kompanije koje donose inovacije, koje mogu da budu konkurentne globalno. Trenutno ima 80 preduzeća u društvenoj ili državnoj svojini, a nekada ih je bilo 600. Ima mnogo dobrih primera u srpskoj ekonomiji o sprovedenim reformama, ali nije to dovoljno dobro.
Kada govorimo o potrebnim podsticajima za privredni rast, vi ste nedavno izjavili da ne podržavate koncept privlačenja investitora subvencijama po radnom mestu. Zašto?
Trenutno se u Srbiju dovode strani investitori koji omogućavaju zaposlenost, što je važno. Međutim, problem je to što u jednom trenutku to može postati jedini način privlačenja investitora. Prema našem mišljenju, sada je verovatno vreme da, umesto kompanija koje vam obezbeđuju, recimo, 2.000 bilo kakvih radnih mesta, dobijete kompanije koje donose visokokvalifikovana radna mesta. I čije su investicije održive na duži rok. Problem sa onima koji dolaze samo zato što je srpska radna snaga jeftina jeste to što će one vrlo brzo da odu u Maroko, jer je tamo radna snaga još jeftinija. Nemam ništa protiv „Folksvagena”. Ali, vama trebaju firme koje će da investiraju zbog toga što je radna snaga ovde visokoobrazovana i dobro obučena, i što je poslovno okruženje dobro. Zato preispitajte taj model, i ono što je za nas još važnije, napravite ekonomiju koja će biti atraktivna za mnoge kompanije, a ne samo za neke. Razmislite da li možete da napravite reforme koje mogu da dovedu deset kompanija koje uopšte neće razgovarati sa vladom, a doći će zato što vam je infrastruktura dobra, lako se prelaze granice, imate izvor snabdevanja u okolnim zemljama bez mnogo političkih problema, zato što postoji kredibilnost sudova, zato što male firme imaju pristup izvorima finansiranja. To su više opšte horizontalne reforme koje svima otvaraju vrata i zato je to važno.
Za ovu godinu projektovan je privredni rast od 3,5 odsto. Vidite li rizike da se to ne ostvari?
U ovom trenutku ostajemo pri projekciji da će privredni rast iznositi 3,5 odsto. Ipak, postoje rizici. Jedan je usporavanje u ekonomijama, kao što su Italija i Nemačka, koje su glavni srpski spoljnotrgovinski partneri. Evidentno je i usporavanje u globalnoj ekonomiji. Kada imate usporavanje kao što je sadašnje, treba da ubrzate investicije. Ono što vlada može da uradi jeste to da utiče na povećanje investicija i njihove efikasnosti. Više novca iz budžeta može da se usmeri na investicije u odnosu na prošlu godinu. To bi bilo dobro za početak. Drugi rizici su politički. Protesti, izbori za koje ne znamo da li će ih biti. Zbog toga svi oklevaju – biznismeni, turisti. Kao što bi oklevali da odu i u bilo koju drugu zemlju. Ta neizvesnost odlaže investicije, potrošnju i generalno usporava ekonomiju.
Vlast najavljuje povećanje plata i penzija. Ima li prostora za to?
Kontrola plata i penzija bila je veoma važna za preokret. U budžetu je sada suficit. Slažemo se da je potrebno neko prilagođavanje plata u javnom sektoru i penzija. Međutim, ono što mi podržavamo je to da se povećanje zasniva na stabilnoj formuli. U pogledu reformi zarada u javnom sektoru, razočarani smo da rešenja s kojima smo se složili nisu još primenjena. To je odloženo za jednu godinu, i to drugi put. Radimo s vladom na tome da sistem plata u javnom sektoru počne od 2020. godine i na dodatnim analizama koje su im potrebne.
A penzije?
U njihovom slučaju želimo da indeksacija bude predvidljiva, transparentna, a ne proizvoljna.
Predstavnik Svetske banke nedavno je izjavio da je zabrinjavajuće što su keš krediti vrednosno premašili one za kupovinu stana na kredit. Da li je to znak da se povećava potrošnja, što može biti opasno, kada ekonomska aktivnost usporava, a spoljna neravnoteža raste?
To nije zdrava situacija, jer keš zajmovi idu u potrošnju. Vrlo retko ih ljudi uzimaju za investicije. To nije dobro u situacijama kada su veće investicije potrebne i privatnom i javnom sektoru. Rizični su i jer se povećava lični dug, a postoji i rizik da građani ne mogu da ih otplate. Srbija se već suočila s visokim iznosom kredita s problemima u otplati i vlada je dosta uradila kako bi oni bili smanjeni. Ako privredni rast bude povećan na pet, šest odsto i ako dugoročno posmatrano građanima budu udvostručeni prihodi, taj problem će nestati. Zato mi smatramo da je privredni rast odgovor i na taj problem. Ali ne privredni rast od 3,5 odsto, kakav sad imate, već pet, šest odsto, što je Srbija ranije postizala.
Fiskalni savet je nedavno izračunao da korupcija smanjuje privredni rast gotovo jedan odsto. Kako vi gledate na ovdašnji problem korupcije?
Mi vidimo da se percepcija korupcije u Srbiji povećava. To čujemo i od poslovnih ljudi. Vidimo i druge izazove u vezi sa vladavinom prava, sudski procesi traju po 600 dana da bi se običan ugovor sproveo. Zbog toga ljudi gube poverenje da je ovde moguće poslovati. Problem korupcije i države koja to nije sprečila jeste taj što rastu troškovi. Mislimo da vladavina prava treba da se poboljša, takođe, upravljanje javnim investicijama, da one budu transparentne. Od registracije biznisa do priključka za električnu energiju ima prostora za korupciju. Digitalizacija je način da se ona smanji. Jer, što je lični kontakt manji, nestaje i problem korupcije. Svetska banka radi na tome s vladom.
Da li ste zadovoljni reformama u Srbiji, pogotovo onim u javnom sektoru? Tu ste pružali tehničku i finansijsku pomoć vladi.
Ukupno posmatrano, zadovoljni smo. Ali podstičemo da se na tome još radi i da bismo ponovo rado bili partner vladi, kao što smo bili u prethodnom periodu. Pitanje plata u javnom sektoru još nije završeno.
Jeste li zadovoljni kako napreduju projekti koje ste finansirali ovde? Koridor 10, na primer.
Očekujemo da će to finansiranje biti završeno u oktobru 2019. godine. Ostao je deo kod Dimitrovgrada.
Da li su svi odobreni zajmovi Svetske banke iskorišćeni? Ranije je bilo problema.
Iskorišćenost je veoma dobra i potrošnja povučenog novca sada je među najboljima u podregionu. Ima usporavanja kod nekih projekata, poput onog u zdravstvu i obrazovanju, ali to se ubrzava.
Kakva će biti strategija Svetske banke za Srbiju u narednim godinama? U koje projekte ćete ulagati?
Očekujemo da ovog meseca odobrimo tri projekta. Za unapređenje poreske administracije, što je izazov za poslovanje, zatim pomoć da se digitalizuju mnogobrojne administrativne procedure, i u domenu transportnog saobraćaja, da pomognemo kako bi kamioni lakše prelazili granice. Oni sada moraju da čekaju satima, danima, kao što sam već rekao. Sledeće godine ćemo imati projekte vezane za rudarstvo, poljoprivredu, istraživanje, nauku. Ideja je da pomognemo da se kreiraju poslovi u vezi sa visokom tehnologijom. Daćemo podršku budžetu za nove reforme. Radimo na novom projektu za pruge, železnicu. Imamo i projekat za upravljanje putevima.

Država garant za „Turski tok”
Vest da je Javno preduzeće „Srbijagas” potpisalo 5. i 6. novembra 2018. godine ugovore sa pet banaka o dugoročnom kreditu u iznosu od 60 miliona evra za izgradnju gasovoda „Turski tok” preko Srbije, te da je garant plaćanja ovog zajma država, kako je utvrdila Radio Slobodna Evropa uvidom u zakon usvojen krajem 2018. u Skupštini Srbije, ne mora da znači niti da će dug stvarno vraćati država, niti poreski obveznici, kako je odmah počelo da se spekuliše. Već samo „Srbijagas” koji ima 49 odsto vlasništva u zajedničkoj rusko srpskoj firmi „Gastrans” koja će realizovati ovaj veliki projekat koji našoj zemlji treba da obezbedi sigurno snabdevanje plavim gorivom.
Za kredite koje će „Srbijagas” uzeti od banaka garantovaće država, kako se navodi u tekstu Zakona o davanju garancije Republike Srbije, koji su poslanici Skupštine Srbije usvojili na sednici u decembru 2018. godine. Ovim zakonom Srbija se obavezala da će neopozivo, bezuslovno, bez prigovora i na prvi poziv garantovati izmirenje duga zajmoprimca („Srbijagasa”) prema bankama, ukoliko to javno preduzeće ne izmiri svoje obaveze.
Upitan da li je praksa da država stoji iza kredita javnih preduzeća, čiji je na kraju kraju vlasnik, Milojko Arsić, profesor na Ekonomskom fakultetu u Beogradu, objašnjava da je ovo preduzeće tokom prethodnih decenija imalo problema u poslovanju, koji su se ispoljavali kroz visoke gubitke i nesposobnost da samostalno vraća svoje dugove, ali da je to istorija.
Usled pada nabavne i povećanja prodajne cene gasa kao i znatnog poboljšanja naplate isporučenog gasa, „Srbijagas” poslednjih nekoliko godine ostvaruje dobit, zbog čega se može očekivati da će ono u celini ili najvećim delom izmiriti obaveze po osnovu preuzetog kredita, naglašava Arsić.
– Ukoliko bi „Srbijagas” u narednim godinama nastavio da ostvaruje dobit kao i da samostalno izmiruje obaveze po osnovu kredita, banke bi u budućnosti bile spremne da mu odobravaju nove kredite i bez državnih garancija, kao što je to sada slučaj sa „Telekomom Srbija”. Da li će „Srbijagas” u celini isplatiti dobijeni kredit ili će u tome učestvovati i država zavisi isključivo od države, jer je reč o preduzeću monopolisti čije ključne elemente poslovanja kontroliše država. Od nje zavisi da li će prodajna cena gasa pratiti kretanje cene na svetskom tržištu, kao i da li će preduzeće isporučivati gas firmama i lokalnim samoupravama koje ne izmiruju redovno svoje obaveze – objašnjava naš sagovornik.
Činjenica je da zbog ovakve poslovne istorije banke nisu spremne da odobre kredit „Srbijagasu” bez državne garancije da će biti vraćen. Stoga je državna garancija, za sada, neophodna da bi „Srbijagas” mogao da dobije kredit i da realizuju planirane investicije, kao što je izgradnja gasovoda Turski–Balkanski tok.
– Međutim, dobijanje državne garancije ne znači automatski da će država vraćati kredit umesto njenog preduzeća. EPS je u prošlosti dobijao državne garancije, ali je u celini vraćao kredite iz sopstvenih sredstava. Osim toga glavni razlog slabih rezultata u prošlosti bila je niska prodajna cena gasa, koja je povremeno bila niža od nabavne cene. Drugi razlog gubitaka preduzeća bila je nemogućnost naplate isporučenog gasa, pre svega od preduzeća u restrukturiranju i nekih lokalnih samouprava – navodi prof. Arsić.
Gubici i dužnici
Vladimir Vučković iz Fiskalnog saveta kaže da plan garancija koje će se izdavati tokom godine može da se vidi u budžetu koji je usvojen krajem prethodne godine i tu nema nikakve tajne, a što je slučaj s kreditom „Srbijagasa”. Predmet analize je da li bi državna preduzeća mogla sama više da finansiraju svoje investicije, bez uzimanja kredita za koje država daje garanciju.
– To je moguće. U nedavnoj analizi Fiskalni savet je utvrdio da bi „Srbijagas” imao 50-60 miliona evra godišnje više novca za investicije kada bi naplaćivao sav gas koji isporučuje. Upravo je to vrednost kredita koji se sada uzima uz garanciju. Neka državna preduzeća i toplane i dalje ne plaćaju gas. I to nije tajna, može se videti na sajtu „Srbijagasa” – objašnjava naš sagovornik i dodaje da je drugo pitanje da li su otklonjeni svi rizici da se ne ponovi scenario po kome poreski obveznici plaćaju aktivirane garancije.
Cene gasa za potrošače, naglašava, morale bi da se formiraju iznad nabavne cene u suprotnom ponovo će „Srbijagas” imati gubitke, neće moći da plaća kredite koje je uzeo i, na kraju, obaveze će biti plaćene iz budžeta, zaključuje on.
</div>
<div id="vesti">
Godišnje se obavi 10.000 ilegalnih transplantacija
Svet se tokom poslednjih 20 godina suočava s jednim od najgorih mogućih zločina protiv čovečnosti i ljudskog dostojanstva – trgovinom ljudskim organima. Zarade na ovoj vrsti organizovanog kriminala su ogromne, a broj neotkrivenih slučajeva ne možemo ni da naslutimo.
– Ova trgovina ljudskom bedom naročito pronalazi plodno tlo u tranzicijski osiromašenim i pravno neuređenim državama, gde institucije ne sprovode potrebne mere na suzbijanju ovog okrutnog zločina, koji donosi ogromnu dobit. Zbog stalne nesrazmere između dostupnih i traženih vitalnih organa, nezakonite i kriminalne radnje trgovine organima sve više su povezane sa živim donatorima – kaže dr Vanda Božić, docent i naučni saradnik na katedri za krivično pravo na Pravnom fakultetu u Zagrebu.
Doktorirala je upravo na temi „Trgovina ljudskim organima kao oblik organizovanog kriminaliteta”. Sada je u završnoj fazi pisanja monografije koja će biti objavljena u septembru ove godine u Srbiji, a obuhvata međunarodno i srpsko krivično zakonodavstvo u suzbijanju trgovine ljudskim organima, uz osvrt na probleme dokazivanja ovih zločina na Kosovu.


(Foto A. Petrović)



Vanda Božić: Zakon o nacionalnom DNK registru, koji je Srbija usvojila 2018, kao i uspostavljanje baze podataka DNK profila, može znatno doprineti otkrivanju slučajeva trgovine ljudskim organima

– Nakon trogodišnje istrage, Posebno tužilaštvo Kosova je 2011. godine podiglo optužnicu protiv dve osobe u slučaju klinike „Medikus” – turskog državljanina Jusufa Sonmeza i Izraelca Moše Harela. Na teret im se stavlja trgovina ljudima, organizovani kriminal i protivzakonito obavljanje medicinske delatnosti. Kosovska policija sumnjičila je Harela da je tražio bolesne ljude kojima je transplantacija bubrega bila jedini način da produže život i koji ne pitaju za cenu, dok je lažnim obećanjima o velikoj zaradi vrbovao donatore organa iz siromašnih zemalja. Prodavcima organa su nudili maksimalno 20.000 evra, a od imućnih kupaca dobijali su i do 200.000 evra. Tako su davaoci organa namamljeni u Prištinu iz Rusije, Moldavije, Kazahstana i Turske. Sumnja se da je učinjeno više od 30 ilegalnih presađivanja organa – navodi dr Božić.
Slučaj je dospeo u javnost kada je jedan turski državljanin, nakon što je donirao bubreg, zaustavljen na prištinskom aerodromu jer mu je pozlilo, podseća naša sagovornica, koja je trenutno u Srbiji i učestvuje na međunarodnoj pravnoj konferenciji koja se ovog vikenda održava na Pravnom fakultetu u Nišu, gde će govoriti o značaju baze DNK podataka za otkrivanje i suzbijanje najtežih krivičnih dela.
– Zakon o nacionalnom DNK registru, koji je Srbija usvojila 2018. godine, kao i uspostavljanje baze podataka DNK profila, može znatno doprineti utvrđivanju identiteta nestalih i nepoznatih osoba, kao i leševa i delova tela, a svakako i otkrivanju slučajeva trgovine ljudskim organima – kaže dr Vanda Božić.
Naglašava da se u celom svetu iz dana u dan povećava broj bolesnika na listama čekanja za presađivanje organa, a broj umrlih donatora nije dovoljan.
– Jedinu nadu da će preživeti, bolesni vide u presađivanju organa i spremni su na sve, samo da ne izgube bitku za život. Trgovci istovremeno iskorišćavaju one koji očajno traže organ za spas vlastitog života, kao i one koji su primorani da prodaju jedan deo svog tela, samo da bi imali da prežive. Uvek se s nevericom pitamo postoji li to i na našim prostorima ili je to samo neka strašna priča koja se događa negde „jako daleko od nas”. Teško je i naslutiti kolika je „tamna brojka” ovog zločina, koliko je slučajeva za koje se ne zna i za koje se nikad neće saznati – dodaje dr Božić.
U doktorskoj disertaciji, odbranjenoj pre sedam godina na Pravnom fakultetu Sveučilišta u Zagrebu, navodi da je u našoj blizini najpoznatiji slučaj trgovine ljudskim organima na Kosovu koji je zaokupio medijsku pažnju.
Postavlja se pitanje u kojoj je meri izgrađen sistem borbe protiv trgovine ljudskim organima. Međunarodne konvencije obavezuju države potpisnice da propišu kazne za sve koji učestvuju u lancu trgovine, uključujući i medicinsko osoblje.
– Veće Evrope je 1987. godine objavilo da ljudski organ ne sme biti predmet profita. Hirurg ne sme biti angažovan pri prodaji i kupovini ljudskih organa. To je odredba Međunarodne transplantacijske organizacije – kaže naša sagovornica.


Klinika u Prištini  (Fotodokumentacija „Politike”)


Trgovina ljudskim organima tesno je povezana sa trgovinom ljudima. Savet Evrope doneo je konvenciju sa merama zaštite za žrtve. Istanbulska deklaracija zabranjuje trgovinu ljudskim organima i transplantacijski turizam, a direktiva Evropskog parlamenta propisuje i oduzimanje nezakonito stečene imovine onima koji su osuđeni za trgovanje ljudima – objašnjava naša sagovornica.
U srpskom Krivičnom zakoniku predviđena je kazna od tri do 12 godina zatvora za osnovni oblik trgovine ljudima – krivično delo koje obuhvata i trgovinu radi oduzimanja organa ili dela tela. Kada je ovo delo organizovane kriminalne grupe ili je njegovim izvršenjem nastupila smrt jedne ili više osoba, zakon propisuje najmanje 10 godina zatvora.
Više od milion ljudi u svetu nalazi se na listama čekanja za transplantaciju organa. Najtraženiji su bubrezi, a zatim jetra. Prema podacima Svetske zdravstvene organizacije, svake godine obavi se oko 10.000 transplantacija bubrega sa crnog tržišta. Cena im se kreće od 15.000 do 110.000 evra sa živih donora i više od 200.000 sa mrtvih.
Morbidni biznis u Kini
– Kina je 1984. godine izdala Pravila o korišćenju organa od pogubljenih osuđenika, ali međunarodno humanitarno pravo to jasno zabranjuje, čak i uz njihov pristanak. Human Rights Watch zabranjuje zdravstvenim radnicima da učestvuju u transplantaciji organa osuđenika. Još pre desetak godina izašao je podatak kako je više od 65 odsto organa za presađivanje u Kini uzeto od pogubljenih zatvorenika, na šta je upozorio visoki vladin službenik za zdravstvo. Tako broj pogubljenih u Pekingu nazivaju državnom tajnom – kaže dr Božić.
„Donirajte svoj bubreg, kupite ajpod”, parola je sa reklame trgovaca organima u Kini, gde je objavljen i dokumentarni film pod nazivom „Teško za poverovati” u kome se tvrdi da je u ovoj zemlji ubijeno više desetina hiljada verskih prognanika od kojih se uzimaju organi za transplantaciju. Nesrazmeru između broja dobrovoljnih davalaca organa i obavljenih transplantacija, Kina je zvanično objašnjavala činjenicom da se organi uzimaju u zatvorima – od osuđenika na smrt.
Zločin nad zločincima
– Kineski lekar V. G. svedočio je pred američkim Kongresom da se u Kini uzimaju organi osuđenika na smrt i priznao da je lično obavljao takve operacije. Potvrdio je da kineske vlasti ostvaruju ogromnu zaradu od prodaje ljudskih organa. Opisao je da se zatvorenici najpre podvrgavaju testiranju kako bi se videlo da li su „prikladni” davaoci organa, a tek onda se nad njima izvršava egzekucija – puca se pištoljem u zadnji deo glave tako da im se ne oštete srce, pluća, jetra, bubrezi ili koža. Drugi način egzekucije je pucanje iz pištolja u grudi kako ne bi oštetili rožnjače koje su potrebne za transplantaciju. Deo bolnice gde je radio svedok postao je prestižan i poznat jer su imali mogućnost lečenja opekotina. Na kraju je izjavio da nema opravdanja za takav okrutan i nemoralan čin uzimanja ljudskih organa, ma koliko su na taj način spaseni mnogi drugi ljudski životi – navodi dr Vanda Božić.

Zaplenjeno 7.000 litara nafte u Novom Pazaru, jedna osoba uhapšena
NOVI PAZAR - Novopazarska policija uhapsila je jednu osobu u čijim je kamionima pronađeno 7.000 litara nafte bez važeće dokumentacije, objavio je Indeksonlajn.
Naftu su pronašli su pripadnici Odeljenja kriminalističke policije u saradnji sa pripadnicima Odeljenja policije Policijske uprave u Novom Pazaru.
Prilikom pretresa objekata u ulici Ruđera Boškovića u Novom Pazaru, u tri kamiona pronađena je nafta bez potrebne dokumentacije i tom prilikom je uhapšen J.S. (30) iz tog grada, navodi portal.
Nafta i kamioni su zaplenjeni, a po nalogu osnovnog javnog tužilaštva J.S. je određeno zadržavanje do 48 sati, prenosi Tanjug.

Otkrivena štamparija lažnih evra, uhapšen osumnjičeni
Na području Beograda otkrivena je štamparija za falsifikovanje novca iz koje zaplenjeno oko 56.000 lažnih evra, a tom prilikom uhapšen je jedna osoba.
Akciju otkrivanja štamparije i hapšenja osumnjičenih u petak su u koordinaciji sa tužilaštvom sproveli Služba za borbu protiv organizovanog kriminala i Bezbednosno informativna agencija, prenosi Tanjug.
U Višem sudu u Beogradu za Tanjug kažu da je sudija za prethodni postupak danas odredio pritvor do 30 dana osumnjičenom S.S.
Njemu se na teret stavlja krivično delo falsifikovanje novca, za koje je zaprećena kazna od dve do 12 godina zatvora i novčana kazna.

Kosovska policija privela Srbina zbog krijumčarenja goriva
LEPOSAVIĆ – Kosovska policija objavila je da je zbog sumnje da je pokušao krijumčarenje 400 litara naftnih derivata privela državljanina Srbije u blizini sela Ibarsko Postenje u opštini Leposavić, prenela je RTK2 na srpskom jeziku.
U saopštenju policije se navodi da je „policija pored naftnih derivata, konfiskovala 430 evra, kao i vozilo osumnjičenog”, javlja Tanjug.
Navodi se da su „odlukom tužioca, roba i vozilo upućeni na carinski terminal, dok je osumnjičeni nakon obavljenog razgovora pušten, a slučaj će biti procesuiran redovnom procedurom”.

Nema opasnih silikona na tržištu Srbije
Francuska je postala prva zemlja u svetu koja je uvela zabranu za implantante za grudi koji se povezuju sa retkom vrstom raka imunog sistema.
Zabranom je obuhvaćeno nekoliko modela implantanata sa hrapavijom površinom, koje proizvodi šest proizvođača i koji se povezuju sa retkom vrstom raka imunog sistema, preneo je Bi-Bi-Si.
Veruje se da je oko 70.000 žena ugradilo zabranjene implantante, od oko 400.000 žena koliko je u Francuskoj stavilo silikone. Kako prenose mediji, doneta zabrana predstavlja meru predostrožnosti, uvedenu zbog retke ali ozbiljne opasnosti koju predstavljaju implantanti, naglasila je Francuska agencija za lekove i medicinske proizvode. Agencija je od 2011. godine primetila znatno povećanje broja slučajeva anaplastičnog krupnoćelijskog limfoma povezanih sa implantantima grudi, a svi se odnose na žene čiji implantanti imaju krupnu teksturu. Zabeleženo je 59 slučajeva raka među ženama koje su ugradile implantante, a tri su preminule.
U Srbiji se ovi sporni implantanti, kako tvrde stručnjaci, nisu koristili. S druge strane, najveći broj obolelih, osim u Francuskoj, zabeležen je u Engleskoj, Francuskoj, Holandiji, Italiji i Španiji.
Kako ističe dr Violeta Skorobać Ašanin, predsednica Udruženja estetskih plastičnih hirurga Srbije, koja predsedava Komitetom za bezbednost pacijenata pri Evropskom udruženju estetskih plastičnih hirurga, godišnje se u svetu ugradi više od milion implantanata, koji se postavljaju od 1960. godine prošlog veka, iako je poslednjih 20 godina došlo do ekspanzije u estetskoj i rekonstruktivnoj hirurgiji.
– Do sada je u celom svetu zabeleženo 1.958 obolelih, što na ukupan broj predstavlja zrno peska u okeanu. Pitanje je i da li je implantant direktan uzročnik ili je bolest povezana sa imunitetom, genetskim faktorom, infekcijom, trenjem implantanata usled pojačanog vežbanja i mnogih drugih faktora koje će naučna zajednica u narednom periodu sigurno iskristalisati. U Srbiji nema zabeležene ove bolesti i trenutno su zastupljeni implantanti koji su pod kontrolom Agencije za lekove i medicinska sredstva – naglašava dr Skorobać Ašanin.
U našoj zemlji se godišnje ugradi oko 4.000 silikonskih implantanata. Međutim, malo ljudi zna da njih treba kontrolisati i menjati kada za to postoji indikacija. Naša sagovornica upozorava da su neophodne kontrole ultrazvučnim aparatom ili magnetnom rezonancom. Ukoliko postoje bilo kakve promene, onda se oni menjaju, „kapsula” se uklanja i šalje na dalju analizu.
– Ne savetuju se za ugradnju takozvani makroteksturirani implantanti sa grubom površinskom strukturom, ali se ne savetuje ni vađenje i uklanjanje implantanata po svaku cenu, već je bitna predostrožnost i odlazak na redovne ultrazvučne preglede dojki. Ukoliko se dojka zacrveni ili se oko nje pojavi tečnost, ona mora da se punktira i pošalje na citološki, patohistološki i mikrobiološki nalaz. Ukoliko se kapsula koja postoji oko implantanta menja, zadebljava ili stvrdnjava, savetuje se uklanjanje kapsule i zamena implantanta – ističe dr Skorobać Ašanin.
Skandal koji je pogodio 300.000 žena
U Francuskoj je preminuo osnivač kompanije PIP, koja je proizvodila silikonske implantante punjene standardnim silikonskim gelom umesto medicinskim, što je dovodilo do oštećenja implantanta. On je 2013. godine uhapšen i osuđen na četiri godine zatvora, međutim pre nego što mu je kompanija zatvorena, 80 odsto implantanata je izvezeno. Taj skandal pogodio je oko 300.000 žena u 65 zemalja, uključujući Francusku, Veliku Britaniju, Nemačku, Venecuelu i Brazil.

Prva žena doktor biblijskog bogoslovlja
Ljiljana Jovanović bila je odličan đak, zaljubljenik u književnost, istoriju, arheologiju, umetnost… Mnogi od njenih srednjoškolskih nastavnika videli su je kao svoju buduću koleginicu, savetujući joj da bi bilo šteta da ne upiše književnost, istoriju ili neki od jezika. Ona je, međutim, upisala Pravoslavni bogoslovski fakultet u vreme kada verska nastava još uvek nije bila uvedena u škole i kada su izgledi da se žena teolog zaposli bili mnogo manji nego danas. Prihvatila je tada dobronamerni savet prijatelja koji su je podsetili da sve ono što voli može pronaći na studijama teologije.
Slušajući više svoje srce nego razmišljajući o perspektivama za kasnije zaposlenje, odlučila je da se najpre oproba na Teološkom institutu, kako bi kasnije, ako se bude dobro pokazala,  nastavila studije i na Bogoslovskom fakultetu. Institut je završila kao student sa najvišom prosečnom ocenom, što je bila dobra preporuka da bi trebalo da nastavi dalje. Danas je Ljiljana Jovanović prva žena doktor biblijskog bogoslovlja na Pravoslavnom bogoslovskom fakultetu, koji studente školuje od 1920. godine. Doktorat na temu „Knjiga proroka Danila 7-12; Tekstologija i Teologija” odbranila je krajem marta. Mentor joj je bio profesor dr Rodoljub Kubat, sa katedre za Sveto pismo Starog zaveta. U naučnom radu, koji obuhvata 552 strane, bavila se detaljnom analizom pet poglavlja starozavetne Knjige proroka Danila, poredeći različite verzije starogrčkih prevoda i Masoretskog teksta, izučavajući kako naizgled male razlike, a nekada je u pitanju samo drugačiji veznik u dva različita prevoda, utiču na različite recepcije biblijskog teksta i koliko menjaju njegovo tumačenje.
– Oduvek me je interesovala biblistika, Stari i Novi zavet. Diplomirala sam na jednoj starozavetnoj knjizi, na masteru sam radila intertestamentarnu književnost, knjige koje su nastale između dva zaveta, Starog i Novog, a koje su kod nas pomalo zanemarene – kaže Ljiljana Jovanović.
Kada je ona upisivala fakultet, većina njenih koleginica je birala ove studije iz ubeđenja, znatiželje, ljubavi i često su se susretale sa pitanjem: šta će devojka posle završenog Bogoslovskog fakulteta? Ljiljana je, izgleda, dala najbolji mogući odgovor. Osim što je prva žena doktor biblistike na ovdašnjem fakultetu, ona je u velikom timu profesora koji prevode Septuagintu sa starogrčkog na srpski jezik. Osnovna zamisao projekta Biblijskog instituta PBF „Septuaginta na srpskom” jeste da se prvi put u našoj istoriji pojavi kompletan prevod Starog zaveta na srpskom jeziku, jer su dosadašnji prevodi Starog zaveta u najvećoj meri bili sa latinskog jezika.
– To će sigurno biti višegodišnji posao. Prevodilački tim broji više od 30 vodećih stručnjaka sa Filozofskog, Filološkog i Pravoslavnog bogoslovskog fakulteta. Tu su teolozi, klasični filolozi, srbisti, slavisti... Rukovodilac projekta je profesor Rodoljub Kubat, a činjenica da tako veliki broj ljudi učestvuje u prevođenju je sam po sebi uspeh – napominje Jovanović.
Inače, ubrzo nakon okončanja osnovnih studija, Verska nastava uvedena je kao jedan od izbornih predmeta u škole, pa se tako naša sagovornica zaposlila kao veroučiteljica u Medicinskoj školi „Beograd”. Tu radi neprekidno i dan-danas.
– Volim taj posao, zadovoljstvo mi je da radim sa mladima. Dobro se razumemo, mislim da je obostrano zadovoljstvo. Mladi ljudi odlično prepoznaju poruku koju želim da im prenesem i reaguju na nju. Veoma ih zanimaju starozavetne priče i Hristove parabole. Koliko god godina da imaju rado slušaju o Nojevoj barci, Postanju, Davidu i Golijatu – kaže Ljiljana Jovanović.
Sa radošću i sa puno optimizma priča o svom „dvostrukom” pozivu: prevodeći Septuagintu, raduje se što je Sveto pismo još uvek aktuelno, što poziva da se njime bavimo u svakom vremenu, a predajući versku nastavu zaključuje da imamo sjajne mlade generacije, čiju pozitivnu energiju posebno voli.

Najčešće se razvode ugostitelji, najređe poljoprivrednici
Svaki četvrti brak u Srbiji završi se razvodom, a najveći broj parova tačku na zajednički život stavi u prvim godinama braka, dok polovina supružnika ne uspeva da proslavi ni deceniju zajedničkog života,  pokazuju najnoviji podaci Republičkog zavoda za statistiku. Ilustrativni dokaz da deca nisu malter koji cigle bračne zajednice drži na okupu jeste podatak da više od polovine supružnika koji su potpisali brakorazvodnu presudu ima decu. Najnovija statistika obiluje zanimljivim podacima i demantuje predrasude da su najstabilniji brakovi onih supružnika koji su proslavili srebrnu svadbu – svaki sedmi razvedeni brak trajao je duže od 25 godina.
Podaci Eurostata govore da se najviše razvode stanovnici Portugalije, gde na sto sklopljenih brakova dolazi 72,2 razvoda, a najmanje Crnogorci, Irci i Maltežani, u poslednje dve zemlje razlog je to što je tek nedavno dozvoljen razvod braka. Srbi imaju sličnu stopu razvoda kao i Hrvati, Rumuni i Bugari, a od početka novog milenijuma najveći porast broja razvoda zabeležen je u mediteranskim zemljama. U poređenju sa 2000. godinom, broj razvoda u odnosu na broj sklopljenih brakova je čak tri puta veći u Italiji i Španiji, odnosno dvostruko veći u Portugaliji i na Kipru. Ovaj nagli skok tumači se u svetlu šireg prihvatanja razvoda u društvu, ali ne treba potceniti ni trend pojednostavljenja same procedure razvoda. S druge strane, u nekim evropskim zemljama beleže se suprotni trendovi. Tako je broj razvoda u tri baltičke zemlje pao za trećinu između 2000. i 2015. godine, u Austriji se smanjio za četvrtinu, a u Velikoj Britaniji za petinu.
Podaci Organizacije za evropsku bezbednost i saradnju (OECD) govore da se razvodi najčešće događaju između pete i devete godine braka, odnosno posle dve decenije zajedničkog života. Trend razvoda nakon samo nekoliko godina zajedničkog života prisutan je gotovo u svim evropskim zemljama, a rekorderi po brzini razvoda su supružnici u Švedskoj, Turskoj i na Kipru, koji se najčešće razvode između prve i četvrte godine braka.
Bračni i porodični terapeuti već decenijama tragaju za odgovorom na pitanje ko se najčešće razvodi, a rezultati brojnih studija svedoče da su deca razvedenih roditelja i sama sklonija razvodu, pri čemu je efekat roditeljskog razvoda posebno jak u sredinama gde su oni manje uobičajeni. U zemljama sa niskom stopom razvoda na taj korak najčešće se odlučuju visoko obrazovani ljudi. Veza između visine prihoda i stabilnosti braka često je bila u fokusu interesovanja istraživača, pa se pokazalo da veza između prihoda muškog partnera i razvoda uglavnom ne postoji. Suprotno tome, veliki deo studija otkriva da šanse za razvod rastu za ženinim prihodima, a istraživači su skloniji tome da ovaj rezultat pripišu takozvanom „efektu lične nezavisnosti”, koji podrazumeva da žene koje dovoljno zarađuju lakše mogu da priušte samostalan život posle razvoda.
Istražujući da li su „nepomirljive razlike između bračnih drugova”, koje se najčešće navode kao uzrok razvoda, zaista presudne da se stavi tačka na brak, stalni naučni saradnik Francuskog nacionalnog demografskog instituta Ognjen Obućina ustanovio je da nema potvrde da su brakovi supružnika sličnih godina stabilniji od brakova u kojima je muškarac znatno stariji od žene. Međutim, neke studije pokazuju da su parovi u kojima je žena starija od muškarca skloniji razvodu. Ni sličnost među partnerima po nivou obrazovanja ne garantuje veću stabilnost u braku. S druge strane, istraživanja ukazuju da slične navike i životni stilovi čine brak dugovečnijim. Studije takođe pokazuju da su takozvani mešani brakovi, bilo oni između imigranata i domaćeg stanovništva, ili oni između pripadnika različitih etničkih grupa, u proseku manje stabilni nego brakovi između partnera istog porekla.
„Pored osobina bračnih partnera, na razvod mogu da utiču i socijalni faktori. Brojna istraživanja svedoče da su razvodi češći u urbanim sredinama, a ovaj podatak tumači se u svetlu teze da u gradovima postoji i veća ’raspoloživost’ potencijalnih novih partnera. Osim toga, praksa pokazuje da su razvodi češći ako su jedan ili oba bračna partnera zaposleni u zanimanjima u kojima brojčano dominira suprotni pol. I sama priroda posla može da utiče na razvod, pa tako ovogodišnja studija bazirana na danskim podacima otkriva da se najčešće razvode zaposleni u hotelsko-ugostiteljskom sektoru, dok je to najređe slučaj sa poljoprivrednicima. I konačno, rezultati švedsko-norveške studije iz 2006. godine govore da su istopolni brakovi, a naročito oni između dve žene, manje stabilni nego bračne zajednice partnera različitog pola”, zaključuje Ognjen Obućina u svom naučnom radu.

Održano finale nacionalnog takmičenja u programiranju robota
Tim osnovne škole „Svetozar Marković” iz Vranja pobedio je u finalu državnog takmičenja u programiranju robota koje se održalo u osnovnoj školi „Vladislav Ribnikar” u Beogradu.
Drugo mesto osvojila je ekipa OŠ „Isidora Sekulić” iz Pančeva, dok su se na trećem mestu našli učenici OŠ „Vladislav Ribnikar” iz Beograda, saopštila je „Bitka za znanje”.
Takmičilo se više od 80 učenika iz 28 osnovnih škola iz svih delova Srbije, a učesnici su imali zadatak da reše problem sa upotrebom više robota što je zahtevalo dodatnu kreativnost i veštine u programiranju.
Pet najboljih timova imaće priliku da učestvuje na Evropskom takmičenju „MakeX” koje će u oktobru biti organizovano u Zagrebu, nakon čega će najbolje plasirana ekipa iz Srbije moći da učestvuje i na svetskom „MakeX” takmičenju u Gvangdžou u Kini u decembru, prenosi Tanjug.

Patrijarh Irinej stigao u Prizren
PRIZREN - Patrijarh srpski Irinej, nakon posete Srbima u Orahovcu, Velikoj Hoči i Zočištu stigao u Prizren, gde je u pratnji Episkopa raško-prizrenskog Teodosija prošetao ulicama grada u kojem je živeo 12 godina radeći kao profesor Prizrenske Bogoslovije. On je posetio i manastir Svetih Arhangela nedaleko od Prizrena, zadužbinu Cara Dušana i uverio se kako napreduje obnova ove velike i mnogo puta uništavane svetinje, prenosi Tanjug.
Patrijarh je zatim posetio, kako je rekao, jednu od najlepših pravoslavnih crkava, Crkvu Bogorodice Ljeviške koja je pod zaštitom Uneska, a gde ga je dočekao starešina hrama jerej Đorđe Stefanović.
Nakon obilaska ovih svetinja Patrijarh Irinej došao je u zgradu Prizrenske Bogoslovije koju je i sam pohađao a potom bio profesor i rektor ove respektabilne obrazovne ustanove.
Do kraja dana Patrijarh će prisustvovati i Večernjoj Službi u Prizrenskom Sabornom Hramu.

Samuraji zanimljive algebre i geometrije
Oni nisu nastavnici kod kojih samo bog zna za peticu i koji su od svog predmeta napravili bauk. Sve suprotno od toga – oni su najzabavniji i najrazigraniji „profani matiša” u Srbiji. Baš takve je tražio Centar za promociju nauke (CPN), kada je sredinom marta raspisao konkurs za primere dobre prakse u nastavi algebre i geometrije. Iz 45 gradova i opština prijavilo se 90 predavača. Odabrano je njih šestoro, koji će u okviru manifestacije „Maj, mesec matematike” u CPN-u predstaviti svoje originalne i maštovite metode.
Među tim samurajima zabavne matematike je i Natalija Budimski, predavač u osnovnoj školi i gimnaziji „Petro Kuzmjak” u Ruskom Krsturu. U okvirima struke, njeno ime je poznato i van granica Srbije: prošle godine, „Majkrosoft” je Nataliju uvrstio među 300 najinventivnijih nastavnika u svetu. Iskazala se kao predavač koji je časove matematike oplemenio umetnošću, igrom i plesom, a metod kojim je pobedila na konkursu CPN-a nazvala je „Zajednički imenilac matematike i poezije”. Osim što traže i otkrivaju matematičke zakonitosti u pesničkom izrazu, njeni učenici se upoznaju i sa stvaraocima koji su se s podjednakom strašću posvetili poeziji i matematici ili su pisali stihove nadahnuti brojevima i geometrijskim oblicima. Takvim pristupom, polje saznanja širi se daleko izvan granica predviđenog nastavnog plana i programa.
I Danilo Borovica, Natalijin kolega iz kikindske OŠ „Sveti Sava”, pobornik je proširivanja granica matematike – izvan zidova učionice. Svojim đacima drži časove u školskom dvorištu, gradskim parkovima, na trgovima... U radu s učenicima koristi vizuelizaciju, pokret i igru. „Danilova matematika” uključuje i prirodne nauke, tehnologiju i inženjerstvo, zarad jasnijeg objašnjenja sveta koji nas okružuje. Sinteza pobrojanih oblasti u svetu se naziva STEM obrazovanjem, koje promoviše međunarodna mreža za edukaciju „Sajentiks”. Kao misionar novog obrazovnog modela, Borovica je stekao zvanje Sajentiks ambasadora u Srbiji.
„Zajedničko svim dobrim časovima jeste to da su đaci nasmejani, da zajedno otkrivaju nešto novo i da saznanja međusobno razmenjuju”, objašnjava Danilo Borovica svoj princip rada. Na manifestaciji „Maj, mesec matematike” predstaviće metod „Matematika pomoću štapa i kanapa”. Između ostalog, dočaraće način na koji je svojim đacima objasnio kako su drevne arhitekte projektovale čudesne hramove i piramide, bez laserskih mernih instrumenata i ostalih savremenih građevinskih pomagala.
Na put u osvit civilizacije, u vreme nastanka matematike, svoje učenike vodi i Nebojša Ilić, nastavnik OŠ „Veljko Dugošević” u Turiji, kod Kučeva.
„Mnoga znanja za koja mislimo da su otkrivena u naše doba, u stvari potiču iz drevnih vremena”, kaže Ilić.
Na skupu pobednika CPN-ovog konkursa, predstaviće svoju radionicu namenjenu učenicima od petog do osmog razreda, nazvanu Matematika drevnih civilizacija. Osim što se učenici stavljaju pred računske zadatke naših dalekih predaka, radionica je prožeta i gradivom iz geografije i istorije, tako da se đacima daje „širi kadar” slike ljudske civilizacije, u prostoru i vremenu.
Tim širokim kadrom, odnosno celovitom slikom naše planete, bile su inspirisane Ana Ružić i Sanja Ječmenica iz novobeogradske OŠ „Jovan Sterija Popović”, autorke metode „Matematička ’gugl mapa’ sa tri sloja”. One su osmislile kako da se „gugl mape” koriste ne samo u učenju geografije već i matematike. Kako objašnjavaju, đaci se stavljaju pred konkretne zadatke merenja rastojanja i određivanja putanje. Tako ovladavaju digitalnom pismenošću, a apstraktna znanja postaju primenjiva veština.
Anica Tričković, nastavnica u OŠ „Toplički heroji” u Žitorađi, primenjenoj matematici stavila je za zadatak još viši cilj: održivi svet bez gladi. Kako ističe, da bi takav svet bio ostvariv, generacije koje upravo stasavaju moraju da budu svesne sveta u koji stupaju. Zato je svoje učenike uključila u nekoliko evropskih i globalnih projekata posvećenih održivom razvoju, a sve to uvezala je sa matematikom i srodnim naukama. Baš kao što priliči Sajentiks ambasadoru, što je jedna od Aničinih titula.
„Moji đaci na internetu tragaju za brojkama i statistikom koje oslikavaju život na Zemlji – od demografskih podataka, preko obrazovnih pokazatelja, do parametara bogatstva i siromaštva. „Koristeći program ’Skajp u učionici’, povezali smo se s učenicima iz drugih zemalja i s njima razmenjivali cene osnovnih životnih namirnica. Tako su, pored poimanja razlika u standardu, uvežbavali konverziju valuta i ostale operacije u vezi s matematičkom obradom podataka”, objašnjava Anica Tričković.
Program koji primenjuje u nastavi će, zajedno sa ostalih petoro izabranih na konkursu CPN-a, kao rasad znanja, podeliti s kolegama koji 12. maja dođu u CPN na prezentaciju najboljih metoda zanimljive matematike.

Protestni skup u Toplom dolu protiv izgradnje mini hidrocentrala
PIROT - U selu Topli do, udaljenom tridesetak kilometara od Pirota, koje se nalazi u podnožju vrha Midžor na Staroj planini, danas se okupilo nekoliko stotina građana, meštani staroplaninskih sela, mnogi žitelji Pirota i drugih gradova Srbije, aktivisti ekoloških organizacija i ljubitelji prirode, koji su još jednom jasno rekli da se odlučno protive izgradnji mini hidrocentrala na staroplaninskim rekama ali i širom Srbije. Protest je održan u centru sela, pored mosta koji je dobio ime po najmlađem aktivisti Pokreta „Odbranimo reke Stare planine” Srđanu Đošiću, koji je rođen u ovom selu a nedavno je stradao u saobraćajnoj nesreći.
„U selu živi samo tridesetak vremešnih meštana koji više od 2,5 meseca čuvaju stražu u selu. Mi smo protiv izgradnje bilo kakve centrale na našoj reci i to nećemo dozvoliti. Ako se to desi, nestaće i selo. Nećemo dozvoliti gradnju i investitoru smo poručili da u našem selu nije dobrodošao i da reku nećemo dati”, kaže predsednik Saveta mesne zajednice Toplog Dola Božidar Cvetković.
Jedan od aktivista Pokreta „Odbranimo reke Stare planine” Aleksandar Jovanović Ćuta kaže da oni jasno žele da poruče svima koji ovde nameravaju da grade hidrocentrale da moraju jednom za sva vremena da shvate da od toga nema ništa, prenosi Beta.
„Mi smo ovu priču o MHE na Staroj planini zatvorili. Propali su im svi projekti a izgrađena je samo jedna MHE na Crnovrškoj reci u opštini Knjaževac. Za ove tri godine uspeli da smo sprečimo gradnju na nekoliko reka. Ostale reke su slobodne i tako će i ostati”, rekao je Jovanović.
„U selo je došlo preko 100 automobila i nekoliko autobusa. Cilj našeg okupljanja je nastavak borbe protiv izgradnje MHE i izdavanja dve građevinske dozvole za Rakitsku i Zaskovačku reku koje se ulivaju u Toplodolsku reku. Ovde smo da pomognemo meštanima koji se ne slažu sa projektima derivacionih MHE. Za protekle dve godine organizovali smo 26 skupova u selima i gradovima u nastojanju da se sve to zaustavi”, rekao je aktivista Aleksandar Panić.
„Za ovu reku ratujemo već 40 godina. Ovde smo da još jednom kažemo da su na naše apele i zahteve ostali gluvi na svim nivoima vlasti, od lokalne do republičke. Obraćamo se i predsednici Vlade i predsedniku Srbije i poslednji put ih molimo da obuzdaju bahate investitore. Danas smo se u manastiru u Temskoj zakleli da im reke nećemo dati reke”, poručio je predsednik Saveza mesnih zajednica Stare planine Nebojša Ilić.

Trivan: Komisija za osiromašeni uranijum za nekoliko dana
Komisija koja treba da ispita posledice bombardovanja Srbije 1999. osiromašenim uranijumom počeće da radi za nekoliko dana, izjavio je danas ministar za zaštitu životne sredine Goran Trivan. Trivan smatra da su posledice gađanja osiromašenim uranijumom tokom NATO bombardovanja 1999. godine, nesumnjive.
„Posledica će biti sigurno, samo je pitanje gde i koliko. Komisija se neće baviti samo time, već i posledicama bombardovanja petrohemijskih postrojenja. Tvrdim da su štete tu epske”, istakao je Trivan za Radio Beograd.
„Kad smo preskočili opstrukcije, kašnjenja, ostalo je još da se komisiji koja treba da ispita posledice bombardovanja Srbije 1999. godine nađe prostor za rad i počeće sa radom za nekoliko dana”, rekao je Trivan.
On je kazao da na kritike „zašto komisija”, odgovara pitanjem „a zašto da ne”, dodajući da se mora znati činjenično stanje da bi se moglo videti šta dalje treba da se preduzme za životnu sredinu i zdravlje ljudi.
Trivan je takođe naglasio da je prerada otpadnih voda prioritet Ministarstva zaštite životne sredine.
„Odlučili smo se za više manjih sistema za prečišćavanje, biće ih 350, koji će nas koštati pet milijardi evra”, izjavio je resorni ministar, javlja Tanjug.
Trivan je ocenio i da su minihidroelektrane devastirajuće za životnu sredinu, bez obzira na to „ko stoji iza njih”.
„To je moj stav otkad su se pojavile, 2017. godine. Moramo da se privedemo nameni, vodu moramo da sačuvamo. Ta priča o obnovljivim izvorima energije je neprihvatljiva, korist je dva odsto, a šteta ogromna”, ukazao je ministar, prenosi RTS.
„Minihidroelektrane su horor”, ocenio je Goran Trivan i dodao da resorno ministarstvo već vodi razgovore sa vlasnicima i traže zajednički jezik. „Nisam ni za to da minihidroelektrane rade na zaštićenim dobrima”, dodao je Trivan. Trivan očekuje da će Vlada do kraja godine usvojiti pregovaračku poziciju za otvaranje poglavlja 27.
„Sugestije koje je poslao Brisel na doradu su kozmetičke”, kaže Trivan i najavljuje da će ih ministarstvo popraviti do kraja juna.
„Posle smo na terenu politike i tu nema nervoze. Suštinski, mi smo spremni”, rekao je Trivan.
On dodaje da je zadovoljan saradnjom sa ministrom finansija.
„Budžet je takav kakav je. Nama je odobren kredit od 200 miliona evra koji će biti iskorišćen za projektno-tehničku dokumentaciju i značiće pomoć za desetinu opština i lokalnih samouprava u Srbiji”, rekao je Trivan.

Srbi sa KiM koji pešice idu na skup u Beograd stigli u Preljinu
PRELjINA - Grupa Srba sa Kosova i Metohije koja je pešice sa Jarinja krenula put Beograda, kako bi prisustvovala velikom narodnom skupu 19. aprila u glavnom gradu Srbije i pružila podršku predsedniku Republike Aleksandru Vučiću, danas je u popodnevnim časovima stigla u Preljinu gde su ih dočekali brojni žitelji tog mesta i okoline.
Jedan od učesnika Marša, Nenad Vukadinović iz Leposavića, rekao je da se dobro drže, da im ne smeta ni nešto lošije vreme i poručio da će svoj put pešice do Beograda uspeti da privedu kraju i prisustvuju skupu 19. aprila u Beogradu.
Vukadinović je dodao i da su se opremili za ovakav poduhvat te da pomažu jedni drugima kako bi svi zajedno stigli na cilj.
Učesnik poduhvata Nenad Georgijev, takođe iz Leposavića, zahvalio je svima koji su došli da ih sačekaju i da im daju podršku kao i na tome što su razumeli njihov put mira kojim imaju za cilj da daju podršku predsedniku Aleksandru Vučiću za sve što radi za Srbiju, prenosi Tanjug.
Poverenik Gradskog odbora SNS u Čačku Igor Trifunović, koji je sa brojnim meštanima Preljine dočekao putnike sa KiM, rekao je da su došli da pozdrave hrabre ljude, koji su svojim gestom pokazali koliko je potrebno i važno da verujemo u institucije države i da pružimo podršku u najtežim vremenima našem predsedniku Republike i Vladi Srbije za sve ono što čine za nas.
Žitelj Preljine i član SNS Blagoje Matijašević je, ističe, došao da podrži ljude koji svojim herojskim delom hoće da pokažu ko su i šta su i odakle su im koreni.
Grupa Srba sa KiM, uvećana za još dva člana iz Kraljeva, nosi zastave Srbije, na čelu njihove kolone je transparent sa porukom „Srbi sa KiM za Srbiju i Vučića”, a na put ka Beogradu uputili su se iz opštine Leposavić, sa adminstrativnog prelaza Jarinje, a do glavnoga grada ide rutom Raška, Ušće, Kraljevo, Mrčajevci, Preljina, Ljig i Stepojevac.

Vučić se sastao sa Orbanom u Subotici
SUBOTICA - Predsednik Srbije Aleksandar Vučić sastao se u Subotici sa mađarskim premijerom Viktorom Orbanom.
Fotografija susreta objavljena je na Instagram profilu predsednika Budućnost Srbije.
Vučić je nedavno na mitingu u okviru Budućnost Srbije u Novom Sadu izrazio zadovoljstvo saradnjom predsednikom Skupštine Vojvodine i predsednikom Saveza vojvođanskih Mađara Ištvanom Pastorom i istakao da su Mađarska i Srbija i Mađari i Srbi iskreni prijatelji i da sarađuju u obostranom interesu bolje nego ikada ranije, prenosi Tanjug.

Mediji na nemačkom „prebrojavali” učesnike protesta
BERLIN - I mediji na nemačkom jeziku „prebrojali” su učesnike protesta „1 od 5 miliona”, a tako „Špigel” navodi da ih je bilo do 10.000, a austrijska televizija ORF opisno – više hiljada.
Nacionalna agencija Nemačke DPA, koju prenosi „Špigel”, navodi da je do 10.000 ljudi protestovalo juče u Beogradu za slobodu medija, izbora i protiv predsednika Aleksandra Vučića, prenosi Tanjug.
Oni, kako navodi agencija, traže slobodne medije i fer uslove za izbore.
Podseća se da se protesti održavaju od decembra prošle godine, a podržava ih opozicioni Savez za Srbiju, koji okuplja partije od leve do desne orijentacije.
U tekstu se ističe da je, pored zahteva koji su izneti juče, politički program Saveza za Srbiju ostao nejasan.
Ukazuje se da su za protest u Beograd organizatori mobilisali ljude po čitavoj Srbiji, ali da je broj učesnika ostao ispod očekivanja.
DPA podseća da je do sada najmarkatniji događaj protesta bio upad sredinom prošlog meseca nekoliko desetina demonstranata u zgradu RTS-a, te da nije jasno ko i kojim povodom se upustio u tu akciju.
Švajcarska novinska agencija Kijston-SDA objavila je podatak o 10.000 demonstranata, uz opasku da je taj broj bio „ispod očekivanja”.
Austrijska državna televizija ORF izvestila je iz Beograda o više hiljada učesnika u jučerašnjem protestu.

Stefanović: Oni neće izbore, vratili se na retoriku nasilja
Potpredsednik Vlade i ministar unutrašnjih poslova Nebojša Stefanović izjavio je za Tanjug da mu je neverovatno svakodnevno prenemaganje lidera Saveza za Srbiju, koji, kaže, više ni sami ne znaju šta žele.
„Tražili su dijalog, ali su istovremeno i odmah rekli da nema razgovora sa Aleksandrom Vučićem. Nakon toga im je ponuđen dijalog u Narodnoj skupštini, na mestu koje je jedino logično za takvu vrstu razgovora, i to sa predsednicom Narodne skupštine, ali oni neće ni to. Kažu da ni u parlamentu nemaju o čemu da razgovaraju”, kaže Stefanović.
On podseća i da su lideri SzS u prethodnom periodu svakodnevno pretili nasiljem i ogromnim brojem ljudi koji će 13. aprila da sklone vlast i to silom, a ne izborima, pošto oni neće ni izbore.
„I sada vidim da se Boško Obradović ponovo vratio na retoriku nasilja, iako je još juče po broju ljudi okupljenih ispred Narodne skupštine mogao da vidi, kao i ostatak Srbije, skromne domete takve politike. Nadam se samo da i u nove kampanje nasilja, koje opet najavljuju, neće uvlačiti građane Srbije, zato što je to kršenje zakona naše zemlje, a i sramota je da se u tim akcijama uvek zaklanjaju iza nekog drugog”, naveo je Stefanović, prenosi Tanjug.
Predsedavajući Saveza za Srbiju i predsednik Dveri Boško Obradović izjavio je danas da ukoliko vlast odbije dijalog sa opozicijom, za njega su onda svaki građanski otpor i samoodbrana dozvoljeni.
„Opozicija je juče pokazala jedinstvo, odlučnost, razum i odgovornost, a to su uslovi da biste bili normalna vlast. Sadašnja vlast može ponovo da pokaže nenormalnost i odbije dijalog za rešavanje političke krize. Što se mene tiče, onda su svaki građanski otpor i samoodbrana dozvoljeni”, naveo je Obradović.

Preminula Mirjana Marković
Supruga bivšeg predsednika Savezne Republike Jugoslavije Slobodana Miloševića i prva predsednica Jugoslovenske levice Mirjana Marković preminula je u 77. godini u Rusiji. Kako su preneli mediji, prethodnih sedam dana bila je bolnici u Sočiju, u teškom zdravstvenom stanju.
Poslednje godine života udovica bivšeg šefa države provela je u Moskvi, gde je imala status političke izbeglice posle istraga koje su protiv nje pokrenute u Srbiji. Apelacioni sud nedavno je ukinuo presudu kojom je bila osuđena u odsustvu na godinu dana zatvora zbog zloupotrebe službenog položaja pri dodeli državnih stanova, pa se postavilo pitanje da li to znači da će se vratiti u Srbiju.
Ona ipak nije dočekala povratak u zemlju koju je napustila 2003. godine.
Svakako jedna od najvažnijih tema koje se povezuju s njenom političkom karijerom i godinama provedenim na vlasti jeste uticaj na supruga Slobodana Miloševića i na dešavanja na prostorima bivše SFRJ devedesetih godina prošlog veka. Mediji su o njoj izveštavali kao o jednoj od ključnih ličnosti toga doba, povezujući njeno ime i s pojedinim političkim ubistvima što nije nikada dokazano. Nesumnjivo je, ipak, da je učestvovala u donošenju političkih odluka koje su kreirale sudbinu zemlje i poziciju državnog vrha.
Samo političko delovanje prelamalo se pre svega kroz partiju Jugoslovenska levica (JUL), koju je Mirjana Marković osnovala 1994. godine kao koaliciju 23 levičarske i komunističke partije. Sam JUL je u sastavu vladajućeg bloka u Jugoslaviji bio je od 1996. do 2000. godine, kada posle petooktobarskih promena prestaje da bude značajniji faktor na političkoj sceni, a na parlamentarnim izborima 2003. godine osvaja 0,9 odsto glasova, nakon čega je ubrzo usledilo raspuštanje ove stranke.
Deluje, međutim, da posle odlaska ove političke partije s vlasti, ali i iz medija, ime Mirjane Marković ostaje donekle prisutno u javnosti. Ovog puta po izveštajima o sudskim procesima i optužbama za korupciju i zloupotrebe u vreme boravka na vlasti, kao i za iznošenje novca iz zemlje. Uz zvanične sudske optužbe često je na političkom nivou optuživana za uticaj na građanske ratove devedesetih godina prošlog veka.
U jednom od poslednjih intervjua, na pitanje o tome zašto Srbija nije mogla da izbegne ove sukobe, odgovorila je da oni u Srbiji nisu ni vođeni. „U ratovima koji su vođeni u Hrvatskoj i Bosni i Hercegovini Srbija je plebiscitarnom voljom srpskog naroda materijalno i moralno pomagala Srbe, kao što je Hrvatska pomagala Hrvate, a islamske zemlje muslimane”, izjavila je Mirjana Marković gotovo dve decenije nakon okončanja vlasti svog supruga.


Slobodan Milošević i Mirjana Marković po povratku iz Kine, 16. novembra 1997.
(Foto Dragan Jevremović)



Političke poruke Mirjana Marković često je slala i kroz svoje knjige i radove, najpre iz oblasti sociologije, budući da je bila profesorka sociologije na Prirodno-matematičkom fakultetu u Beogradu. Ovaj predmet je predavala kao redovni profesor i na Američko-francuskom fakultetu za menadžment, kao i na Fakultetu za međunarodni menadžment u Beogradu.
Pored toga, bila je i redovna članica Ruske akademije društvenih nauka, gostujući profesor Moskovskog državnog univerziteta Lomonosov i počasni profesor Univerziteta Lomonosov u Moskvi. Objavila je oko 100 radova iz područja sociologije, kao i dva udžbenika sociološke tematike. Dela su joj prevedena na mnoge jezike, kao što su ruski, engleski, kineski, grčki.
Tokom godina provedenih van zemlje bavila se memoarskim delima, koja su jednim delom zapravo bila odgovor na optužbe za njeno političko delovanje, ali i svedočanstvo o životu van Srbije.
„Moja porodica mi je sve… Dugo, kao što je poznato, ne živimo zajedno. Rastavljeni smo takoreći nasilno i to je ono što me boli. Sa ćerkom, mojom Marijom, nisam se videla 14 godina”, izjavila je Mirjana Marković 2017. godine.
Tada je, upitana o povratku u rodni Požarevac, izjavila da više ništa ne očekuje i da ima svoju penziju koja iznosi 58.000 dinara, kao i da nije nasledila Miloševićevu penziju jer on nije imao pravo na nju.
Iako je posle odlaska s vlasti retko davala intervjue, jedna od glavnih tema o kojima je govorila bila je i smrt njenog supruga i Međunarodni sud u Hagu, za koji je izjavila da je „savremeni Gestapo”. Govorila je i da je Milošević bio uhapšen s ciljem da bude osuđen, „a ne ubijen”, ali da su „kad su videli da ne mogu da ga osude, odlučili da ga ubiju”. Mirjana Marković tvrdila je i da Srbija nije mogla da izbegne NATO bombardovanje 1999. godine jer bi Alijansa dobila kontrolu nad celom teritorijom SRJ.
Upravo je njena veza sa suprugom bila u fokusu javnosti kao jedna od najvažnijih tema, počevši još od gimnazijskih dana. Uz privatne detalje o njihovom odnosu, od upoznavanja u komunističkoj omladinskoj organizaciji, zaključak je često bio da su njen uticaj na Slobodana Miloševića pojedini kritičari videli kao ključan detalj u mnogim štetnim koracima državnog vrha. „Mi smo u najranijoj mladosti formirali zajednički pogled na svet, imali smo iste ili veoma slične etičke, političke i estetske vrednosti”, izjavila je u jednom od poslednjih intervjua Mirjana Marković.
Zbog bekstva, Markovićeva nije prisustvovala ni sahrani supruga, koji je u martu 2005. godine preminuo u pritvoru Haškog tribunala, gde mu se sudilo za ratne zločine tokom sukoba na teritoriji bivše Jugoslavije. 
Uzrok smrti upala pluća
Dragan Radović iz Udruženja „Sloboda” rekao je Tanjugu da je u kontaktu s porodicom Mirjane Marković i da je ona preminula od upale pluća. Ona je, naime, pre više od mesec dana pala i slomila desnu ruku, zbog čega je morala da leži, pa je došlo do komplikacija i vode u plućima što je izazvalo upalu i dovelo do smrti. Radović je preneo da je ona želela da bude sahranjena u Požarevcu, uz supruga, ali da će konačnu reč o tome dati porodica.
Saučešće Dačića porodici Milošević
Predsednik Socijalističke partije Srbije Ivica Dačić uputio je, povodom smrti Mirjane Marković, izjavu saučešća porodici Milošević. U telegramu je poručio da je SPS spreman da u dogovoru s porodicom i Udruženjem „Sloboda” pruži pomoć u organizovanju sahrane.
Vulin: Nadam se da će naći mir
Predsednik Pokreta socijalista Aleksandar Vulin izjavio je da iskreno žali zbog smrti profesorke Mirjane Marković. „Nadam se da će naći mir koji su joj ljudi uskratili”, izjavio je Vulin povodom smrti nekadašnje predsednice JUL-a.
Cvet u kosi u znak sećanja na Veru Miletić
Uz Slobodana Miloševića, devedesete godine i boravak na vlasti, kao i poslednji period života proveden u Moskvi, najvažniji detalj iz biografije Mirjane Marković svakako je njeno i poreklo i odnos prema roditeljima. Rođena je 10. jula 1942. godine, u selu Brežane kraj Požarevca, i bila je ćerka političkog komesara NOV i PO Srbije Momčila Markovića i partizanke Vere Miletić. Budući da su Veru u oktobru 1943. u Beogradu uhvatili agenti policije, majka Mirjane Marković mučena je u logoru, zbog čega se i do danas vode polemike da li je ona tada odala imena saboraca koji su kasnije stradali. Svakako, Mirjana Marković je u više navrata govorila o ulozi svoje majke. Kada se devedesetih govorilo o tome zašto se na skupovima pojavljuje s cvetom u kosi, biografi su objašnjavali da je takav simbol upravo posvećen sećanju na Veru Miletić.

Vesić: Odbornici prekidaju dežurstva, institucije odbranjene
Odbornici gradskih skupština u Beogradu odlučili su da prekinu dežurstva u tim institucijama, a zamenik gradonačelnika Goran Vesić poručio je da su uspešno odbranili institucije i volju naroda od „najavljenih upada učesnika protesta SzS i nasilnog preuizimanja vlasti”.
Vesić je zahvalio svim odbornicima SNS i drugih partija, njihovih koalicionih partnera, koji su uspeli da odbrane institucije i narodnu volju.
Podsetio je da su u petak u 15.00 časova doneli odluku da ostanu u institucijama i dodao da su odbornici bili u svim gradskim opštinama, osim u Starom gradu gde su odbornike vladajućih stranaka izbacili pripadnici, kaže, kriminalističkog klana.
„Uspeli smo da odbranimo narodnu volju, jer plan fašiste Boška Obradovića koji je organizovao jučerašnji miting je bio da tokom petka upadnu i Skupštinu Srbije, Skupštinu grada Beograda.. da proglase štrajk glađu da potovu građane i na taj način izvrše puzajući državni udar, odnosno da nasilno preuzmu institucije”, kazao je Vesić.
Kazao je da su odbornici svojim prisustvom i telima odbranili institucije, sačuvali narodne institucije i demokratiju u Beogradu.
„Mi smo ovo radili da bismo odbranili volju građana, u Srbiji se vlast dobija i gubi samo na izborima, a ne na ulici, to vreme je prošlo, izbori su jedini način na koji se dolazi do institucija i mi smo ovde došli zahvaljujući građanima koji su za nas glasali na izbornim listićima”, naveo je zamenik gradonačelnika saopštavajući odluku o prestanku dežurstva u institucijama i dodao da ukoliko bude potrebno u svakom trenutku su spremni da se vrate i štite institucije, javlja Tanjug.
Pozvao je građane da uzmu učešće u skupu 19. aprila – skup u okviru kampanje „Budućnost Srbije”, na kojem će se pokazati kakvu poruku ima njihova lista, kao i koliko ljudi njih podržava u Srbiji i ko je većina u Srbiji.
Ističući da će za razliku od poruka mržnje i pretnji, na skupu 19. aprila biti upućene poruke šta znači budućnost Srbije.
Izrazio je nezadovoljstvo izjavama glumca i predsednika PSG-a Sergeje Trifunovića, koje je ocenio kao pretnje iznete Mađarima u Srbiji i istakao da je to nedopustivo, te da kao Skupština grada Beograda to najoštrije osuđuju.
„Mi ćemo na prvoj sledećoj sednici Skupštine grada tražiti da se odbornici tog fašiste izjasne o tome da li su Mađari u Beogradu bezbedni i da li stoje iza njegovih poruka. To je samo nastavak politike nasilja i fašizma, koje oni promovišu već nekoliko meseci”, kazao je Vesić na konferenciji za novinare.
Prvo su pretili novinarima, pa upadali u RTS sa motornim testerama, donosili vešala na mitinge, pretili ženama, Maji Gojković, Ani Brnabić... i na kraju su završili sa pretnjama nacionalnim manjinama, kazao je Vesić i dodao da kada neko ima politiku koju je Obradović nametnuo svima, dođe se do toga da više ni Mađari u Srbiji nisu sigurni.
„Mi kažemo da su u Beogradu i Srbiji bezbedni i da neće ni Trifunović, ni Obradović odlučivati koje će nacionalne manjine živeti u Srbiji”, istakao je Vesić.
Zamenik gradonačelnika zahvalio je Beograđanima koji nisu učestvovali u jučerašnjem mitingu koji je predstavljao govor mržnje i poručio onim građanima koji su učestvovali da će se truditi da sa njima uspostave dijalog kako bi znali koja su njihova nezadovoljstva.
„Nikakvih razgovora neće biti sa onima koji šire mržnju i pozivaju na ubistva, a to su i Boško Obradović i Sergej Trifunović i svi oni koji misle da mogu da rade šta hoće i da unose nemir u zemlju”, kazao je Vesić i zahvalio se na tome što juče ništa u gradu nije uništeno.
Poručio je Marku Bastaću, predsedniku opštine Stari grad da nijedan kriminalni klan iz Srbije ili Crne Gore neće da vodi opštinu u Beogradu ili Srbiji.
„Prema njemu će biti postupano prema zakonu, ne samo za ovo što je radio sada, već za sve kriminalne radnje koje je sproveo u svojoj opštini”, kazao je Vesić.
Predsednik Skupštine grada Beograda Nikola Nikodijević kazao je da se juče tokom protesta opozicije okupljene oko SzS videlo da građane Srbije ne treba podcenjivati.
„Građani su još jednom pokazali da ne žele da se vraćaju u prošlost i da ne žele da se vraćaju na put na kojem je Srbija bila za vreme Borisa Tadića, Zorana Živkovića i drugih koji danas predstavljaju tu ujedinjenu opoziciju”, rekao je Nikodijević.
Dodao je da to predstavlja njima obavezu više da nastave da rade na planovima i projektima koji su započeti u Beogradu i istakao da su spremni na svaku vrstu političke borbe i političkog takmičenja sa političkim neistomišljenicima u okviru institucija.
„Ono što želimo jeste politička rasprava u Skupštini grada Beograda, u lokalnim skupštinama i na teme koje se tiču Grada Beograda”, rekao je Nikodijević.

Pastor „zabezeknut” nastupom Sergeja Trifunovića
Predsednik Saveza vojvođanskih Mađara Ištvan Pastor izjavio je da je „zabezeknut” nastupom predsednika Pokreta slobodnih građana Sergeja Trifunovića o doseljavanju Mađara u Srbiju na skupu u Beogradu ističući da Mađari ostaju na svojoj zemlji, verni svojoj tradiciji, svojim komšijama želeći da grade jednu budućnost koja je dostojna čoveka. Pastor je za RTS rekao da ne zna da li je reč o šovinizmu, ksenofobiji, ili o gluposti.
„Mislim da je (Sergej Trifunović) uspeo da pokaže svoje pravo lice, da je krajnje vreme da primeni poznato pravilo da se šusterski kalfa vrati u šusteraj! Šire posmatrajući, mislim da ne može da povredi i ponizi, ni da žigoše vojvođansku mađarsku zajednicu. Pokušavali su to veći politički 'macani' u prethodnom vremenskom periodu, nisu, uspeli, neće uspeti ni on, kao politički 'cverglan' (petlić)”, rekao je predsednik SVM i Skupštine Vojvodine, javlja Beta.
Pastor je naglasio da Sergeju Trifunoviću i drugima koji toliko znaju o prošlosti kao on, treba reći da su Mađari na ovaj prostor došli pre 1.100 godina.
„Nije ih Vučić doveo, ali neće ih oterati ni Sergej Trifunović. Mi ostajemo na svojoj zemlji, ostajemo verni svojoj tradiciji, svojim komšijama i želimo da gradimo jednu budućnost koja je dostojna čoveka”, kazao je Pastor.
Govoreći o protestima građana i dela opozicije, predsednik Skupštine Vojvodine ističe da je civilizacijsko, demokratsko pravo da svako bude nezadovoljan i da tom nezadovoljstvu da glas.
„To uključuje mogućnost okupljanja na trgovima, kao što je to bilo juče u Beogradu, ali mislim da oni koji nisu zadovoljni, koji imaju nameru da sruše vlast, pre svega treba da naprave reda u sopstvenom dvorištu. Vreme je da se promeni opozicija, to je bitno za Srbiju. Važno je da Srbija ima normalnu opoziciju, to je element parlamentarne demokratije, ali ubeđen sam da Srbija zaslužuje bolju opoziciju nego što je to danas”, zaključio je Pastor.

Martinović: Ispunili smo zadatak, odbranili smo Skupštinu
Ispunili smo zadatak i pokazali smo kako se na miran, demokratski, civilizovan i dostojanstven način ponašaju poslanici vladajuće koalicije i kako se mirnim i demokratskim sredstvima mogu odbraniti institucije od onih koji bi hteli nasiljem, psovkama i vređanjem da ponište izbornu volju građana, poručio je danas šef poslaničke grupe SNS Aleksandar Martinović
„Mi smo se vrlo jasno suprotstavili narastajućem fašizmu u jednom delu srpske opozicije”, rekao je Martinović na konferenciji za novinare kojoj su prisustvovali i poslanici SNS i drugih stranaka vladajuće koalicije.
Naglasio je da su poslanici vladajuće koalicije ispunili zadatak i sačuvali Skupštinu od onih koji su imali jasan plan da silom uđu u zgradu parlamenta i da pokušaju da izazovu incidente i sukob sa poslanicima SNS i policijom.
„Taj pokušaj im je propao. Pokazali smo da na miran i dostojanstven način možemo da sačuvamo Skupštinu, demokratiju i izbornu volju građana”, rekao je Martinović.
Kaže da je uoči jučerašnjeg protesta stvorena atmosfera „smaka sveta”.
„Ili će se desiti smak sveta ili će Vučić da podnese ostavku. Nije bilo smaka niti je Vučić podneo ostavku”, rekao je Martinović.
Povodom najave novog okupljanja opozicije za sedam dana, Martinović je rekao da „drhti od straha”, upitao je koliko će uspeti da sakupe za sedam dana ako su juče uspeli da sakupe 7.500 ljudi, te naveo da u Srbiji više niko ne veruje ljudima poput Sergeja Trifunovića, Boška Obradovića, Vuka Jeremića, Dragana Đilasa.
„Neka rade šta im je volja. Ako bude potrebno poslanici će se ponovo sakupiti, branićemo Skupštinu od nasilnika, bandita i fašista”, rekao je Martinović povodom najave novog okupljanja dela opozicije čije je zahteve ocenio kao iracionalne, prenosi Tanjug.
Kako kaže, zahtevi SzS dolaze od neozbiljnih ljudi, potpuno su improvizovani i sastavljeni u pauzi između dva mitinga koji im je propao.
„Ne možete da razmatrate zahteve Sergeja Trifunovića koji kaže da Vučić naseljava Arape i Mađare, onih koji su čupali znakove, pre neki dan su hteli da tuku žene ispred Skupštine grada. Sadržina njihovih zahteva je iracionalna. Šta znači da promenimo izborne uslove? To su njihovi izborni uslovi, izborni uslovi DOS-a”, rekao je Martinović.
Naglasio je da je SNS pod takvim izbornim uslovima 2012, 2016, 2017. i 2018. pobedila po izbornom zakonu DOS, odnosno, kako kaže jedinstvene DS koja je sada rasparčana u „razne Đilase i Jeremiće”.
„Mi se ponašamo u skladu sa njihovim pravilima. Nema tog izbornog zakona i matematike koja može da vas dovede na vlast bez podrške građana”, rekao je Martinović.
Odsustvo podrške u narodu je, smatra, i glavni problem opozicije.
„Kako da ispunite zahteve ljudi koji ne žele da razgovaju, kažu neće sa Vučićem jer je, kažu, diktator, neće sa Majom Gojković, traže njenu ostavku. Šta, da menjamo rukovodstvo RTS? To je njihovo rukovodstvo. Savet REM-a? Oni su doneli zakon po kome političke stanke nemaju pravo da budu u Savetu REM-a. Ko da bude? Obradović? Zahtevi su potpuno iracionalni”, kaže Martinović.
Martinović kaže i da su poslednja tri dana, koja su poslanici vladajuće koalicije proveli u Skupštini kako bi je, kaže, odbranili od pristalica SzS koji su juče protestovali, bila su prava škola demokratije.
Kaže da su time pokazali kako se ponašaju odgovorni ljudi koji brinu ne samo o interesima svoje stanke, nego o interesima države i njenih građana.
Za one koji misle da je budućnost Srbije u motronim testerama i vešalima, poruka je da nastave tako, a građani su im, dodao je, jasno poručili da su protiv takve njihove politike.
„Niko normalan, ma kojoj stranci pripadao, takvu politiku ne želi da podrži”, rekao je Martinović.
Kazao je i da su lideri SzS pokazali kako oni shvataju demokraiju i to su pokazali na Starom gradu i u Paraćinu, izbacivanjem odbornika iz Starog grada i time što Saša Paunović nije dozvolio da se odborniku SNS ukaže lekarska pomoć iako je dijabetičar.
„Uprkos tome odoleli smo svim izazovima, sačuvali smo ovu instituciju za narod, ispunili smo naš zadatak”, zaključio je Martinović.
Kada je reč o daljim aktivinostima, kaže da će se odazvati pozivu predsednice parlamenta Maje Gojković na konsultacije u utorak u 10 sati, te naveo da očekuje da će parlament zasedati iduće nedelje i razmatrati važan zakon koji bi trebalo da reši problem građana zaduženih u švajcarskim francima.
Kaže i da bi predstavnici SzS trebalo konačno da se dozovu pameti, te da bi i u njihovom interesu bilo da se pojave na konsultacijama kod predsednice parlamenta u utorak.
„Nećemo plakati ako se opredele da se ponašaju kao svih ovih dana i meseci. Mislim da je to na njihovu štetu. Što više luduju i divljaju i pokazuju svoje pravo lice utoliko im je manja podrška u narodu”, smatra Martinović.
Videćete kako izgleda 100.000 ljudi
Šef poslaničke grupe SNS Aleksandar Martinović pozvao je danas sve građane Srbije da dođu na veliki narodni skup SNS 19. aprila u okviru kampanje „Budućnost Srbije”, kako bi pokazali da je Srbija drugačija od one kakvom su u subotu hteli da je predstave lideri SzS.
„Neki nam nisu verovali kada smo govorili da Srbiji preti fašistička opasnost. Juče ste mogli da vidite i čujete ne samo Boška Obradovića, nego i Sergeja Trifunovića koji otvoreno propagira fašističke ideje. Rekao je da Vučić naseljeva Arape i Mađare po Srbiji da bi valjda uništio srpski narod”, rekao je Martinović na konferenciji za novinare u parlamentu kojoj su pirsustvovali i poslanici SNS i drugih stranaka vladajuće koalicije.
„Ovo sigurno nije poruka ni Srbije, ni srpskog naroda, nego iščašenog i pomračenog uma, a srpski narod je prijateljski raspoležen i prema Mađarima i prema pripadnicima svih drugih naroda u našoj zemlji”, rekao je Martinović, javlja Tanjug.
Poručio je, kako kaže, našoj braći i sugrađanima i prijateljima, komšijama Mađarima da je Srbija njihova država isto koliko i naša.
Martinović je rekao da će SNS 19. aprila ispred Doma Narodne skupštine održati veliki skup, i tu će se, kaže, videti kako zaista izgleda veliki skup na kome će učestvovati ne samo stranački akivisti, poslanici i ministri, nego svi sa članovima svojih porodica.
„Na tom skupu nećete čuti reči mržnje, nećete čuti uvrede, pretnje silovanjem, nećete moći da vidite motorne testere, vešala, ništa od onoga što su građani nažalost videli u režiji SzS”, rekao je Martinović.
Naglasio je da će SNS 19. aprila poslati drugačiju poruku od one koju šalje SzS.
„Ispred Skupštine moći ćete da vidite kao uživo izgleda 100.000 i više stotina hiljada, a ne onih izmišljenih 100.000 u glavi Sergeja”, rekao je Martinović i dodao da će tada i atmosfera biti drugačija od one koju su juče stvorili predstavnici SzS i da će učesnici moći i decu da povedu na taj skup.
„Na jučerašnji skup niko nije smeo da dovede dete”, rekao je Martinović i naveo da niko normalan nije hteo juče da dovodi decu na protest SzS da bi slušla i gledala kako na bini Trifunović psuje, kako se pije pivo i na govornici sa mobilog telefona čitaju tvitovi.
Na veliki skup SNS 19. aprila, kaže Martinović, decu će moći da dovedu i Đilas i Jeremić i potpuno bezbedno će moći da se vrate kući.

Vučić: Spremni smo za dijalog, ali tamo gde se dijalog vodi
Predsednik Srbije Aleksandar Vučić još jednom je pozvao predstavnike opozicije na dijalog u parlamentu sa predsednicom Majom Gojković.
„Što se nas tiče, za dijalog smo spremni, Maja Gojković ih je pozvala na dijalog na mestu gde se dijalog odigrava, ako fašistički zamenik fašističkog lidera Kiprijanović neće sa Majom Gojković, pa dobro, probudite Ljotića pa sa njim razgovarajte”, poručio je Vučić u razgovoru s novinarima nakon obilaska radova u Kliničkom centru Srbije.
Istovremeno je pozvao građane Srbije da u petak, 19. aprila dođu na miting SNS-a i saslušaju šta je to što imaju da kažu šta je do sada učinjeno i šta je još namera da se učini.
„Nećemo ulaziti u Skupštinu. Njihov plan je bio da uđu u Skupštinu, preduhitrili su ih poslanici i odbornici SNS-a, a onda su ostali bez ideje i plana. Zato su i izgledali i tako besmisleno delovali”, rekao Vučić, javlja Tanjug.
Očekuje, kaže da će u petak govoriti pred verovatno najvećim brojem građana, te da želi da građanima ozbiljnije i sadržajnije govori o svim planovima.
Kaže da je miting opozicije juče pratio sa terase zgrade Predsedništva i da je čuo sve šta su vikali, iako za tim nije bilo potrebe jer razglas je odlično radio. Rekli su, kazao je, da će ih 13. aprila biti iz cele Srbije.
Evo, videli smo, kazao je, među njima su bili njihovi bombaši i pravosnažno osuđene osobe.
Predsednik je zapitao treba li da budemo fascinirani brojem od 7.500 ljudi.
„Možda su u pravu, možda kod nas ne dođe toliko ljudi. Za mene bi lično bilo porazno da samo iz Jablaničkog i Pčinjskog okruga ne skupimo više nego što su oni juče imali iz cele Srbije”, rekao je Vučić i ponovio da je vlast spremna za dijalog i da ih je predsednica parlamenta pozvala na dijalog.
On je pozvao opoziciju da više ne preti i da već urade to čime prete, nasilnim delovanjem, kako bi se sve već jednom završilo.
„Nemojte više da nam pretite. Dojadiste. Hajde samo da vas vidim”, kazao je Vučić.
Vučić opoziciji: Ne pristajem na ultimatume
Nisam dobio nikave papire, a iskreno, nisam ni zainteresovan, rekao je predsednik Aleksandar Vučić danas odgovarajući na pitanja novinara nakon obilaska radova u KCS.
Upitan, naime, da li je do njega stigao neki papir sa ultimativnim zahtevima, Vučić je rekao da nije i da tu nema nikakvog dokumenta.
Ironično je dodao da, nakon ultimatuma, čeka da opozicija pozove ljude iz celog sveta da dođu da im pomognu da se dočepaju vlasti.
„Pošto su juče celu Srbiju pozvali, ja verujem da će, kad im stignu Tahiti, Vanuatu i Polinezija imati 300.000 ljudi, iako na nekim od tih ostrava ima 28.000 stanovnika, ili manje. Računam, teško nama kad oni svi dođu u Beograd”, rekao je Vučić.
Ponovio je da na ulimatume ne voli i na njih ne pristaje.
„Pa, završite odmah sa nama, nemojte da nam dajete nedelju ili dve, a svake nedelje pričate da ćete nešto da završite. Hajde već jednom, završite, napravite to nasilje i odgovaraćete pred zakonom. Samo nemojte da pretite više kao neke tetke svaki dan. Strašno smo se uplašili”, rekao je on.
Ponovio je i da opozocija okupljena u SzS ne nudi nikakav program, a da im je zato broj pristalica sve manji.
Vučić je rekao i da su oni planirali da štrajkuju glađu, ali da su ih „inteligentnom akcijom Vesić, Vulin i poslanici SNS nadigrali”.
„Predlažem im da spreme fotoaparate u petak, 19. aprila i da sve to prikažu kao njihov najveličanstveniji skup. Ja im dajem autorska prava, a narod će biti fasicniran i reći im – svaka cast”, rekao je Vučić, javlja Tanjug.
Dodao je i da bi za njega lično bilo porazno, ako 19. aprila u Beogradu, na skupu u okviru kampanje „Budućnost Srbije”, iz Leskovca i Vranja ne bude bilo više ljudi nego što je juče bilo na protestu u Beogradu.
Na konstataciju novinara da i 7.500 ljudi na protestu, nije zanemarljiv broj, Vučić se sa tim saglasio, dodao da je o tome već govorio i da su spremni da razmotre zahteve, te da je druga strana zato i pozvana na razgovor.
„Pet meseci sam slušao zahteve za mojoj ostavkom i da neće da odu... Imamo zahtev da menjamo REM stranačkim ljudima, a taj zahtev po zakonu ne može da bude ispunjen”, rekao je Vučić, javlja Tanjug.
Kako je naveo, može da se razgovara o nečemu što je u skladu sa zakonom i o nečemu što nije, a on, dodao je, o RTS misli i gore nego opozicija, ali o tome razgovara Upravni odbor.
Kada bi političke stranke razgovarale o tome, bilo to direktno narušavanje nezavisnosti javnog servisa, primetio je.
„Već sam slušao i da onaj stručnjak postane premijer prelazne vlade... A, to sam već slušao, da treba i Sašu Jankovića da postavim za premijera.. Tako da vam za to odmah kažem, da ne dolazi u obzir, dok sam predsednik države”, zaključio je.
Zabrinut sam zbog svega na Kosovu
Predsednik Srbije Aleksandar Vučić rekao je danas da je veoma zabrinut zbog svega na Kosovu i Metohiji kao i zbog predstojećeg susreta u Berlinu.
„Brinem o svemu i zbog susreta u Berlinu. Ne zbog toga što se plašim bilo kakvih pritisaka, niti mislim da će ih biti, već ne vidim ni kako dalje ni šta dalje sa ljudima koji su tako i toliko neodgovrni kao što su albanski lideri danas. To je ono što kod mene izaziva i veliku bojazan i određeni strah, ali utoliko više će nas naterati na još ozbiljnije i odgovornije ponašanje”, rekao je Vučić novinarima posle obilaska radova na kliničkom centru Srbije, prenosi Tanjug.
On je rekao i da je video koliko su energije i nade polagali albanski mediji i radovali se onome što se dešavalo juče na beogradskim ulicama i da su se najviše Haradinajevi i Tačijevi mediji radovali onome što potencijalno sledi za Vučića.
„To mi je ulilo dodatnu snagu i nadu da radim dobre stvari za našu zemlju i za nas narod na KiM”, poručio je predsednik.
On je dodao da su albanski mediji, za razliku od nemačkih i švajcarskih, pa i hrvatskih, videli stvari na ulicama na drugačiji način.
Izvinjavam se Mađarima, to nije stav većinske Srbije
Predsednik Srbije Aleksandar Vučić izvinio se danas Mađarima koji žive u našoj zemlji zbog onoga što je juče rečeno na opozicionom skupu u Beogradu ističući da to nije stav većinske Srbije.
„To što je juče rečeno za naše građane Mađare nije stav većinske Srbije. Ja im se na tome izvinjavam, to je stav dela neodgovornih i neozbiljnih ljudi i nikoga više. To je sve”, poručio je predsednik Vučić u razgovoru sa novinarima posle obilaska radova na KCS, javlja Tanjug.
On je rekao da se još jednom izvinjava svim ljudima u Subotici, Kanjiži, Čoki, Senti, Molu i Adi, Bečeju, Temerinu...
„Izvinjavam se i junaku sa Košara Tiboru Cerni i svim ljudima iz Debeljače i mnogih drugih mesta i njihovim porodicama čiji su bližnji polagali živote na oltar srpske otadžbine. Ali, šta da radite, neodgovrnost pojedinaca nema granice”, rekao je Vučić.
Lokacija za Tiršovu 2 u Deligradskoj, radovi na proleće
Predsednik Aleksandar Vučić najavio je danas da će na proleće naredne godine početi radovi na izgradnji Tiršove 2.
Vučić je istakao i da je odvojena lokacija za gradnju u Deligradskoj ulici.
On je dodao da je ostalo da se reši još nekoliko problema i da na proleće sledeće godine kreće izgradnja nove dečje klinike, Tiršova dva.
„To su onda, ne samo drastične i dramatične promene, već i nešto što nismo mogli ni da sanjamo. I za sve to ćemo da imamo dovoljno novca”, rekao je Vučić i dodao da je jutros na tu temu razgovarao sa ministrom zdravlja Zlatiborom Lončarom i gradonačelnikom Zoranom Radojičićem, prenosi Tanjug.
Kako je rekao, kada se uzme u obzir da će obnova Kliničkog centra Vojvodine u Novom Sadu koštati između 35 i 40 miliona evra, Kliničkog centra u Kragujevcu oko 30-35 miliona, a obnova KCS 110 miliona evra – vidi se koliko Srbija ima više novca i koliko sada može da radi.
„Možemo sve. U prethodnih 45 godina nismo mogli da zamislimo da počnemo da radimo, a kamoli da završimo izgradnju”, rekao je Vučić novinarima nakon obilaska radova na izgradnji i obnovi Kliničkog centra Srbije.
Ulaganjem u Kliničke centre menjamo sliku zdravstva
Predsednik Aleksandar Vučić obišao je danas radove na izgradnji i rekonstrukciji Kliničkog centra Srbije, investicije vredne 110 miliona evra, i poručio da ulaganja u Kliničke centre drastično menjaju sliku srpskog zdravsta i cele Srbije i podižu životni standard građana i znatno bolju zdravstvenu negu.
Predsednik je istakao da je ulaganje od 110 miliona evra u KCS od najvećeg, kapitalnog značaja za Srbiju, jer je reč o ogromnom novcu koji se ulaže za izgradnju nove zgrade Kliničkog centra i obnovu stare, a ceo posao bi trebalo da bude završen do avgusta 2021. godine.
Vučić je podsetio na Klinički centar Niš, koji je već obnovljen, te najavio da će na jesen početi radovi na novoj zrgadi Kliničkog centra Vojvodine u Novom Sadu, a na proleće naredne godine i na Kliničkom centru u Kragujevcu.
„To ne samo da dramatično menja sliku srpskog zdravsta, već i sliku Srbije. To menja životni standard ljudi, svih naših građana kojima je pomoć i zdravstvena nega potrebna. Obe kule KCS biće u skladu sa evropskim standardima”, rekao je Vučić novinarima nakon obilaska.
Predsednik je preneo da do jutros ni ministru zdravlja Zlatiboru Lončaru, sa kojim je obišao radove, nije najavio svoju posetu Kliničkom centru, te da nije očekivao da vidi mnogo radnika, imajući u vidu da je nedelja, ali da je zadovoljan što je video da radovi napreduju, kako je i planirano.
„Već smo na petoj etaži nove zgrade”, primetio je Vučić i podsetio da je prvi put odluka o izgradnji KCS doneta 1973. godine, potvrđena 1976. godine – da je do 1986. godine izgrađeno dva sprata, a od tada – nijedan ekser nije zakucan.
„Mi smo posle 35 godina uspeli, obnavljajući i podižući Srbiju, da podižemo kliničke centre”, podvukao je predsednik, javlja Tanjug.
Takođe, dodao je da će u Kliničkom centru u Beogradu, posle izgradnje i obnove, biti 930 novih ležajeva, od kojih 200 novih u intenzivnoj nezi.
„To su drastične promene kapaciteta i mogućnosti Srbije u odnosu na ono što imamo danas”, primetio je.
Kako je rekao, gradi se i novi Urgentni centar, koji će biti najmoderniji, pošto su nabavljeni „Iks” i „Gama” nož, akceleratori i ostali aparati.
Vučić je podsetio da je Srbija pre pet godina bila najgora u Evropi, ispod kriterijma i nije ni bila na listi zemalja u oblasti zdravstva, dok je danas ispred osam ili devet zemalja EU.
„Planiramo da idemo napred i da za tri – četiri godine uđemo u prvih 10 u Evropi. To bi značilo mnogo za životni standard građana, lakšu starost i detinjstvo”, rekao je Vučić.
Ponovio je da je zadovoljan što nema kašnjenja sa radovima, iako, kaže zna da kada naše firme preuzmi poslove bude kašnjenja.
Dodao je radnici imaju mnogo posla, i jer seizmički stara zgrada pre 45 godina nije bila dobro ispitana, pa je sada ojačavaju.
Tokom razgovora sa novinarima, predsednik se obratio i Milivoju Rakoviću, iz Jedinice za upravljanje kapitalnim ulaganjima Ministrastva zdravlja, za kojeg je rekao da je uvek nasmejan i od šest sati na gradilištu.
Novinarima je preneo da je Rakovića zamolio da dođe da radi u kabinetu predsednika, kada se završe radovi na Kliničkom centra,
„Ako me do tada ne smene... A, takvi ljudi, energični, vredni, marljivi, nasmejani, uvek potrebni. Ali vas pre toga molim da završite ovo na vreme i hvala vam na trudu”, rekao mu je Vučić.
Predsednik je najavio i da će svakako biti novog zapošljavanja u zdravstvu.
„S obzirom da će biti ovde novih 930 bolničkih kreveta i 200 novih ležaja na intenzivnoj nezi, neko o tim ljudima mora da brine”, kazao je Vučić.
Naglasio je da će biti zapošljeni novi mladi i sredovečni ljudi.
Vučić kaže da najviše odlaze medicinske sestre i tehničari, ali i lekari, tako da će država pokušati da ih zadrži većim primanjima.
Istakao je da oni mogu da očekuju najveće povećanje plata u narednom periodu i da već imaju kumunlativno 22 ili 23 osto veće plate nego 2014. godine.
Dodao je da moraju da budu još veće plate za zdravstvene radnike i da će to država i uraditi u narednim godinama.
Povećanje kapaciteta značiće i novo zapošljavanje
Predsednik Srbije Aleksandar Vučić izjavio je danas, nakon obilaska radova na rekonstrukciji i izgradnji Kliničkog centra Srbije, da će sa povećanjem kapaciteta biti i novog zapošljavanja. Odgovarajući na pitanja novinara, Vučić je rekao da će, naravno, biti novog zapošljavanja, jer će o će neko morati da opslužuje i 930 bolničkih kreveta i plus 200 novih ležajeva na intenzivnoj nezi.
S obzirom na to da je reč o drastičnom povećanju kapaciteta, neko će o tim pacijentima morati da brine i srećan je, kaže, što će to biti mladi i sredovečni ljudi, lekari i medicinski tehničari i sestre.
Predsednik je najavio i novo povećanje zarada zaposleniama u zdravstvu, istakavši da će nakon tog povećanja, najvećeg u poslednjih nekoliko godina, njihova primanja biti kumulativno viša za 22 do 23 odsto u odnosu na, na primer, 2014.
To, naravno, primetio je predsednik nije procenat sa kojim će oni moći da budu sasvim zadovoljno, ali, svakako, mogu da budu zadovoljniji nego do sada.
Srbija će se boriti i dalje za investicije
Predsednik Srbije Aleksandar Vučić rekao je danas da će se Srbija boriti da i dalje bude lider u regionu u privlačenju stranih investicija i u 2019. godini, uprkos neodgovornom i bahatom ponašanju pojedinaca koji stvaraju loš utisak o našoj zemlji.
Upitan o tome koliko politička dešavanja u Beogradu mogu uticati na privlačenje stranih investicija, kaže da to stvara lošu atmosferu i loš utisak o Srbiji.
„I kako je rekao norveški ambasador o onima koji hoće da ulažu u Srbiju, neko će zbog ovih koji su se tako neodgovorno ponašali napisati da postoji određeni politički rizik. Sada da ja kukam da to može da nam otera nekog investitora ne bi imalo smisla”, rekao je Vučić novinarima posle obilaska KCS, javlja Tanjug.
On je naveo da je Srbija u prva tri meseca ove godine imala za četiri ili pet odsto više stranih investicija nego 2018. koja je za nas u tom pogledu bila ubedljivo najbolja godina.

Još nema prijava za učešće na izborima za gradonačelnike opština na severu Kosova
PRIŠTINA – Pet dana od početka roka za prijavljivanje za učešće na izborima za gradonačelnike četiri opštine na severu Kosova nijedna politička stranka, pojedinac ili građanska inicijativa nije podnela prijavu za učešće na izborima, kažu u Centralnoj izbornoj komisiji (CIK). Portparol CIK-a Valjmir Eljezi je za prištinsku agenciju Kosovapres rekao da od 9. aprila kada je počeo rok za prijavljivanja učešća na izborima nema još nijedne prijave za učešće na izborima.
„Mogu da potvrdim da do ovog trenutka nije bilo nijednog političkog subjekta koji je podneo zahtev za potvrđivanje za učešće na izborima. Mi sigurno je čekamo da do okončanja roka za prijavu, 18. aprila do 24 sata dobijemo prijave od političkih subjekata”, rekao je on, javlja Beta.
Predviđeno je da se potvrđivanje i objavljivanje političkih subjekata i kandidata obavi 22. aprila, određivanje redosleda na glasačkom listiću 28. aprila, dok je rok za određivanje ograničenja troškova za kampanju 12. april.
Podnošenje zahteva za akreditovanje organizacija za posmatranje izbornog procesa će početi 9. aprila i završiće se 12. maja, dok će se imenovanje opštinskih izbornih komisija (OIK) obaviti 15. aprila.
Prijavljivanje za registraciju birača van Kosova će početi 25. aprila i završiće se 30. aprila, dok je prijavljivanje za registraciju birača sa posebnim potrebama od 9. do 13. maja.
CIK je odlučila da se izborna kampanja organizuje od 13. do 17 maja.

Gojkovićeva: Nije tačno da nema dijaloga vlasti i opozicije
Predsednica Skupštine Srbije Maja Gojković izjavila je danas da nije tačno da nema dijaloga između vlasti i opozicije i da se mnogo buke diže zbog „35 poslanika koji povremeno neće da učestvuju u delu rada” parlamenta.
„Ima dijaloga između poslaničkih grupa koje podržavaju vladu i većeg dela opozicije koja učestvuje u radu parlamenta. Mnogo buke se diže oko toga što tačno 35 poslanika povremeno neće da učestvuje u delu rada, što niti predstavlja bojkot niti znak da nema dijaloga”, rekla je Gojković za RTS upitana zašto u parlamentu nema dijaloga vlasti i opozicije.
Ona je podsetila i da je pre dva dana pozvala sve poslaničke grupe da u utorak razgovaraju o tome kako poboljšati rad Narodne skupštine, o procedurama koje su, kako kaže, nametnute od poslanika iz bivšeg režima, kao i da razgovaraju o amandmanima, dopunama dnevnog reda i kako da se bolje zastupaju interesi građana.
Iako su predstavnici opozicije koji bojkotuju rad parlamenta najavili da neće prisustvovati tom sastanku, predsednica parlamenta je, kako je kazala, ubeđena da će se tom pozivu odazvati, budući da se i na jučerašnjem protestu u Beogradu govorilo o dijalogu.
Što se tiče zahteva koji su izneseti na protestu, među kojima je i da se formira komisija za fer i poštene izbore, Gojkovićeva je rekla da su besmisleni.
„Nakon neočekivano malog broja građana na završnom mitingu, izneli su potpuno besmislene zahteve koji nemaju nikakav smisao, ali svakako ću ovih dana razgovarati sa predsednikom Republike Srbije o svemu”, navela je Gojkovićeva, javlja Beta.
Upitana da li će takva komisija biti formirana, objasnila je da je ovo predizborna godina, te da se izborni zakoni ne mogu menjati nekoliko meseci pre izbora.
„Ništa se nije menjalo od uslova i zakona koje su doneli političari, juče su te zahteve izneli političari koji su ih i doneli”, rekla je Gojkovićeva.
Komentarišući zahtev da se izabere novi sastav REM-a, predsednica parlamenta je podsetila da je REM nezavisno regularno telo i da se bira po Zakonu o elektronskim medijima.
Istakla je da stranke tu nemaju šta da traže, što se odnosi i na zahtev za promenu rukovodstva Radio-televizije Srbije i Radio-televizije Vojvodine.
„Prvi put čujem da političke stranke treba da uređuju način na koji radi neka medijska kuća, pogotovo RTS koja je nacionalna televizijska kuća. Rekla sam da su svi zahtevi na brzinu smišljeni, posle šetnje i debakla u govorima...”, navela je Gojkovićeva.
Ona je istakla da protiv vlasti protestuju većinom vanparlamentarne stranke i kritikovala obraćanje lidera Pokreta slobodnih građana Sergeja Trifunovića.
„Šokirana sam šta može jedan lider Pokreta slobodnih građana da izrekne na račun građana ove države, ali i na račun pripadnika nacionalnih manjina”, rekla je Gojkovićeva.
Ona je navela da vlast ne deli Srbiju, već da na nju gleda kao na „sigurnu kuću za sve građane” i da radi na tome da u Srbiji svakog dana bude bolje.

Bibi ostvaruje san o konzervativnom Izraelu
Izborna pobeda i peti premijerski mandat otvaraju prostor Benjaminu Netanijahuu da ostvari svoju duboko konzervativnu viziju jevrejske države i njenog naroda i da Izrael posle decenije njegove vlasti pretvori u neliberalnu demokratiju.
Pobeda ipak nije slučajna. Netanijahuova decenija je najmirnija u istoriji. Samoubilačke akcije palestinskog terorizma pripadaju prošlosti. Uspeo je da sačuva Izrael da ne bude uvučen u rat u Siriji iako je uporedo naređivao udare na iranske ciljeve unutar Sirije. Periodični sukobi u Gazi nisu doveli do većeg broja izraelskih žrtava.
Izraelska ekonomija se udvostručila u poređenju s vremenom kada je prvi put došao na vlast 2009, iako se produbio jaz između dobitnika visoko tehnologizovane zemlje i srednje klase ili onih van većih gradova.
Na diplomatskom frontu uspostavio je prve kontakte sa konzervativnim monarhijama Zaliva igrajući na zajedničkog neprijatelja – Iran. Povrh svega, strateško prijateljstvo s Amerikancima podigao je do neslućenih visina.
Stvorio je ambijent u kome čitava država zavisi od njega. Uz premijerski, znao je da drži ministarstva inostranih poslova ili zdravstva, a nedavno je sebe nominovao za ministra odbrane. Sada je upotrebio isti trik koji mu je omogućio pobedu 2015: uoči izbora davao je intervjue zabrinutog izgleda. Pozivao je desnicu da se okupi oko Likuda i upozoravao na opasnost da neiskusna levica preuzme vlast, čime bi se ugrozila bezbednost zemlje. Širio je strah predstavljajući one koji su protiv njega – bilo arapske građane bilo levicu – kao neprijatelje države.
Taktika „pritiska dugmeta za paniku” je uspela. Netanijahu će sa petim mandatom nastaviti da polarizuje zemlju i da uništava korene jedine demokratije Bliskog istoka.
Pokušaće da, bez skrupula, preko desnice izvrši pritisak na sudstvo kako bi nedodirnut izašao iz tri afere korupcije i optužnica koje treba da budu podignute. Koliko će sa novim mandatom nastaviti da potkopava izraelske institucije i civilno društvo?
Netanijahu je u ulozi protopopuliste produbio izraelske podele: između konzervativaca i liberala, protivnika i pobornika mira sa Palestincima, između izraelskih i Jevreja iz američke dijaspore, između Jevreja i arapskih državljana Izraela. Istovremeno je potvrdio da je maestro sklapanja sporazuma, uključujući i onih sa gotovo rasističkim ultradesničarima.
Njegova politika fundamentalno menja karakter Izrael i podriva osnovna prava Palestinaca. Sledeći ekstremističku agendu premijer je diskriminatorskim zakonom o „jevrejstvu” ukinuo prava arapskim državljanima Izraela prizivajući optužbe da pravi aparthejd državu.
Desnici se predstavio kao šampion jevrejske kolonizacije i kao odlučni protivnik palestinske države. Preti da će izvršiti aneksiju jevrejskih naselja sa okupirane Zapadne obale, čime direktno minira stvaranje palestinske države i uništava svaku šansu za mir sa Palestincima – prizivajući nasilje i radikalizam. Netanijahu se kune da mu je bezbednost Izraela apsolutni prioritet, ali povlači poteze da njegova država bude manje bezbedna.
Netanijahu je našao prijatelja u Donaldu Trampu, koji se usrdno angažovao da Bibi pobedi: preselio je ambasadu iz Tel Aviva u Jerusalim, ukinuo finansijsku podršku agenciji UN koja pomaže Palestince, zatvorio ured PLO u Vašingtonu i – suprotno stavu međunarodne zajednice – priznao pun suverenitet Izraela nad okupiranim sirijskim Golanom.
Dok se region uvodi u period neslućenih opasnosti, Netanijahu ne želi da vidi da će zagrljaj sa Trampom učiniti da sve više Amerikanaca, uključujući i Jevreja, odbiti da podrži njegov ekstremizam. Nekoliko članova američkog Kongresa upozorava u pismu „Vašington postu” da je Netanijahu iskazao rastuće nepoštovanje međunarodnog prava.
Pridružujući se populističkoj internacionali, Netanijahu je uspostavio bliske kontakte sa desničarima i nacionalistima koji predvode Poljsku ili Mađarsku. U traganju za evropskim saveznicima, antisemitizam je podredio dnevnoj politici, udaljavajući se od liberalnih vrednosti o kojima je govorio Ben Gurion.
Premijer ne želi da shvati da generiše antisemitizam jer su mnogi – iako pogrešno – pripravni da njegovu politiku identifikuju s omrazom prema Jevrejima. Smanjuje se broj onih koji smatraju da mogu da podržavaju Izrael, a da ne moraju da stoje iza mnogih Netanijahuovih poteza. Irael je ostao privržen desnici. Laburistička levica, koja je dominantno upravljala Izraelom u prvim decenijama od stvaranja države, potpuno je marginalizovana, deluje čak anahrono. Ali, Ganc je izgubio u tesnoj trci, nagoveštavajući da Bibi nije neranjiv. Za samo nekoliko meseci uspeo je da njegova koalicija centra levice dođe nadomak pobede.
Netanijahu je dobio novu priliku da vodi Izrael kroz sudbinska vremena njegove istorije kao jevrejske i demokratske države, ukoliko ga problemi sa zakonom – „lov na veštice” kako premijer kaže – pre toga ne skinu sa vlasti. Što je potvrda toga da je izraelska demokratija živa. Štete po imidž države prete da budu ozbiljne. Izrael bi, kada već Netanijahu neće, trebalo da posluša otrežnjujuće savete svojih prijatelja koji upozoravaju na opasnosti.

Prema prvim rezultatima u Finskoj, vodi Socijaldemokratska stranka
HELSINKI - Prema prvim preliminarnim rezultatima finska levičarska Socijaldemokratska partija osvojila je na parlamentarnim izborima u Finskoj 18,9 odsto glasova, dok je nacionalna koaliciona stranka osvojila 17,2 odsto glasova.
Kako se navodi, radi se o glasovima građana koji su imali mogućnost da ranije glasaju, njih oko 1,5 miliona, odnosno oko 36 odsto od ukupnog broja glasača, prenosi AP.
Zvaničnici su saopštili da je ostalo da se prebroji još oko 300.000 glasova građana koji su ranije glasali, dok će u toku noći stići i rezultati regularnog glasanja.
Birališta su otvorena u 9 sati, a zatvorena u 17 sati po lokalnom vremenu, prenosi Tanjug.

Libijski feldmaršal
„Danas pomeramo tlo pod nogama silnika. Čujemo tvoj glas, Tripoli. Sada je trenutak za veliku pobedu.”
S tim pokličem feldmaršal Halifa Belkasim Haftar (75) poveo je 4. aprila samozvanu Libijsku narodnu armiju na glavni grad politički urušene države s najvećim dokazanim rezervama ultralake nafte u Africi. Za vojskovođu koji je, koliko lane u isto ovo doba, ležao u pariskoj vojnoj bolnici Val de Gras s misterioznom dijagnozom, bojna poruka ovog proleća najmanje je dvostruko smela. S jedne strane, poslednji libijski vojskovođa sa iskustvom u trupama poslednjeg libijskog kralja Idriza podigao je trupe usklikom koji podseća na reči kojima je prorok Muhamed svojevremeno opisao pobedu nad protivnicima u Medini. S druge, Haftar je usmerio glavninu snaga LNA ka Tripoliju u trenutku kada se u libijskoj prestonici nalazio Antonio Guteres, generalni sekretar UN.
Smelost da podigne najveću vojnu ofanzivu u Libiji od izbijanja građanskog rata 2014. godine, i to s juga i istoka na Tripoli, u finišu priprema za najnoviju UN mirovnu konferenciju, odlika je iskusnog stratega s tajanstvenim dugogodišnjim vezama širom sveta. Šta sad smera feldmaršal, koji je samo nekoliko dana pred ofanzivu 4. aprila otputovao u Saudijsku Arabiju da bi se tamo oči u oči sastao sa kraljem Salmanom? Vojnopolitička biografija Halife Belkasima Haftara bogata je „sivim zonama”, počev od vremena obuke u specijalnim jedinicama nekadašnjeg SSSR-a i Egipta, krajem sedamdesetih godina prošlog veka. Saborac Muamera el Gadafija u puču protiv kralja Idriza, njegov tajni izaslanik na ratište u Čad, a zatim žrtvovani igrač, Haftara se iz zatočeništva u susednoj saharskoj državi izbavio akcijom CIA: odlučan da kad-tad svrgne Gadafija, Haftar je godinama kovao zavere protiv libijskog vođe, živeći diskretno u DR Kongu, odakle je često putovao do SAD. Kada se preselio u SAD, Haftar se nastanio blizu Lenglija (sedište CIA). U analima ostaje nejasno od čega se tačno Haftar izdržavao tokom boravka u SAD, kada je zaradio i američki pasoš.
Na mig o izbijanju „arapskog proleća” u Libiji februara 2011. godine, Haftar se iz SAD vratio u domovinu: pokušaj da se nametne kao vođa pobunjenika mu nije uspeo. Na radar libijskih zbivanja Haftar se „niotkud” vratio 2014. godine, s objavljenom namerom da zemlju očisti od radikalnih islamskih terorista. S tim planom Haftar je počeo da stiče brojne saveznike: od lokalnih plemena, koje su na istoku Libije u to vreme terorisali Al Kaida i Islamska država, do stranih partnera veoma različitih interesa.
Za Evropljane bi Haftar mogao biti igrač sposoban da stabilizuje izvoz libijske nafte, obuzda priliv migranata i održi format jedinstvene države. Feldmaršal Haftar, pre svega, želi da bude komandant državne armije Libije: takve vojske trenutno nema na vidiku, kao i njegovog viđenog naslednika.

Hiljade hrišćana na praznik Cveti u Jerusalimu
JERUSALIM - Hiljade hrišćanskih hodočasnika učestvovale su u Jerusalimu u procesiji na praznik Cveti.
Noseći listove palme i grančice masline, vernici su prošetali od vrha Maslinove gore do Starog grada, prolazeći pored Getsimanskog vrta, gde je prema biblijskoj tradiciji Juda izdao Hrista, prenosi Beta.
Izraelska policija je procenila da je u procesiji učestvovalo oko 15.000 ljudi.
Cveti su praznik kojim hrišćani slave Hristov ulazak u Jerusalim, uvek sedam dana pre Uskrsa, na početku Velike sedmice.

Najmanje tri osobe stradale u naletu tornada u Americi
VAŠINGTON - Najmanje tri osobe, među kojima dvoje dece, stradalo je u naletu tornada u državama na jugu SAD.
Jedna osoba poginula je na severoistoku Misisipija, kada je drvo udarilo u prikolicu, izjavio je upravnik puteva za okrug Monro, Soni Klej.
On je dodao da je nakon naleta tornada na to područje 19 osoba hospitalizovano, a da su dve osobe u kritičnom stanju, prenosi AP.
U istočnom Teksasu, dvoje dece je poginulo kada je drvo palo i udarilo automobil u kojem su se nalazili u gradiću Lafkin, saopštila je kancelarija šerifa tog okruga, prenela je agencija AP.
Roditelji, koji su se nalazili na prednjim sedištima nisu povređeni.
Više kuća i poslovnih objekata u Viksburgu i Hamiltonu u Misisipiju je oštećeno, a pojedini potrošači ostali su bez električne energije.
Jaki pljuskovi i oluje pogodile su noćas gradić Magnoliju u Misisipiju, nastavljajući ka Alabami, prenosi Tanjug.
Tornado je prijavljen na jugozapadu Tenesija, 225 kilometara od Memfisa, gde je najmanje jedna kamp prikolica uništena, a čovek koji se nalazio u njoj je povređen.
Tornado je iščupao drveće iz korena u Državnom univerzitetu u Misisipiju, a oko 21.000 studenata sklonila se u prizemlja dok nevreme ne prođe.
Više od 140.000 ljudi ostalo je zbog nevremena bez struje u Teksasu, Misisipiju, Luizijani i Arkanzasu.

Tradicija farbanja uskršnjih jaja i u Nemačkoj
ELSTERHAJDE - Lužički Srbi, mala slovenska manjina na istoku Nemačke čuva od zaborava dugu tradiciju farbanja uskršnjih jaja koja se prenosi s generacije na generaciju.
U mestu Elsterhajde kod Hojersverdea u Saksoniji održana je pijaca uskršnjih jaja na kojoj je dvadesetak umetnika izložilo ručno farbana jaja.
Jedan od njih je Verner Zaroba koji objašnjava da ga je ovom umeću naučila baka. Jaja se farbaju na Veliki petak.
I posle više decenija, ovaj danas već stariji čovek, poštuje tradiciju, piše AP. On potapa jaja u rastvorenu boju, zatim oštrim špicem crta šare po površini ljuske.
Za ukrašavanje samo jednog jajeta treba mu sedam sati, kaže Zaroba, prenosi Tanjug.

Stotine ljudi evakuisano u Frankfurtu radi deaktiviranja bombe iz Drugog svetskog rata
FRANKFURT – Stručnjaci za deaktivaciju eksploziva izveli su pod vodom detonaciju bombe iz Drugog svetskog rata koja je pronađena u Majni, zbog čega je evakuisano 600 stanovnika Franfkurta.
Reč je o američkoj bombi teškoj 250 kilograma. Pronašli su je prilikom ronilačke vežbe vatrogasci u utorak.
Detonacija se jasno čula, a eksplozija je izazvala metar visok vodoskok nad rekom, prenosi FAZ.
„Potvrđeno je da bomba više ne predstavlja opasnost”, rekao je portparol policije. Okolina je potom odblokirana, a stanari mogu da se vrate u svoje domove”, javlja Tanjug.

Asanžov otac traži da se on vrati u Australiju
SIDNEJ – Otac osnivača Vikiliksa Džulijana Asanža zatražio je danas od australijske vlade da vrate njegovog sina u Australiju i rekao da je šokiran kako je izgledao slabo prilikom hapšenja u četvrtak u Londonu.
Džon Šipton je Asanžov biološki otac, i bio je sekretar Vikiliks partije koju je njegov sin osnovao povodom izbora za senat 2013. Mediji javljaju da je on posećivao sina svakog Božića u ambasadi Ekvadora u Londonu, gde se Asanž sklonio od 2012. do svog hapšenja.
Šipton je u izjavi za melburnski list Sandej Herald San rekao da australijsko ministarstvo spoljnih poslova i premijer treba da urade nešto.
„To može da se reši jednostavno na zadovoljstvo svih. Bilo je razgovora između jednog senatora i visokog zvaničnika ministarstva spoljnih poslova o izručenju Džulijana u Australiju”, dodao je on, javlja Beta.
Asanž se 2012. sklonio u ekvadorsku ambasadu u Londonu kako bi izbegao da bude izručen Švedskoj zbog optužbe za seksualni napad, koja je u međuvremenu odbačena.
Londonska policija je u četvrtak uhapsila Asanža na osnovu naloga SAD za njegovo izručenje i zbog kršenja uslova kaucije u Velikoj Britaniji. Ekvador je prethodno oduzeo azilantski status Asanžu, navodeći kao razlog njegova „kršenja međunarodnih konvencija i dnevnih protokola”. SAD traže Asanža zbog objavljivanja desetina hiljada tajnih vladinih dokumenata putem Vikiliksa.
Njegov otac je rekao da je bio šokiran kad je video kako mu sin izgleda kada su ga policajci izneli iz ekvadorske abasade u Londonu.
„Video sam kako su policajci morali da ga nose do kraja stepeništa. Nije izgledao dobro. Ja imam 74 godine i u boljoj sam formi od njega koji ima 47. To je jako šokantno”, rekao je on i dodao da je Asanž mesecima živeo kao zatvorenik zatvora sa visokim obezbeđenjem i da su kamere pratile svaki njegov pokret.
Sud će 2. maja razmatrati američki zahtev za izručenje zbog piraterije i britanski zahtev da se pojavi pred sudom izdat u junu 2012. godine koji je on prekršio bekstvom u ambasadu Ekvadora.
Australijski premijer Skot Morison rekao je u petak da Kanbera neće Asanžu pružiti nikakav specijalni tretman.

U borbama kod Tripolija poginula 121 osoba
KAIRO – Najmanje 121 osoba poginula je od početka ofanzive međunarodno nepriznate Libijske nacionalne armije na Tripoli 5. aprila, saopštila je danas Svetska zdravstvena organizacija.
Takođe u borbama između snaga lojalnih Kalifi Haftaru i libijske vojske kojom rukovodi vlada u Tripoliju, ranjena je još 561 osoba, prenosi AP.
Ujedinjene nacije saopštile su ranije ove nedelje da je zbog borbi raseljeno više od 8.000 ljudi, javlja Tanjug.

Troje mrtvih u sudaru aviona i helikoptera u Nepalu
KATMANDU – Najmanje tri osobe su danas poginule, a četiri povređene kada je mali putnički avion udario u helikopter koji je stajao na zemlji na aerodromu u regionu planine Maunt Everest u Nepalu.
Nesreća se dogodila dok je mali avion kompanije Samit Er pokušavao da poleti iz mesta Lukla za Katmandu, naveli su zvaničnici, javio je AP.
Avion je skrenuo sa piste i udario u helikopter kompanije Manang Er, prenosi Tanjug.
Obe letelice su vlasništvo privatnih kompanija koje prevoze turiste i lokalno stanovništvo do udaljenih područja Nepala.

Osam osoba poginulo u srušenim zgradama u Brazilu
RIO DE ŽANEIRO – Broj poginulih u dve četvorospratne zgrade koje su se urušile u Rio de Žaneiru danas je porastao na osam, a 16 ljudi se i dalje vode kao nestali, saopštili su zvaničnici, prenosi Tanjug.
Spasioci se još uvek nadaju da će pronaći preživele u ruševinama dve zgrade koje su se srušile u petak u kvartu Itanhanga koji je nedavno pogođen bujičnim poplavama, javio je AP.

Jedan mrtav u pucnjavi kod diskoteke u Melburnu
SIDNEJ – Jedna osoba je ubijena a troje je ranjeno noćas u pucnjavi kod popularne diskoteke u Melburnu, javila je policija.
Kako je navela policija pucnji su ispajeni iz automobila u pokretu na ljude okupljene ispred dvospratne diskoteke „Lav Mašin”, kada su pogođena tri čuvara kluba i jedan posetilac.
„Izgleda da je pucano iz automobila na ljude koji su bili ispred diskoteke”, rekao je danas novinarima Endru Stamper iz policije države Viktorija, čiji je Melburn glavni grad.
Četvoro ljudi je prebačeno u bolnicu ali jedan od čuvara, star 37 godina je umro ubrzo po dolasku. Jedan 28-ogodišnji muškarac je u kritičnom stanju i dve osobe stare 29 i 50 godina su lakše povređene, javlja Beta.
Portapol policije rekao je za Frans pres da ova pucnjava verovatno nije povezana sa terorizmom.
Istražitelji misle da se radi o motociklističkim bandama, prenosi jedan australijski list.
Policija takođe pokušava da utvrdi da li jedan crni Porše koji je viđen kako napušta tu četvrt i koji je kasnije pronađen spaljen vezan za taj slučaj.
U nizu pucnjava u martu u Melburnu ubijeno je pet ljudi u četiri odvojena incidenta.
</div>

  </body>
 </text>
</TEI>