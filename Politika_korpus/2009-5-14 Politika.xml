<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Otkazan koncert Dipeš Mod
BEOGRAD – Koncert benda Dipeš mod, koji je trebalo da bude održan u Beogradu 20. maja, otkazan je zbog bolesti pevača, saopštio je organizator udruženje „Stejt of Egzit”.
Koncert je trebalo da se održi u okviru „Tuborg grin” festivala na beogradskom Ušću.
Njihova dugo očekivana svetska turneja, koja je počela 6. maja koncertom u Luksemburgu, prekinuta je zbog bolesti pevača Dejva Gejena koji je oboleo od stomačnog gripa.
Nekoliko minuta pred koncert u Atini 12. maja, Gejen u garderobi iznenada osetio fizičku nelagodnost i prebačen je u bolnicu a nastup je odložen.
Njegovo zdravstveno stanje se pogoršalo i trenutno je na daljim zdravstvenim pretragama, navodi se u saopštenju „Egzita”.
Bend izuzetne popularnosti i karijere duge skoro 30 godina, koji je prodao više od 80 miliona albuma širom sveta, primoran je da otkaže četiri naredna koncerta u okviru svoje velike svetske turneje koja je trebala da se završi 2010. godine u Moskvi.

Italijani grade nove nuklearne elektrane
RIM – Italijanski Senat je izglasao zakon kojim se odobrava proizvodnja nuklearne energije, dve decenije pošto je na referendumu odbačena mogućnost izgradnje nuklearnih elektrana.
Premijer Italije Silvio Berluskoni je nuklearnu energiju postavio kao ključni deo energetskog plana vlade.
Italija je u evropskom vrhu po ceni električne energije, a očekuje se da bi nuklearna energija mogla da smanji cenu.
Zakon o nuklearnoj energiji sada treba da odobri i donji dom italijanskog parlamenta.
Taj zakon predviđa da vlada izabere mesta pogodna za izgradnju nuklearnih elektrana i kako da rešava pitanja nuklearnog otpada.
Italija čija je energetika veoma zvisna od uvoza, nabavlja većinu nafte i gasa iz Rusije, Libije i drugih afričkih zemalja.

Samo osam meseci zatvora za ubistvo crnca
NAJROBI – Kenijski sudija osudio je sina jednog barona na osam meseci zatvora za ubistvo crnog lovokradice, a presuda je izavala oštre, rasno podvojene reakcije.
Tomasu Čolmondliju je zbog ubistva pretila kazna doživotnog zatvora.
Presuda je već u prepunoj sudnici izazvala oštre reakcije lidera plemena Masai, i uzdahe olakšnja belih zemljoposednika.
Sudija Muga Apondi je prošle nedelje plemića proglasio krivim za ubistvo iz nehata 37-godišnjeg crnog lovokradice Roberta Ndžoje 2006. godine.
Sudija je preinačio optužnicu na ubistvo iz nehata, navodeći da je Čolmondli pokušao da pruži prvu pomoć Ndžoji i da to dokazuje da ga je on slučajno pogodio dok je ciljao na njegove pse.
Sud je uzeo u obzir da je Čolmonli proveo tri godine u pritvoru i da „želi da mu odredi lakšu kaznu da mu omogući da razmisli o svom životu”.
To je drugi put da je Čolmondli na svom neograđenom imanju ubio crnca, a za prvo ubistvo mu nije ni suđeno.
Njegov deda, baron, je pre stotinak godina bio poznat po tome što bi ujahao u hotel u Najrobiju i iz sedla pucao u boce na policama iza šanka.

Glavašu 40 dana ekstradicionog pritvora
SARAJEVO,ZAGREB – Sud Bosne i Hercegovine u Sarajevu danas je Branimiru Glavašu odredio ekstradicioni pritvor, a Tužilaštvo BiH ima 40 dana da dostavi dokumente za njegovo izručenje, izjavola je portparola Suda BiH Manuela Hodžić.
Sudija Branko Perić svoju odluku, koja se tumači kao presedan u pravosudnim odlukama dveju zemalja, obrazložio je sumnjom da je zahtevom za državljanstvom BiH Glavaš želeo da izbegne gonjenje za presude u kojima je kasnije proglašen krivima za ratni zločin, prenosi Hrvatska radio televizija.
Državljanstvo BiH Glavaš je dobio 22. oktobra 2008. kad je postupak protiv njega bio u toku.
Glavaševa odbrana se na ovu odluku može žaliti u roku 24 sata, a o njoj odlučuje Apelacioni sudu.
Glavaš je zbog ratnih zločina nad srpskim civilima po Osijeku u prošli petak osuđen na deset godina zatvora.
Kako se od januara 2008, zahvaljujući poslaničkom imunitetu koji mu je potvrđen na inicijativu HDZ-a branio sa slobode, Glavaš nije morao doći na izricanje presude, pa je istog dana pobegao u BiH, računajući da ne može biti izručen zato što ima i državljastvo te zemlje.

Svinjski grip ljudska greška?
SIDNEJ – Svetska zdravstvena organizacija (SZO) istražuje da li su tvrdnje australijskog naučnika Adrijana Gibsa o nastanku svinjskog gripa tačne, javljaju agencije.
Ovaj 75-godišnji naučnik, koji je sarađivao s farmaceutskom kompanijom „Roš holding” na proizvodnji leka „tamiflu”, izjavio je da će objaviti studiju u kojoj tvrdi da je novi virus rezultat ljudske greške.
Gibs je detaljno objasnio kako smatra da se virus slučajno proširio u jajima koje naučnici u laboratorijama koriste da razviju nove viruse i naprave vakcine.
On je kazao da je do tog zaključka došao prilikom utvrđivanja porekla virusa proučavajući njegovu genetsku strukturu.
„SZO je prošle nedelje dobila Gibsovu studiju i sada je proučava”, izjavio je vršilac dužnosti pomoćnika generalnog direktora SZO Keidži Fukuda.
Gibs, koji je 40 godina proučavao evoluciju mikroba, jedan je od prvih naučnika koji je analizirao genetički sastav virusa H1N1, koji se pre tri nedelje pojavio u Meksiku.
Fukuda je rekao da virus, koji je rezultat laboratorijskog eksperimentisanja ili proizvodnje vakcine, možda znači potrebu za većom bezbednošću, a ukazivanjem na izvor virusa naučnici mogu bolje da razumeju potencijal širenja mikroba i izazivanja bolesti.
„Što pre otkrijemo odakle je virus, stvari mogu da postanu mnogo bezbednije”, kazao je Gibs, napominjući da bi u pitanju mogla biti i greška, odnosno da je virus sa svinje „skočio” na nekog drugog sisara ili pticu pre nego što je dospeo do ljudi.

Crna Gora hoće pomorsku vežbu NATO
PODGORICA – Crnogorsko ministarstvo odbrane je potvrdilo da je Crna Gora podnela Savezničkoj komandi za operacije NATO-a kandidaturu za domaćina pomorske vežbe „Kooperativ Mako” koja bi na južnom Jadranu trebalo da bude održana u junu sledeće godine.
Ta vrsta vežbi spada među najvažnije godišnje vežbovne aktivnosti NATO-a, a pored snaga zemalja članica u njima učestvuju oružane snage država uključenih u Partnerstvo za mir i Mediteranski dijalog, dok su članice Istanbulske inicijative za saradnju posmatrči, objasnilo je crnogorsko ministarstvo.
„Vežba traje dve nedelje, a verovatno bi se realizovala u širem reonu teritorijalnih voda Crne Gore, između Bara i Ulcinja”, kazao je portparol ministarstva odbrane Vidak Latković dnevniku „Vijesti”.
On je objasnio da bi u vežbi učestvovali ratni brodovi iz sastava stalne NATO pomorske grupe 2 u Mediteranu kao i brodovi iz zemalja članica Partnerstva za mir.
Latković je ocenio da bi održavanje vojne vežbe NATO-a u Crnoj Gori, pored dragocenih vojnih iskustava, imalo i korisnih ekonomskih efekata, jer bi bili korišćeni značajni hotelski, gradski i lučki kapaciteti.
On je objasnio da vežbu finansira NATO, dok bi se troškovi Crne Gore odnosili na transport i informatičko-tehničku pomoć.
I viceadmiral Dragan Samardžić ističe da bi dolazak tolikog broja ratnih brodova bio izuzetno veliki ekonomski dobitak za Crnu Goru.

Bezbednosne pripreme za Bajdenov dolazak
KULA – Zamenik predsednika vlade i ministar unutrašnjih poslova Ivica Dačić je izjavio da su u toku bezbednosne pripreme za najavljeni dolazak potpredsednika SAD Džozefa Bajdena i apelovao na građane da imaju razumevanje za te aktivnosti kada do posete dođe.
„Mere bezbednosti biće podignute na najveći mogući stepen” rekao je Dačić novinarima u Kuli, gde je održana vežba naših i francuskih antiterorističkih jedinica, i objasnio da se pripremaju svi uslovi kako bi najavljena poseta Bajdena protekla u najboljem redu.
Dačić je dodao da to podrazumeva zatvaranje određenih ulica gde povorka automobila treba da prođe, zabranu javnih skupova na određenim mestima...
Izrazio je uverenje da će Bajdenova poseta proteći bez ikakvih bezbednosih rizika i dodao da će na tom poslu biti angažovani uz policiju i svi ostali nadležni državni organi.
Dačić je rekao i da država ima obavezu da obezbedi sigurnost svim gostima koji dolaze u Srbiju navodeći da će u tim aktivnostima biti korišćena iskustva država u regionu uključujući i Hrvatsku, koju je prošle godine posetio tadašnji predsednik SAD Džordž Buš.
Bajdenova poseta je najavljena za ovaj mesec.

Beograd i Priština da reše odnose
LONDON – Specijalni izaslanik Evropske unije na Kosmetu Piter Fejt izjavio je da ni Beograd ni Priština neće moći da ostvare svoje evropske ambicije dok ne reše međusobne odnose, ali da to ne znači da Beograd treba da prizna Kosovo niti postavljanje novog uslova Srbiji za ulazak u EU.
„Ne kažem da Beograd treba da prizna nezavisnost Kosova, već da mora da postoji barem minimalna saradnja dve strane po pitanjima kao što su carine i trgovina, a tu je i potreba da se izvrši popis stanovništva i u Srbiji i na Kosovu”, rekao je Fejt u intervjuu za Bi-Bi-Si (BBC).
„Ja ne dodajem neki novi uslov za ulazak u EU. Za Srbiju postoji jedan uslov, čega je ona i sama svesna, a to je saradnja sa Haškim sudom. Međutim, uspostavljanje regionalne saradnje je element koji bi trebalo da pomogne zemljama koje žele da se učlane u EU”, dodao je on.
Fejt je istakao da „ako se ne ostvari barem takva minimalna saradnja - a tu i Priština treba da uradi više - proces evrointegracije čitavog regiona biće mnogo sporiji i komplikovaniji”.
Po njegovoj oceni, najveći izazov pred vladom u Prištini je da uspostavi dobre odnose sa Srbima - što je, kako kaže, ujedno i formula za stabilizaciju čitavog regiona, i njegovu eventualnu integraciju u EU.
On je, takođe, rekao da je jedan od najvećih izazova za vladu u Prištini, i za njega kao funkcionera koji je zadužen da joj pomogne, pitanje severnog dela Kosova i sprečavanje de fakto podele teritorije.
„Prva stvar je da nasilje bude okončano. Neprihvatljivo je da pripadnici Kfora i Euleksa svakog dana budu na meti kamenica, pa i ručnih bombi. To bi lako moglo da eskalira i zato bismo svi - pri tome apelujem i na Beograd - morali da učinimo sve da to nasilje bude okončano”, rekao je Fejt u razgovoru za BBC.
„Takođe moramo da vodimo računa da ne bude provokacija sa albanske strane. Dakle, potrebno je uravnoteženo rešenje, čiji je osnovni element pravo na povratak svih i Srba i Albanaca. Verujemo da je takvo rešenje moguće uz malo dobre volje svih zainteresovanih strana”, rekao je specijalni predstavnik EU na Kosmetu.
Fejt je istakao da bi bi Beograd mogao da odigra značajnu ulogu u, kako se izrazio, „stabilizaciji stanja na severu Kosova”.
„Sever je u rukama ekstremista. Tamo vlada bezakonje koje moramo da rešimo. Ne možemo više da ignorišemo tu crnu rupu u srcu Evrope. Prihvatam da Beograd nije taj koji je stvorio takvu situaciju, ali postoje veze, kako u smislu materijalnih resursa, tako i u smislu političkih veza”, tvrdi Fejt.
U vezi problema sa strujom u srpskim selima na Kosmetu Fejt tvrdi da je EU „u tome intervenisala i da pomaže, ali da su u nekim slučajevima drugi elementi međunarodne zajednice u boljem položaju da pomognu nego što smo to mi”.
„Ipak, najvažnije je da ukupno gledano međunarodna zajednica kao celina radi u istom cilju. Princip koji smo ovde usvojili je da svako mora da plati svoj račun za struju, i mislim da je to sada prihvaćeno. Srpski ministar Bogdanović je izjavio da je to princip za dalje pregovore”.
„Istovremeno, moramo da pronađemo rešenje kojim bi ta najsiromašnija domaćinstva dobila oprost dugova, da se njihovi dugovi za struju broje samo, od recimo, prošle godine. Mislim da je sada i KEK spreman na takvo rešenje. Snabdevanje strujom je jedna od osnovnih potreba ljudi, i ona ne sme da se politizuje”, rekao je Fejt.

Deset godina za promenu navika
Poslednjih meseci traje intenzivna medijska kampanja koja podstiče građane da učestvuju u akcijama štednje energije i sakupljanja sekundarnih sirovina. Usvajanjem dugo očekivanog paketa od 16 zakona, kojim su regulisani najvažniji aspekti zaštite životne sredine, stvoreni su neki od osnovnih uslova za uspeh ovih akcija. Ipak, ne treba zaboraviti na iskustva razvijenih zemalja koja pokazuju da je potrebno desetak godina da se navike građana promene.
Procenjuje se da je masa nastalog komunalnog otpada u Srbiji 0,8 kilograma po stanovniku na dan, i da je od 60 do 70 odsto stanovništva obuhvaćeno organizovanim sakupljanjem otpada. Godišnja količina opasnog otpada procenjuje se da je od 260.000 do 400.000 tona, a medicinskog otpada na 70.000 tona. Opštinski otpad se odlaže na deponije bez tretmana, a broj sanitarnih deponija je mali. Dosledna primena Zakona o upravljanju otpadom i Zakona o ambalaži i ambalažnom otpadu će u relativno kratkom vremenu dati vidljive rezultate, a ujedno stimulisati privrednu delatnost upravljanja otpadom u kojoj će učestvovati i privatna preduzeća. S druge strane, naš neodgovoran odnos prema okruženju, koji se najbolje vidi kroz odbačene polietilenske kese i pet-boce, pokazuje da zakonska regulativa nije dovoljna. Iako nesumnjivo korak napred, upotreba biorazgradive ambalaže neće nas osloboditi otpada u neposrednom okruženju, ako nije praćena promenom navika.
Upravljanje industrijskim otpadom, takođe, uređuje se novim zakonima, naročito u oblasti registrovanja, praćenja i odlaganja hemijskih proizvoda. U Srbiji preovlađuju zastarele hemijske i srodne tehnologije koje moraju da se zamene savremenim, energetski efikasnim i ekološki prihvatljivim. Ova kvalitativna promena može se ostvariti samo ako se obezbede povoljni uslovi finansiranja takvih poduhvata uz nedvosmislenu podršku države.
Za primenu novih propisa potrebni su stručni kadrovi kojih u Srbiji nema dovoljno. Broj stručnjaka iz oblasti tehničkih i prirodnih nauka koji treba da omoguće održivi razvoj Srbije i dalje će opadati ako država ne počne ozbiljno da podržava školovanje ovih kadrova, uz istovremeno promovisanje društvenog značaja ovih zanimanja.
Jedini način da očistimo Srbiju jeste da se otvoreno suočimo sa sopstvenim lošim navikama i neznanjem. Promene najlakše prihvataju mladi i najbolje rezultate mogu da daju akcije obrazovanja učenika u osnovnoj i srednjoj školi, kao i savremeni studijski programi iz oblasti tehničkih i prirodnih nauka na našim univerzitetima. Jedan uspešan primer je program radionica sa vršnjačkom edukacijom „Nije otpad svaka ambalaža, nauči šta je reciklaža”, u organizaciji Srpskog hemijskog društva i Tehnološko-metalurškog fakulteta Univerziteta u Beogradu.
Predsednica Srpskog hemijskog društva i dekan Tehnološko-metalurškog fakulteta Univerziteta u Beogradu

Sveži zvuci iz Salcburga
Austrijski sastav „TheMerryPoppins” trenutno se nalazi na regionalnoj turneji, u okviru koje će promovisati upravo objavljeni, drugi po redu, studijski album „InspectorMalosso”. Ovaj relativno mladi sastav, koji u svojoj muzici kombinuje žanrove kao što su rege, pop, džez i hiphop, biće u prilici da deo svog sviračkog umeća podeli i sa publikom u Srbiji.
Grupa je niz koncerata započela u rodnoj Austriji, nastavila u Sloveniji i Hrvatskoj, a do kraja turneje, pored naše zemlje, nastupiće u Bugarskoj i Mađarskoj. Set od šest nastupa u Srbiji, „TheMerryPoppins” počeli su u Kragujevcu, 9. maja, a završiće ga beogradskim koncertom, 18. maja u Bitef art kafeu.
„TheMerryPoppins” dolaze iz Salcburga, grada koji ima zavidno kulturno nasleđe, posebno kad je u pitanju klasična muzika. Zahvaljujući Volfgangu Amadeusu Mocartu, ovaj grad se još pre više od dva veka upisao na muzičku mapu sveta. Pevač austrijskog sastava David Lageder kaže da ova činjenica u današnje vreme, nažalost, ima i svojih loših strana.
– Akcenat je stavljen na klasičnu i tradicionalnu muziku, dok su drugi žanrovi gotovo potpuno zapostavljeni. Bendovi koji, poput nas, grade svoj put, nemaju mnogo prostora za napredovanje. Male sredine im za to ne daju puno povoda. Situacija je nešto bolja u Beču, što je i logično, jer je to metropola i glavni grad.
David kaže da nastanak benda i njegov zanimljivi muzički opus nije proizvod nekog posebnog koncepta, već jednostavna mešavina muzičkih uticaja članova sastava.
– Kada smo počinjali, nismo imali određenu ideju kako želimo da zvučimo. Svako od nas ima svoje muzičke uzore i rešili smo da to uklopimo i napravimo sopstveni muzički identitet.
Naš sagovornik kaže da bend prosto „živi” za svirke, jer je to najbolji način komunikacije sa publikom. Zaključuje da je publika u regionu i Srbiji veoma obrazovana i intuitivna. U ime benda kaže da je posebna čast to što su se austrijski kulturni forumi iz više zemalja odlučili da podrže ovaj sastav.
– To je i neka vrsta potvrde da je ono što radimo iskreno i kvalitetno. Mi smo i dalje andergraund bend, i drago nam je što su kompetentni ljudi obratili pažnju na nas.
Upitan šta privatno sluša, s obzirom na tako široki opus muzike sastava u kome peva, David jednostavno odgovara:
– Već izvesno vreme ne slušam gotovo ništa. Aktuelno doba nas prosto „zatrpava” muzikom. Internet, radio i TV stanice, probe, svirke, nastupi na festivalima, pa onda još proba, još koncerata... muzika je svuda oko nas, možda i previše. U trenucima pauza želim da se jednostavno odmorim od svega. Tad mi prija tišina. Ona je ujedno i dobar izvor novih ideja, jer se u miru najbolje koncentrišem.
David kaže da mu je posebno drago što se datum izlaska albuma „InspectorMalosso” poklopio sa nastupom „TheMerryPoppins” u Srbiji. Dodaje da nema nikakav odnos prema „sindromu drugog albuma”.
– Upravo zbog toga što još nismo, uslovno rečeno, veliki bend, nemamo tu presiju da nam drugi album „mora” biti bolji od prvenca. Još uvek nemamo potrebu da stavljamo tamne naočare kad izlazimo u grad i obožavatelji nas još ne vuku za rukav tražeći autogram – kroz šalu zaključuje Lageder.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Misterija Sardinije
Prava poslastica za sam kraj 14. po redu festivala nove muzike „Ring ring” biće koncert italijanskog kvarteta „Tenores di Bitti”. Četvorka iz Sardinije nastupiće u utorak, 19. maja u Zadužbini Ilije M. Kolarca.
Ova grupa osnovana je 1974. godine sa ciljem da oživi tenorsko pevanje. U protekloj deceniji postali su priznati u Italiji i naročito u inostranstvu, kako od publike, tako i od strane kritičara i istoričara sardinijske tradicije.
Iako nikad pre nisu čuli za „Ring ring”, sa radošću su prihvatili poziv da učestvuju na ovogodišnjem festivalu, priznaju u intervjuu za „Politiku”. Na pitanje šta mogu da očekuju svi oni koji dođu na njihov koncert na Kolarcu, članovi italijanskog kvarteta kažu:
– Na većini koncerata koje održavamo širom sveta uvek smo budili entuzijazam, interes i zanimanje publike. Nas četvorica kreiramo specifične harmonije i svako od nas ima svoju ulogu.
Za polifoni stil pevanja, kakav gaje „Tenores di Bitti”, obično se kaže da je jedna od najtežih, ali istovremeno i najlepših formi pevanja. 
– Naš repertoar je veoma bogat. Imamo pesme koje govore o ljubavi, radosti, ali i bolu. Ova muzika ima svoju lepotu i misterioznost.
Ovaj stil pevanja učili su odmalena. Nikada nisu pomišljali da se bave bilo čime drugim do muzike, mada priznaju da svoj život, osim pevanjem, ispunjavaju i proizvodnjom vina.
Da bi očuvali tradiciju polifonog pevanja, koja je stara gotovo 3.000 godina, i da bi mlade upoznali sa ovim stilom, oni i u školi drže časove i predavanja.
– Pune tri godine držali smo časove, jer smo se zaista plašili da će ova tradicija pevanja izumreti. Ali danas imamo nekoliko grupa klinaca koji pevaju ovim stilom. Ponosni smo na to što ima jedan desetogodišnji dečak koji želi da nauči ovu formu pevanja.
Nastupali su širom sveta. Iako stalno putuju, što im pričinjava zadovoljstvo, svoj život ne mogu da zamisle negde van Sardinije.
– Svaki put kada nastupamo negde, publika učini da se osećamo važnim. Kada god izvodimo svoju muziku, čini nam se da slušaoci upijaju bar delić naše tradicije.

Bez „Cipele” u finalu „Pesme Evrovizije”
Posle druge polufinalne večeri „Pesme Evrovizije”, koja je održana sinoć u velelepnoj moskovskoj areni „Olimpijski”, poznati su svi finalisti ovog evropskog muzičkog takmičenja, 54. po redu. Kao i prve polufinalne večeri, održane u utorak uveče, i sinoć je izabrano deset finalista, tako da je sada poznato svih 25 učesnika završne večeri „Evrosonga”. 
Za razliku od prvog polufinala, kada se takmičilo 18 izvođača, sinoć je nastupilo 19 izvođača. Među njima bili su i predstavnici Srbije Marko Kon i Milan Nikolić, koji su, sa kompozicijom „Cipela”, nastupili četvrti po redu. Međutim, nisu uspeli da se nametnu Evropi sa svojom kompozicijom i nastupom, tako da sutra pakuju kofere i vraćaju se kući. Razloga za radost sinoć su imali predstavnici Hrvatske, Norveške, Danske, Azerbejdžana, Grčke, Litvanije, Moldavije, Albanije, Ukrajine i Estonije, budući da su se plasirali u finale „Evrosonga”, koje će biti održano sutra uveče u dvorani „Olimpijski” u Moskvi.  
I pred sinoćno drugo polufinale najpoznatije kladionice nisu mnogo menjale kvote. I dalje je glavni favorit za pobedu na „Evrosongu” Norvežanin Aleksandar Ribak, koji je opravdao očekivanja i plasirao se u finale. Kvota u kladionici „Vilijam Hil” za njegov trijumf na „Pesmi Evrovizije” juče je bila 11/8. Odmah iza Ribaka je poznati grčki pevač Sakis Ruvas sa kvotom 6/1, koji je, takođe, prošao dalje. Na trećem, odnosno četvrtom mestu na listi „Vilijam Hila” našle su se Turska i Bosna i Hercegovina. Dakle, ako se kladite na pobedu grupe „Regina”, jedan uloženi evro možete udesetostručiti. Za razliku od proteklih godina, kada je Velika Britanija završavala poslednja ili pretposlednja u finalnoj večeri, ove godine joj se daju daleko veće šanse. Prema jučerašnjoj prognozi „Vilijam Hila”, Džejd Juan, predstavnica Velike Britanije, završiće na petom mestu, a kvota za njenu pobedu je 12/1.
I u kladionici „Pedi Pauer” prvih pet mesta su istovetna.
Međutim, kada je Srbija u pitanju, kladionice su potpuno podbacile. Iako su prognoze kladionica govorile da ćemo proći u finale, to se, nažalost, nije desilo. Proteklih dana iz Moskve su stizale vesti kako su naši predstavnici na ovogodišnjem „Evrosongu” Marko Kon i Milan Nikolić „kupili” novinare i fanove u ruskoj prestonici da predstavljaju veliku atrakciju, ali to za gledaoce širom Evrope i sveta, koji su sinoć glasali, nije bilo preterano bitno. Jučerašnja izjava šefa našeg pres-tima u Moskvi za „Politiku” Duške Vučinić-Lučić da je drugo polufinale daleko jače od prve polufinalne večeri – pokazala se tačnom. Protiv nas takmičilo se i šest zemalja iz bivšeg SSSR-a, što je, takođe, bila još jedna otežavajuća okolnost. Od tih šest zemalja, u završnicu 54. „Evrosonga” plasiralo se pet država.  
Iako su naši predstavnici očekivali da će ući u finale jer, kako su isticali, „zbog toga su i došli u Moskvu”, to je ostao nedosanjani san. Mislili su da su „posebni i drugačiji” u odnosu na ostale učesnike, ali publika koja je sinoć glasala nije delila njihovo mišljenje.
Iznenađenje za mnoge jeste plasman Hrvatske u finale, budući da mladom Igoru Cukrovu niko nije davao šanse, no on je među prvima sinoć obezbedio svoje mesto u završnici „Pesme Evrovizije”. Još jedna bivša jugoslovenska republika – Slovenija nije prošla dalje, pridruživši se tako Srbiji, Makedoniji i Crnoj Gori.

Ne volim te više
Zašto ljubav prestaje? Osećanje ljubavi je rezultat naše procene da je voljena osoba za nas veoma vredno ljudsko biće, tako da samo njeno prisustvo kod nas izaziva prijatnost. Zbog toga se emocionalno vezujemo za tu osobu i smatramo je delom našeg najintimnijeg sveta. Iz tog razloga želimo da sa tom osobom ostvarimo vezu ikada nije pored nas osećamo da nam nedostaje. Ljubav prestaje onda kada na osobu koju smo voleli više ne gledamo tako pozitivno, kada počnemo da smatramo da ona nije više u stanju da zadovolji naše kriterijume. To, naravno, ne mora biti njena greška. Ljudi se menjaju, pa se menjaju i kriterijumi na osnovu kojih procenjuju druge. Međutim, veoma retko su oba partnera istovremeno prestala da vole jedan drugog. Daleko je češća situacija kada jedna osoba prestaje da voli, dok druga nju i dalje voli. Tada jedan raskida vezu i odlazi, dok drugom ostaje da prihvati tu činjenicu. Izgubiti voljenu osobu je veoma neprijatan događaj, praćen osećanjem žalosti. Oni koji smatraju da su gubitkom te osobe izgubili smisao svog života sigurno najgore prolaze.
Nekada voljena osoba učini nešto da je drugi partner počne prezirati ili mrzeti. Volimo onda kada procenimo da je nama druga osoba veoma vredna, a preziremo onda kada procenimo da druga osoba nije dovoljno vredna, da je ispod nekog vrednosnog minimuma. Zbog toga je prezir suprotnost ljubavi i dovodi do „poništavanja” vrednosti drugoga. Za razliku od prezira koji dovodi do prekida emocionalnih veza prema osobi koja je bila voljena, osećanje mržnje često povećava vezanost za drugu osobu, ali na negativan osvetnički način. Zbog toga okupiranost drugim u slučaju ljubavi i zaljubljivanja može zameniti patološka opsednutost drugim kao nekim ko je zao i pokvaren, ko je učinio nešto što zahteva osvetu.
Često iskustvo ostavljenosti u ranom periodu razvoja, recimo u pubertetu, može biti traumatično i može izazvati kompleks niže vrednosti. Tipičan način mišljenja koji imaju oni koji su iz nekog razloga neprihvaćeni ili odbačeni od osobe u koju su se zaljubili ili koju vole jeste stav: „To što me ona neće je dokaz da ja nisam dovoljno dobar, dovoljno lep, pametan, bogat, itd.”. Zbog toga, kao roditelji, treba da obratimo pažnju na neke prve ljubavne nesreće ili neuspehe naše dece, jer upravo tada ona mogu doneti odluke koje im mogu obeležiti život. Moramo ih naučiti da su vredna ljudska bića i da to što neko drugi neće da ih voli, da ih izabere, samo znači da taj drugi nije prepoznao njihovu vrednost koju sigurno poseduju. U suprotnom, mlada osoba može zaključiti da nije dovoljno dobra da bi zaslužila da bude voljena.

Pristanak na prvom sastanku
„Prvi susret je samo potvrdio moju intuiciju. Nisam osećala umor. Ni posle izuzetno napornog dana i cele prethodne nedelje. Petak. Bilo je kasno. Nije mi se spavalo. Ionako je bilo kao da spavam, sanjam. Smirujem se posle više dana nestrpljivog iščekivanja. Strah od toga što radim, ali samo na trenutke. U suštini osećam da je ispravno. Da samo tako mora. Jednostavno, mora...” – napisala je na internet-forumu Tijana M. Taj njen prvi, nezaboravni susret vrlo brzo se okončao, posle samo nekoliko kratkih susreta. Ljubav, s njene strane, trajala je mnogo duže, a sećanje na taj neponovljiv prvi sastanak podgrevalo je njenu zaljubljenost. On se, naprotiv, predomislio i vratio staroj devojci...
U većini slučajeva žene oklevaju da pristanu na seks na prvom sastanku. One žele da uživaju u dugom, što dužem udvaranju, a muškarci bi odmah da pređu na – konkretno. Pitanje intimnih odnosa na prvom sastanku i danas je veoma diskutabilno. Ako se devojci mladić mnogo sviđa, ona je u poznatoj dilemi: „Šta ako on pomisli da sam laka ženska?”.
Kada je vreme za akciju
Naše bake su delile savete da devojka treba da zna da zadrži muškarca, da ga pusti da je dugo osvaja, jer oni baš to žele – da budu osvajači, a ne da sve lako dobiju na „tacni”. Mnoge majke i danas upućuju takve savete. Ipak, sve više devojaka se ponaša slobodnije na prvom sastanku.
„Otvorena sam i ne smatram da mladić treba prvi da priđe devojci. Ako mi se neko dopadne, sama stupam u akciju i ne smatram da je to pogrešno” – napisala je Maja na internet-forumu. Nju podržavaju neki momci, mada se mnogima takav pristup ne sviđa. Emancipacija žena kao da kod muškaraca stvara osećaj bespomoćnosti. Jer, nije ni „jačem” polu svejedno kako će proći prvi sastanak. Oni su takođe napeti i brinu kakav će utisak ostaviti.  
„U suštini, muškarac je taj koji pokušava da privoli ženu sebi, a ona vrši odabir. Trudimo se da ne napravimo grešku ili pogrešan korak. Hoćemo da izgledamo savršeni, i zato obično u glavi razrađujemo ’scenario’ kako će to da izgleda. Razmišljamo i koliko je druga strana zainteresovana za ozbiljniju vezu. Prikupljamo informacije i sve vreme razmišljamo o tome da li je sve farsa samo zbog odlaska u krevet ili tu ima i nešto dublje” – bio je iskren Nemanja.
Muški tip osvajanja je usmeren u jednom pravcu, i to sami priznaju:
„Bitno je da tokom prvog sastanka obratiš pažnju da, bez obzira na to šta pričao, ne nagovestiš želju za brzim seksom. Naprotiv, čak i da devojka skrene razgovor na tu temu – okreni priču. Time ćeš joj pokazati da si drugačiji, da ne misliš samo na krevet. Igraj njenu igru, ne pokazuj preteranu zainteresovanost i budi kulturan i fin momak iz dobre kuće. Tvoj cilj na prvom sastanku je da je navedeš da u jednom trenutku ona zamisli sebe kako je sa tobom u krevetu” – savetovao je dalje Nemanja pripadnike svog pola na popularnom forumu.
Žene se danas uglavnom slažu da seks na prvom sastanku nije više apsolutno isključen i praktikuju ga samo u izuzetnim slučajevima:
„Seks na prvom sastanku može da se desi ako je neki mnooogo dobar frajer. Ipak, ako ima izgleda da se desi i drugi sastanak, onda se rukovodim onom krilaticom – sve što ne moraš danas, ostavi za sutra” – napisala je Jasmina na istom forumu i dodala: 
„A sve to udaranje čežnje kao – e, neću sad odmah da mu odgovorim na poruku, neka gori još malo – ide mi na živce. Ako ja ne umem da odgovorim na poruku na takav način da neko i dalje bude zainteresovan za mene, već mi se kao jedina metoda nameće udaranje čežnje tako što ću iskulirati poruku, onda treba ozbiljno da se zabrinem za sebe”.
I, na kraju, kad je zaista pravo vreme za odlazak u krevet s nekim ko vam se sviđa?
Signali za uzbunu
Ima žena koje seks stavljaju ispred ozbiljnih obaveza i dubljeg emocionalnog vezivanja. Za njih, dobri odnosi su pokazatelj vredi li se truditi oko neke osobe. Ovo zvuči kao tipično muško razmišljanje, ali istina je da nemali broj žena razmišlja upravo na ovaj način.
Odgovor na pitanje kada treba reći „da” zavisi od osobe do osobe, ali neka pravila ipak postoje. Postoje momenti koje treba prepoznati i kad se dileme u vezi sa tim pitanjem same razrešavaju. Čvrsta pravila naravno da ne postoje, ali osećanja mogu da pomognu u odluci. Žena se, na primer, lakše odluči kad se oslobodi sumnje da li je partneru jedina. Naime, mnogim ženama je važno da budu sigurne da nisu „druga violina”, jer borba s nepoznatim suparnicama nije nimalo privlačna, a ni zabavna. Drugima je, pak, zauzet muškarac veći izazov jer garantuje neobaveznost, kao najsnažniju zamku privlačnosti.
Žene, uglavnom, ne vole da se vezuju ni za muškarca koji u svakoj luci, odnosno gradu, ima po jednu ženu. Ovu dilemu bi bilo najbolje rešiti direktnim pitanjem ako iole postoji sumnja, ali odgovor partnera treba realno i pravilno proceniti.
Nekim damama je bitno da njihov partner ima smisla za humor i, tek kad osete bliskost i mogućnost da se smeju zajedničkim šalama, one pristaju na seksualno zbližavanje.
I na kraju, „lepšoj” polovini je važno da oseća da je partner razume i da postoji neka bliskost u njihovom odnosu. Momenat kada njihov partner bude u stanju da završi započetu rečenicu umesto njih žene doživljavaju kao signal da je vreme za seks.

Bajden na Balkanu
Njegovi gafovi su opšte poznati, uključujući nedavnu izjavu na vrhuncu epidemije gripa da on lično „nigde ne bi išao u zatvorenom prostoru”.
Posle njegove odluke da poseti Balkan posmatrači i u američkoj vladi i oni drugi češkaju se po glavi. Na kraju krajeva, Bajden gotovo da je ostavio prazninu u spoljnopolitičkoj areni, ne eksponirajući se mnogo, za razliku od uvek teatralnog Ričarda Holbruka i javnih istupa državne sekretarke Hilari Klinton. Možda je zaključio da mu se nova uloga ne sviđa i sada pokušava da se ponovo prikaže kao „ekspert” za spoljnu politiku, jer tako je i postao Obamin potpredsednik.
Šta bi, onda, trebalo očekivati od dolaska potpredsednika SAD, Džozefa Robineta Bajdena, na ova tri čudno povezana dela Balkana: nešto između noćne more i košmara.
Sleteće u poluokupiranu i sve samo ne nezavisnu Bosnu i Hercegovinu, nastavlja dalje u nezavisnu, ali i dalje teško kažnjenu Srbiju, i završava u polunezavisnom, ali poluokupiranom Kosovu.
Kosovo i BiH imaju srpske delove sa problemima, a moglo bi se reći da je Srbija u svojoj celosti zemlja sa problemima.
Bajdenovi raniji politički stavovi o sva tri dela jasni su kao dan i mogu se lako sumirati kao antisrpski, u podtekstu proalbanski u slučaju Kosova, i promuslimanski (u manjoj meri prohrvatski) u slučaju Bosne. Kako kažu zvaničnici američke vlade koji su nedavno s njim razgovarali o Balkanu, pokazao je „osetljivost” za složenost trenutne situacije u svakom mestu koje planira da poseti. Posebno je tražio savet kako da na najmanju meru smanji mogućnost da neki od njegovih starih prijatelja i poznanika poput Harisa Silajdžića možda vešto predstave njegovu posetu kao znak američke podrške. Bajden se i dalje čvrsto drži osnovnog stava ko su „dobri”, a ko „loši” momci u regionu u kom Srbi i dalje nose crne šešire.
Sa lokalne tačke gledišta, ovim se kaže da Bajden dolazi sa „željom da doprinese nekakvoj promeni ”, ali isto tako sa velikim prtljagom.
Deo tog prtljaga mogao bi da bude čovek po imenu Majkl Halcel, koji je bio njegov glavni spoljnopolitički savetnik od 1994. do 2005, u vreme kada je Bajden bio ili lider manjine ili predsednik Spoljnopolitičkog komiteta u Senatu. Otkako je Barak Obama izabran za predsednika, Halcel na sav glas stavlja do znanja da želi da bude sledeći američki ambasador u Beogradu (ili specijalni izaslanik za Balkan). Njegovi stavovi o Srbiji, sudeći po pisanoj dokumentaciji, praktično su identični Bajdenovim, iako nisu tako slikovito iskazani.
Drugo što treba uzeti u razmatranje kad govorimo o odnosima SAD i Srbije mogla bi da bude činjenica da kada je ministar spoljnih poslova Vuk Jeremić krajem prošlog meseca posetio Vašington nije ga primila državna sekretarka Hilari Klinton – pokazujući da Srbija nije na listi njenih prioriteta. Osim toga, istorijski gledano, američki potpredsednici su retko kad dobijali diplomatske zadatke u delikatnim slučajevima.
Bajdenova poseta će poslati dve vrste poruke – jednu izgovorenu i drugu simbolično izraženu. Izgovorena poruka biće u velikoj meri retorička parada američke spremnosti da zadrži interesovanje za ovaj region koji je na periferiji američkih spoljnopolitičkih prioriteta. U središtu će biti Bajdenovi pokušaji da nadogradi ono što smatra svojim glavnim spoljnopolitičkim uspesima u američkom Senatu. Tako će izraziti podršku jedinstvu Bosne i njenom reformskom trudu, nastojanju Srbije da se povinuje politici uslovljavanja koju diktiraju Brisel i Vašington i političkoj nezavisnosti i teritorijalnom integritetu Kosova.
Njegova neizgovorena poruka biće njegova namera da se nametne kao relevantan i koristan član Obaminog spoljnopolitičkog tima. Da bi to postigao računa na prizore koje će sigurno izazvati njegovo pojavljivanje u Sarajevu i Prištini, sa toplim prijemom u Sarajevu i emocionalnim ushićenjem mase u Prištini, slično kao kada su u Tirani pretprošle godine dočekali predsednika Buša. Ovaj simbolički deo njegove posete bez sumnje mu je mnogo važniji od bilo koje poruke koju bi mogao da izgovori. Njegova poseta će ojačati lokalne političare i vlade u trenutku unutrašnjih socijalnih pritisaka. Ostaje, pak, da se vidi da li će ojačati i njegovu ličnu vrednost za administraciju koja je zatrpana spoljnopolitičkim „brendovima”.
Ako se prisetimo poseta drugih Amerikanaca na visokom nivou ovim prostorima pomislićemo možda da je potpredsedniku Bajdenu lakše. U junu 1991. državni sekretar Džejms Bejker nije uspeo da ubedi Hrvatsku i Sloveniju da ostanu u Jugoslaviji. Izbio je građanski rat. U junu 1997. Madlen Olbrajt je u Zagrebu urlala na Tuđmana, a u Beogradu na Miloševića, hvalila se kasnije, ali bez zapaženog uspeha kod ijednog.

Klub kroz koji defiluju i predsednici
„E, da smo mi imali Ćosu...”, uzdisale su nekada pristalice drugih klubova. A taj Slobodan Ćosić nije davao golove, niti ih je branio. Nije ni driblao, niti je zaustavljao protivničke napade.
On je počeo prikupljajući materijal da izvaja Crvenu zvezdu. Na krštenju joj je dao pola imena („Zvezda” je njegovo, a za „Crvena” je kumovao Zoran Žujović), bio njen staratelj još od kolevke (na raznim dužnostima, uglavnom kao sekretar, bdeo nad njom tri decenije.
Svađe oko furune najboljih saradnika
Čak i kada je 1959. „prekomandovan” za generalnog sekretara Fudbalskog saveza Jugoslavije nije bilo sumnje da je i dalje Zvezdin.
– Sin mi je imao devet godina kad sam u kući saopštio da odlazim iz Zvezde. Plakao je cele noći, nije mogao da spava. Nije mu išlo u glavu kako to ja mogu da napustim Crvenu zvezdu – ispričao je Ćosić 1971. „Sportu”, kada je već nekoliko godina ponovo bio u svojoj Zvezdi.
I nije Ćosa jedini koji je celog života bio Zvezdin. Igrači dolaze i odlaze, smenjuju se berićetne i mršave godine, ali ako uprava nije na visini zadatka, onda se klubu crno piše, ma kako trenutno stvari izgledale ružičasto..
Sada kroz nju defiluju predsednici, a kad odu više ih nema u klubu. Nekada nije bilo tako, svejedno da li su bili politički moćni ili ne.
Bilo da je neko i zvanično bio na njenom čelu kao Dragoslav Draža Marković, predsednik klupske skupštine 1954-1955, a potom i Predsedništva Srbije (1974-1978), Skupštine Jugoslavije (1978-1982) i Predsedništva CK SKJ (1983-1984) ili ne kao Slobodan Penezić Krcun (ministar unutrašnjih poslova Srbije do 1946. do 1953, poginuo u saobraćajnoj nesreći 1964. kao predsednik srpske vlade), koji je važio za njenog patrona od osnivanja.
Ili „običini” ljudi, na primer, građevinski inženjer Vlastimir Vale Purić. Jedan od osnivača Crvene zvezde, predsednik Sportskog društva (1946-1949), pa predsednik Skupštine Fudbalskog kluba (1982), delotvoran i pre neki dan na sednici Zvezdinih veterana.
Zatim, novinar Vladislav Mitrović. S Rajkom Mitićem 1946. ubeđivao svoje iz Studenta da se ujedine sa Zvezdom, „tehniko” fudbalskog tima 1955-1956, neumoran i danas kada je Zvezda u pitanju.
Menjao se sastav Zvezdine uprave, bilo je i oštrih reči, ali niko nije okretao leđa klubu. Zna se i za Ćosićeve svađe s dr Aleksandrom Obradovićem, zaduženim u klubu za stručni deo.
„Niko nije popuštao, a iz tih rasprava su rezultirala najbolja rešenja”, ispričao je sam Ćosić. „A jeste Aca bio veća prgavština od mene. Pa stanemo, jedan s jedne, drugi s druge strane furune, ne gledamo se i svađamo se.”
A bili su najbolji saradnici. Danas nema borbe mišljenja, danas je sve idilično – dok ne pukne tikva...  
Proročansko upozorenje kustosa klupskog muzeja
Milena Pavlović je u Zvezdi provela ceo radni vek, punih 40 godina. U Kolarčevu 3, u odeljenje za propagandu i članstvo, došla je 1. juna 1961, „dok ne nađe bolji posao” (diplomirala istoriju). U intervjuu NIN-u 2001, povodom svog odlaska u penziju kao kustos Zvezdinog muzeja od njegovog osnivanja, proročanski je upozorila:
– Na rastanku, Džaji sam rekla: Od velike Crvene zvezde ostali ste samo ti i ovaj muzej.
Novo doba je donelo kako neminovne promene, tako i one nepotrebne, pa i štetne. Kao prelomni trenutak može da se označi uvođenje funkcije predsednika kluba. Ta dužnost je krojena po Draganu Džajiću, kao nekada i tim dok je igrao.
Zvezda je uvek imala jake ljude, ali niko nije crno na belo imao ovlašćenja koja podsećaju na apsolutnog monarha. Džajić je i do tada, s razlogom, izjednačavan s Crvenom zvezdom, ali otkako je postao njen predsednik, s neograničenom vlašću zbog svog nemerljivog ugleda i ogromnog doprinosa, sama ta funkcija je počela da se poistovećuje s Crvenom zvezdom. Kao što je pojam car nastao od Cezar i kralj od Karl (franački vladar) tako je i Džaja počelo da se shvata kao predsednik Zvezde.
Upravo zbog tog poistovećivanja predsednika (ko god to bio i ko god da to bude) s Crvenom zvezdom, zbog njegove ogromne moći (Džajićeva je stvarana na igralištu od 1963, a na funkciji od 1978, dok su je ostali prosto nasledili s njegovom foteljom), praktično nije bilo bitno kako se bira Skupština kluba, koga predstavljaju okupljeni u njoj.  
Krajnje pojednostavljeno rečeno, ti ljudi s nesumnjivim vrlinama i dobrim namerama bili su njeni članovi više zato što su imali poverenje predsednika, nego da bi oni predsedniku ukazali poverenje. 
Položaj predsednika Crvene zvezde praktično nije zavisio od njih, jer je to postalo zanimanje za koje se primala plata (nema značaj kolika je). Ne samo u istoriji „crveno-belih”, nego i u istoriji sporta u svetu, do tada je to bilo – nezamislivo.
Ta carska ovlašćenja su i doprinela da se voda u Zvezdi zamuti, pa danas padaju međusobne optužbe za čije je vladavine nestalo više para, itd. Verovatno su i nekadašnje Zvezdini šefovi zloupotrebljavali svoj položaj, ali ako jesu onda je to bilo tamo gde su radili, a u korist Crvene zvezde.
Niko nikada, čak i kada je njihovo nepovratno prošlo (od Krcuna do Draže Markovića), nije uperio prst u nekoga od njih i kazao da su od Zvezde uzeli bar dinar. A sada kad neko da nešto Zvezdi podrazumeva se da ima pravo i da uzima od nje.
Ivan Cvetković

Đoković i Jankovićeva četvrtfinalisti u Madridu
Novak Đoković i Jelena Janković, oboje četvrtoplasirani na svetskim listama, igraće danas u četvrtfinalu na velikom turniru na šljaci u Madridu. Naš teniser je savladao sa 6:4, 6:4 vodećeg italijanskog igrača Andreasa Sepija (36), koga je pobedio i pre nedelju u polufinalu u Beogradu (4:6, 6:1, 6:2). Naša teniserka je izvojevala ubedljivu pobedu sa 6:2, 6:2 protiv Ruskinje Jelene Vesnine (52), kojoj je to bio peti meč, budući da je prošla dva kola predtakmičenja. Protivnik Jankovićeve, oko 18,30 časova, jeste najbolja švajcarska igračica Pati Šnider (20). Ako je pobedi, igraće sutra u polufinalu s uspešnijom iz meča prvoplasirane na listi Ruskinje Dinare Safine i vodeće Ukrajinke Aljone Bondarenko (46). Druga dva para su Agneš Savaj (Mađarska, 38) – Ameli Morezmo (Francuska, 21) i Karolina Voznjacki (Danska, 11) – Vera Duševina (Rusija, 67).
Đokovićev suparnik, oko 16 časova, biće Hrvat Ivan Ljubičić (54) koji je načinio preokret protiv najbolje plasiranog Francuza Žila Simona (7) s 3:6, 6:4, 6:3. Ukoliko ga savlada, igraće sutra s boljim iz meča „kralja šljake” Španca Rafaela Nadala, najboljeg tenisera na svetu, i njegovog zemljaka Fernanda Verdaska (8). Druga dva para su Endi Marej (Velika Britanija, 3) – Huan Martin del Potro (Argentina, 5) i Rože Federer (Švajcarska, 2) – Endi Rodik (SAD, 6).
Prvu prepreku su prebrodili Nenad Zimonjić i Kanađanin Danijel Nestor, koji su kao drugi nosioci bili slobodni na početku, a savladali su Špance Marka Lopeza i Rubena Ramireza Idalgoa sa 6:3, 6:7 (7:9), 10:6 (u taj-breku nisu iskoristili dve meč-lopte pri 6:4). I danas, u četvrtfinalu, igraju s domaćim teniserima Tomijem Robredom i Marselom Granoljersom. Đoković i Dušan Vemić, koji su pobedili u prvom kolu Južnoafrikanca Džefa Kucija i Australijanca Džordana Kera sa 7:6 (7:4), 6:3, bili su uspešniji i od s osmih nosilaca Brazilaca Marsela Mela i Andre Sa – 6:2, 7:6 (11:9). U četvrtfinalu danas igraju protiv Šveđanina Simona Aspelina i Južnoafrikanca Veslija Mudija.
G. A.

Propala plenidba Zvezdinih koševa
Posle Stefana Miljevića, koji je pre tri godine dolazio na Mali Kalemegdan s policijom i sudskim izvršiteljima da bi zaplenio Zvezdinu imovinu, na isti korak se odlučio još jedan bivši igrač „crveno-belih” – Vladimir Mašulović. Jučerašnji pokušaj plenidbe koševa i konstrukcija, slično Miljevićevom, nije bio uspešan, a Mašulović, kome klub duguje oko 26.000 evra, opet će doći na Mali Kalemegdan 29. maja, kada će, kako se nada njegov otac Drago, uspeti da dobije ono što mu pripada.
– Zvezda je opet izigrala zakon, pa je sudija morao da odloži plenidbu. Navodno, preduzeće „Alma kvatro” ima prednost plenidbe imovine, na osnovu duga firme „Bi Si Red star grup” koja je, inače, Zvezdino preduzeće. Crvena zvezda je na ime duga svoje firme prema „Almi kvatro” založila svu pokretnu imovinu i sad „Alma kvatro” ima pravo da pleni koševe pre nas. Tako su samo odložili plenidbu i napravili nam nove troškove. Za 780 evra angažovao sam firmu za transport koja je uz šest vozila imala i dodatnu opremu, jer smo znali da su koševi zavareni za podlogu. Pošto, normalno, nismo mogli da očekujemo da će nam u Zvezdi dati struju da bismo joj isekli koševe, ova firma je ponela i agregat da bi mogle da rade brusilice. Ne odustajemo od onoga što je naše i 29. maja opet ćemo doći sa sudskim izvršiteljem. Samo što ćemo uz prethodni dug tražiti i ovih 780 evra.
Vladimir Mašulović (dvadesetčetvorogodišnjak, visok 212 centimetara), bivši član mlađih nacionalnih selekcija, došao je pre šest godina u Zvezdu dok je njen trener bio Slovenac Zmago Sagadin. Iako je najavljivan kao talenat, nikada nije dobio pravu šansu, a kao i Stefan Miljević, nikada neće ostvariti ono što su mu prognozirali – uspon do zvezda. Posle nezapažene uloge u crnogorskim klubovima, Lovćenu i Ibonu, blizu je završetka karijere. Juče je došao na Mali Kalemegdan s ocem, sudskim izvršiteljem i policijom i na licu mesta saznao da pravo na svu imovinu Zvezde ima „Alma kvatro” kod koje je bivša uprava „crveno-belih”, 2006. godine, založila koševe, kompjutere i sav kancelarijski materijal.
(/slika2)Drago Mašulović smatra da je mnogo veća šteta od materijalne to što se ugasila karijera njegovog sina koji je sa 16 godina bio u rukama Duška Vujoševića – dok je bio trener Radničkog sa Crvenog krsta – a za to krivi one koji su vodili Zvezdu u to vreme. Kako nam je juče rekao, „crveno-beli” su isplatili samo prvu ratu duga njegovom sinu, 3.000 evra u decembru, a naredne rate je trebalo redom da iznose – 8.000 evra, 8.000 evra, 5.000 evra – plus 200.000 dinara za troškove postupka. Sve ukupno, oko 26.000 evra.
Miloš Andrić, advokat „Alme kvatro”, ovako objašnjava ulogu ove firme u ovom slučaju:
– Izvršenje plenidbe sprečeno je tako što je „Alma kvatro”, kod koje je Zvezda založila svu pokretnu imovinu, prethodno pokrenula namirenje duga. To znači, da je košarkaš i uspeo da oduzme stvari, prvo bi naša firma morala da bude izmirena. Gospodin Mašulović bi imao samo trošak, jer i da je odneo koševe ne bi dobio ništa.
Drago Mašulović kaže i to da mu je prethodna uprava kluba nudila šansu za reprogramiranju duga (da mu se isplati polovina), ali da on na to nije pristao.
U Zvezdi na sve ovo nisu imali komentar.
-----------------------------------------------------------
Dvojica stranaca plaćena oko 600.000 evra
Drago Mašulović je podsetio i na to da je Zvezdin trener Svetislav Pešić nedavno predložio da iz svog džepa plati dug (mada je dug napravljen mnogo pre njegovog dolaska):
– Pošto taj čovek (Pešić, prim. nov.) ima ugovor od oko 500.000 evra godišnje, nije mu teško da izdvoji pola svoje plate za vraćanje duga. Zašto nije dao pare da bi sačuvao koševe? Dvojica stranaca u Zvezdi su plaćena po oko 300.000 evra, a nas tretiraju kao stoku…
A. Miletić

Crvena Zvezda i Ognjen Koroman – između koristi i štete
„Upućujem veliko izvinjenje celokupnoj javnosti, a pre svega Dukiću, za ono što se dogodilo. Svestan sam da sam jedan od najstarijih i najiskusnijih igrača Zvezde i da treba da budem dobar primer ostalima. Prihvatam odgovornost za postupak koji sam učinio”, izjavio je fudbaler Zvezde Ognjen Koroman (31), dan pošto je izazvao incident u tunelu „Marakane”, gde je u poluvremenu utakmice nokautirao igrača Hajduka iz Kule Duška Dukića. I posle toga, Koroman je zaćutao, bar kada su mediji u pitanju. To je navodno njegova čvrsta odluka, za koju ima i podršku kluba!
I pored upornih pokušaja da sa njim ipak razgovaramo, Koroman ni juče nije bio dostupan, ne želeći više da se osvrće na nedavni nasilni čin, zbog koga bi ovaj put mogao čak i krivično da odgovara! U razgovoru za „Politiku”, Dukić je prekjuče iz Kule poručio da je blizu odluke da tuži Koromana, koji ga je nekoliko puta molio da to, ipak, ne čini. Koromanovo ćutanje, ko god da mu je to „dobronamerno” savetovao, ne može ga nikako sačuvati od odgovornosti s kojom se već suočava.
Otkako se početkom februara 2007. godine vratio u Crvenu zvezdu, čiju je prošao kompletnu Omladinsku školu, ali nije dobio odmah šansu u prvom timu, ključno pitanje u njegovom slučaju glasi: da li Zvezda od Koromana ima više koristi ili štete? Kao jedan od najplaćenijih igrača, pominju se godišnja primanja od blizu 400.000 evra, koja naravno u poslednje vreme uveliko kasne, Koroman je nesumnjivo, uz kapitena Nenada Milijaša, trenutno najkvalitetniji fudbaler Crvene zvezde.
Međutim, Koromanov učinak ove sezone, verovatno najlošije u Zvezdinoj istoriji, nije upečatljiv: na 21 prvenstvenom meču je postigao pet golova, a kada su „crveno-beli” letos eliminisani u kvalifikacijama za Kup Uefe od kiparskog Apoela, nije ni bio u prvom planu. To je svakako bila velika greška tadašnjeg trenera Zdenjeka Zemana. Koroman je zimus bio nadomak ponovnog odlaska u inostranstvo, ali je kao i ranije odlučio u poslednji čas da ostane, kako je naglašavao, samo zbog Marka Miškovića. Sada doskorašnji glavni finansijer nije više u Zvezdi, pa nema ni te poslednje prepreke za rastanak s Crvenom zvezdom, ali moguća Dukićeva tužba bi mogla da iskomplikuje planove impulsivnog fudbalera sa Pala.
Naš nekadašnji reprezentativac (36 utakmica, 1 gol), posle afirmacije u subotičkom Spartaku i OFK Beogradu, do dolaska u Zvezdu, pet godina je proveo u inostranstvu, s zapaženim učinkom u Rusiji, gde je igrao za Dinamo iz Moskve, Krila sovjeta i Terek, a potom se kratko zadržao u engleskom Portsmutu.
Koromanov temperament na terenu, često je bio preko potreban ove sezone uglavnom anemičnim „crveno-belima”, ali njegova sve veća agresivnost stvarala je sve više problema. Za njegove usluge su najviše bili zainteresovani Korejci i Grci, ali ni jedni ni drugi za transfer nisu želeli da izdvoje ni milion evra. Posle najnovijeg incidenta, Koromanova cena će još više pasti, a rastanak sa Zvezdom biće završen s mučnom scenom iz tunela, u kojoj je najgore prošao mladi levi bek Kuljana Duško Dukić. A, kako će proći Koroman, tek ćemo da vidimo…
-----------------------------------------------------------
Nesuđeni pilot koji ima strah od visine
Na zvaničnom internet-sajtu fudbalskog kluba Crvena zvezda mogu se pročitati i zanimljivosti iz privatnog života fudbalera Zvezde. I tu je Koroman dospeo u žižu, zbog odgovora da ima strah od visine, ali i da sanja da bude pilot!
L. Delić

Partizan se već okrenuo Evropi
Nije tajna da se Partizan polako okreće Evropi, jer na to ima prava, očekujući da će ove godine uspeti da se domogne najkvalitetnijeg evropskog klupskog takmičenja – Lige šampiona – koje mu je prošle godine za dlaku izmaklo. Ove sezone „crno-beli” će imati lakši posao, s obzirom na to da će u poslednjem četvrtom krugu, ukoliko do njega dođu, za rivale imati jednog od prvaka Hrvatske, Bugarske, Švajcarske, Austrije ili Belorusije.
S velikim nestrpljenjem čeka se žreb 22. juna kada će srpski prvak saznati ime budućeg protivnika u drugoj rundi kvalifikacija za Ligu šampiona (mečevi su 14. ili 15. jula, a revanš sedam dana kasnije), dok će se utakmice trećeg kola igrati 28/29. jula i 4/5. avgusta, da bi odlučujuće duele, ukoliko do njih dođe, Partizan imao 18/19. i 25/26. avgusta.
Partizan će se u kvalifikacije uključiti od drugog kola kvalifikacija i to kao nosilac, čekajući rivale iz Irske, BiH, Moldavije, Estonije, Makedonije...
Jedan od prioriteta Partizana u novom izlasku na evropsku scenu biće da preskoči prepreku u drugom kolu kvalifikacija. U tom slučaju bi imao zagarantovanih čak 12 mečeva u Evropi, bilo u Ligi šampiona, ili u Ligi Uefe. Jedno učešće u najboljem klupskom takmičenju „crno-beli” imaju iza sebe, kada ih je predvodio Nemac Lotar Mateus, a veruje se i da tim putem može krenuti i Slaviša Jokanović, stručnjak koji se dokazao, jer je za samo godinu i nešto dana prigrabio čak tri trofeja, a smeši mu se i četvrti.
Direktoru Ivanu Tomiću predstoji da dovede bar još dva-tri pojačanja i da s još jačim snagama „crno-beli” punim jedrima krenu ka svom cilju.
-----------------------------------------------------------
Lepe uspomene iz Kosovskog Pomoravlja
Na adresu i Partizana i njegovog novog sportskog prijatelja, fudbalskog kluba Ropotovo iz Kosovskog Pomoravlja, stižu brojne čestitke: „crno-belima” zato što su se u teškom vremenu odlučili da posete taj kraj, a domaćinima što su i pored ekonomske krize smogli snage da na sjajan način ugoste prvaka i s njegovim veteranima odigraju prijateljsku utakmicu.
Kako je naglasio Zoran Mirković, revanš između Partizana i Ropotova mogao bi uskoro da usledi i to na glavnom terenu u Humskoj. Generalni sekretar „crno-belih Darko Grubor je istakao da će Partizan i ubuduće voditi računa o klubu čija je glavna adresa iz mesta u čijoj blizini je rođen car Lazar.
D. Todorović

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Čovek sa senkom
Čika Peru sam poznavao godinama. Upoznao sam ga još kada sam stigao ovde u Berlin. Ranije smo se intenzivnije družili, skoro svakog petka uveče kod Helge na pivu. Mnogo mi je značio u toj prvoj fazi kada se čovek oseća tako usamljen. Kasnije smo se ređe viđali, stigle su neke nove obaveze. Sada ne znam gde je. Znam da mu je sin u Minhenu. Po ženinoj smrti se preselio negde, nije se ni čak javio...
Često ga se setim i još uvek osećam veliku zahvalnost na toj njegovoj nenametljivoj toplini i razumevanju.
Verovao je u ljude, dobrotu i rad. I kada je odlazio u Nemačku, sa ko zna kojim talasom „gastarbajtera“, mislio je da će se ubrzo vratiti kući dobronamernim prijateljima i rođacima koji će ga se u međuvremenu uželeli, sa nekom ušteđevinom i po nekim novim iskustvom.
Vremenom je uviđao da je ušteđevina sporija rasla od njegovih očekivanja, da su žena i u međuvremenu rođeno dete prilično zamaglili ideju o povratku, da su nove finansijske obaveze imale neku sopstvenu dinamiku kojoj se moralo prilagoditi i da se često umoran od naporne svakodnevice, nemajući baš dovoljno vremena za razmišljanje o „smislu“ života, prepustio bujici života koja nosi u nekom svom za njena ne baš uvek vidljivom pravcu...
Dugo planirani i sa nestrpljenjem očekivani odlasci „kući“, često su imali ne baš prijatne epizode koje je on pripisivao „zavisti“ i „ne razumevanju“ a mnogo manje realnosti da su ga godine i novo okruženje prilično izmenili.
Vremenom je osetio da više ne pripada tamo odakle je došao ali i da nikad neće sasvim pripadati ni tu gde živi. I tada se prvi put uplašio – shvatio je da gubi nepovratno ono što je jednom imao i voleo i što mu je tako mnogo značilo, a to novo što sada (ne)ima nije baš po njegov ukusu. Neka blaga seta sa primesama gorčine i tuge čiji je izvor pre nastajao iz neke sopstvene nedoslednosti i slabosti nego iz okruženja, postala je skoro njegova karakterna crta i usud. 
Znao je da u životu postoje mnoge raskrsnice i da na svokoj moraš doneti odluku. Znao je i da svaka odluka zavisi od hrabrosti, (ne)znanja, doze lakomislenosti i intuicije a da su njihove posledice često rezultat sreće. To, da povratka na stare životne raskrsnice nema i nije ranije tako jasno sagledavao ali i da jeste to saznanje mu ne bi baš mnogo pomoglo.
Pričao je je da je život u početku jedna ogromna blješteća belina koju ispunjavamo sami svojim rukopisom /slikopisom bez mogućnosti da išta ispravimo ili obrišemo. Prelazio je često rukom te neravnine i taj hrapavi reljef svoga života, kao po reljefu krigle koju je dodirivao... Sve do ivice koja reže i na kojoj počinje opet ta belina.... Ta belina ga je uznemiravala jer je nudila samo dugorčne planove, obaveze i neizvesnost... Zagledam tako ponekad u tu belinu, previđao je često realan život tu oko njega, život koji se živi i hiljade sitnica koje ga čine. Pogled unazad, uramljen setom, ublažavo je oštrice poraza i razočarenja i nudio ipak neku utehu, makar beskorisnu ali „ušuškanu“ i lekovitu.
Sumnjao je da će „pravi život“ doći posle još jedne u nizu životne prepreke koju treba savladati i da se za to treba još samo malo potruditi, strpeti i još čvršće zažmuriti. Jednom mi reče: „Živi otvorenih očiju SVAKI DAN i kad patiš i kad se raduješ, baš u tom trenutku kakav god da je. Jer van toga postoji samo sećanje na život ili neizvesna nada“.
Kad sam ga poslednji put sreo kod Helge, zagledan tako kroz zlatno-žućkaosti sadržaj čaše, zapitao se glasno „Gde sam ja to pogrešio“? A znao je i sam da nije.
Da je skrenuo levo a ne desno na toj davno napuštenoj raskrsnici, tugovao bi sigurno zbog „pogrešne odluke“ na nekoj drugoj. I onda poče tim prepoznatljivim već polustaračkim tenorom koji uvek dobije u tim trenucima crtu vedrine, priču o penzionerskim danima koji će tako lepo provoditi tamo u „zavičaju“. Pričao je kao da zaista veruje u to, iako mu se u pogledu vidila senka zebnje i neverice... Bio je već po malo umoran od života. Ta senka, koja je možda pre mnogo godina nedostajala u njegovom oku kada je definitvno napuštao „zavičaj“...

Milionska šteta zbog radničkog protesta
Bivši radnici Robnih kuća „Beograd” i juče su protestovali ispred zgrade Vlade Srbije zahtevajući da im se obrati neko od ministara, zbog čega je saobraćaj u delu Nemanjine ulice bio zatvoren. Za razliku od pre dva dana, kada je prestonica bila paralisana, juče su zabeležene manje saobraćajne gužve ali u gotovo svim delovima grada.
Privatna preduzeća i komunalne službe u Beogradu pretrpeli su milionske gubitke zbog tog protesta.
Miroslav Čučković, član Beogradskog veća, kaže da niko ne spori radnicima pravo da protestuju, ali da je neprimereno da zbog toga dvomilionski grad bude blokiran. On tvrdi da je šteta koju su pretrpeli komunalci velika i naglašava da su zbog blokiranog grada najviše problema imali vatrogasci i hitna pomoć.
– Dok je trajao protest bilo je 14 požara, ali srećom nisu bili veći, pa niko nije nastradao. Na više mesta kola Hitne pomoći su ostala zaglavljena u kolonama automobila, dok je od komunalaca najveću štetu pretrpelo Gradsko saobraćajno preduzeće – ističe Čučković.
Da grad ubuduće ne bi bio blokiran, Čučković predlaže da se protesti održavaju na Ušću ili u parku kod Vlade Srbije.
Radoslav Nikolić, generalni direktor GSP-a, kaže da je pre dva dana bilo zarobljeno čak 70 trolejbusa, od čega su svega polovinu uspeli da „oslobode” u noći između srede i četvrtka.
– Ne znamo tačno koliko smo novca izgubili. Prema grubim procenama, ostali smo „kraći” za nekoliko miliona dinara, zato što smo umesto trolejbusa morali da angažujemo autobuse da voze okolnim ulicama. Nije malo para izgubljeno ni zato što su tramvaji, umesto da se kreću kraćim trasama, morali da kruže – kaže Nikolić.
I u blokiranom Beogradu Hitna pomoć je uspela da pomogne građanima kojima je pozlilo. Pet ekipa Zavoda za hitnu medicinsku pomoć mučilo se da stigne na odredišta. Angažovali su ekipe raspoređene po ostalim opštinama koje su brže stizale do pacijenata i rešavale urgentne slučajeve.
„Za svako obustavljanje saobraćaja u gradu neophodna je saglasnost Sekretarijata za saobraćaj grada Beograda”, kažu u MUP-u Srbije.
Objašnjavaju i da u slučaju blokade saobraćaja organizator i učesnici skupa podležu prekršajnoj odgovornosti shodno Zakonu o osnovama bezbednosti saobraćaja.
„Svaka intervencija prema učesnicima skupova koji blokiraju saobraćaj u gradu za sobom povlači posledice ugrožavanja života i zdravlja učesnika skupa i policijskih službenika”, navodi se u odgovoru MUP-a na pitanje „Politike” da li policija ima pravo da interveniše u slučaju da za vreme protesta dođe do blokade saobraćaja.
U MUP-u podsećaju i da je Skupština grada 1997. godine donela Rešenje o određivanju prostora za okupljanje građana u Beogradu, ali ne preciziraju na kom prostoru je ovim Rešenjem dozvoljeno organizovati javne skupove.
Da bi bile održane demonstracije, protestne šetnje ili javni skupovi organizator u prijavi mora da zapiše kog datuma će biti događaj, u koje vreme, na kom mestu, koliko će biti učesnika, kako će organizovati redarsku službu i ko je ovlašćeno lice za javni skup. Na osnovu ovih podataka policija može da dozvoli, ali i da zabrani okupljanje građana, objašnjava Milenko Radić, predsednik Fonda za razvoj demokratije.
– Ukoliko je opravdan i u skladu sa propisima protest će biti dozvoljen, ali se demonstranti mogu upozoriti da ga ne održavaju na kolovozu. Može im se sugerisati da se demonstracije održe na Ušću ili u parku kod Vlade Srbije. Pre dva dana, kada su bivši radnici RK „Beograd” negodujući blokirali centralne ulice, policija je postupila suprotno zakonu jer to nije smela da dopusti. Ona ne sme da obezbeđuje nelegalni skup– tvrdi Radić.
On napominje da nije bilo takozvane kritične mase koju policija nije mogla da skloni sa ulica.
– Kada čovek pređe ulicu van pešačkog prelaza, policajac će mu naplatiti kaznu i nema nikakvih problema da to uradi i ukoliko ima više ljudi. Kada su u pitanju protesti, MUP je izuzetno rigorozan, jer ako neko pokuša da ostvari prava putem demonstracija, ne sme na taj način da ugrožava pravo drugih. Ako je više građana odlučilo da stane nasred ulice, onda će taj problem rešiti veći broj policajaca– ističe Radić.
On dodaje da je u pravu Dragan Đilas, gradonačelnik Beograda, koji smatra da policija treba da radi svoj posao, jer je njen zadatak da vodi računa o interesu dva miliona građana. Radić kaže da je naša policija sposobna da kontroliše masovne demonstracije i ako treba da ih razbije, izoluje kolovođe i rasturi ih u manje grupe.
Dejan Spalović
-----------------------------------------------------------
Antić: Intervencija MUP-a nije rešenje
Predsednik Skupštine Beograda Aleksandar Antić apelovao je na građane da pravo da okupljanjem ukažu na nezadovoljstvo ne iskazuju na način koji šteti Beograđanima.
„Ne vidim rešenje tog problema u intervenciji pripadnika Ministarstva unutrašnjih poslova, mislim da u rešavanje treba da se uključe svi – predstavnici republičke kao i gradske vlasti”, naglasio je Antić.
On je rekao da se ne slaže sa mišljenjem da grad treba da dobije ovlašćenja da taj problem rešava samostalno.
Tanjug
-----------------------------------------------------------
Agencija: Radnici su isplaćeni
Povodom zahteva radnika Robnih kuća „Beograd” za isplatu akcija i otpremnina, u Agenciji za privatizaciju kažu da nije moguće da radnici dobiju 30 odsto prodajne cene, jer su Robne kuće prodate u skladu sa Zakonom o stečajnom postupku, a ne po Zakonu o privatizaciji.
– Pored navedene stoprocentne isplate potraživanja sasvim pripadajućim kamatama,bivši zaposleni RK „Beograd” su u još dva navrata dobili nepovratna sredstva iz budžeta Republike Srbije u ukupnom iznosuod 60 miliona evra. Oni, međutim, nastavljaju sa žalbama,čime odlažu okončanje stečajnog postupka, povećavajući troškove stečaja i umanjujući stečajnu masu.
J.R.
-----------------------------------------------------------
Dinkić: Ne blokirajte saobraćaj


Ministar ekonomije i regionalnog razvoja Mlađan Dinkić zamolio je bivše radnike Robnih kuća „Beograd”,koji protestuju ispred vlade, da ne blokiraju saobraćaj jer svako ima pravo na protest, ali ne i da blokira život drugima.
„Hajde da zamislimo da ministri u vladi posedaju na tramvajske šine zato što su nezadovoljni”,rekao je on,ističući da treba razlikovati opravdane proteste od nečega što je provokacija: „Ako je neko dobio nešto što je dobro, to su radnici Robnih kuća i pitanje je zašto od 11.000 radnika,koji su isplaćeni, samo njih četrdesetak protestuje”.
Tanjug
-----------------------------------------------------------------
Protest i danas
Bivši radnici Robnih kuća „Beograd” najavili su da će protest ispred zgrade Vlade Srbije.nastaviti i danas i da neće odustati od svojih zahteva.

Osveta prevarenog đuvegije
Srpska kumstva su čuvena. Ako se međusobno ne poubijaju, svedoci venčanja i mladenci ostaju doživotni, odani prijatelji. Priče se ispredaju i o pogledima između kuma i kume, pa i o tome da đuvegija često tu umeša prste. Sva sreća da je tako, jer se sad možemo pohvaliti da bar u nečemu držimo korak sa svetom. O tome svedoči urbana legenda koja se, navodno, odigrala u Klemsonu, SAD. A mogla je, vala, lako i kod nas.
Mit
Venčanje mladog američkog bračnog para proteklo je kako dolikuje. Svečano, otmeno i što je najvažnije – oboje su rekli „da” pred sveštenikom. Iako je izvesno da niko od prisutnih nije mogao ni naslutiti brodolom koji se spremao, mnogi od gostiju kasnije su tvrdili da se od početka nevolja mogla namirisati u vazduhu.
Elem, veselje za 300 zvanica koje su priredili mladini roditelji odgovaralo je umerenoj srpskoj svadbi, ali se „preko bare” smatralo pravom feštom. U svakom slučaju, gosti su satima posle venčanja uživali uz piće, hranu i muziku. Prasetine nije bilo, već kojekakvih zapadnjačkih izmotancija. A ni pevaljku u miniću nije baš mogao da zameni orkestar uglađenih momaka. Ipak, dobro su se držali.
U jednom trenutku svirku je prekinuo raspoloženi mladoženja. Uzeo je mikrofon od pevača i uz širok osmeh obratio se zvanicama: „Želim da vam zahvalim što ste uveličali ovaj divan događaj i što ste doneli tako lepe poklone. Zato sam odlučio da i ja darujem vas. Ispod svakog sedišta nalazi se koverta koju bi trebalo da otvorite”.
Kad su svatovi to učinili, imali su šta i da vide – fotografiju mladoženjinog kuma i mlade na kojoj vode ljubav. Nesuđeni muž sačekao je trenutak da neverica kod zvanica preraste u zgražavanje, te je, kao da je naš, sočno i lepo opsovao „dvojac” sa slike.
Brak je poništio koliko sutradan, a njegova osveta bila je višestruka: em je mirne duše gledao kako mladini roditelji plaćaju 32.000 dolara za propalu svadbu, em je pred najbližima osramotio i kuma i ženu koja ga je izdala.
Činjenice
Ova urbana legenda nije istinita, iako je od 1985. godine, kad se pojavila, do danas, objavljivana u više severnoameričkih novina i časopisa. Kao tačna, razume se. Od početka su postojale dve verzije priče: u jednoj je prevaren mladoženja, u drugoj mlada. Poslednji novinski članak u kojem se prepričava slična svadba objavljen je 1995. godine u „Čikago tribjunu”. Od tada se mit, preseljenjem na Internet, širi svetom.

Vratiti nadležnosti Srpskoj
Od našeg stalnog dopisnika
Banjaluka, 14. marta – Od 68 nadležnosti koje su, od potpisivanja Dejtonskog sporazuma do danas, prenesene sa Republike Srpske na zajedničke organe Bosne i Hercegovine samo u tri slučaja postupak je urađen u skladu sa Ustavom BiH, konstatovano je u zaključcima koje je u Banjaluci usvojila republička Narodna skupština. Reč je o nadležnostima u oblasti odbrane, indirektnih poreza i kontroli granice.
Poslanici su, pored ostalih, usvojili i zaključak kojim Narodna skupština traži da se za do sada neustavno prenesene nadležnosti pokrenu postupci izmene i dopune ranije donesenih zakona i da se pred domaćim i stranim pravosudnim institucijama pokrenu sporovi za njihovo vraćanje Republici Srpskoj. Većina nadležnosti koje su neustavno prenesene na nivo BiH delo su, konstatovano je, zakona i odluka koje su nametali visoki predstavnici.
Premijer RS Milorad Dodik je kazao da je Narodna skupština, odlukom da na zajedničke organe BiH prenese nadležnosti iz odbrane, poreskog sistema i kontrole granice, pokazala „da ne spori da neke stvari treba da budu na nivou BiH”.
Odgovarajući na primedbe bošnjačkih poslanika da RS – čuvajući svoje nadležnosti – koči BiH na putu prema Evropskoj uniji, Dodik je rekao: „Mi nismo protiv Evrope i ulaska u Evropsku uniju. Mi samo tražimo da se poštuje činjenica da Republika Srpska, kao jedna od strana potpisnica Dejtonskog sporazuma, traži da se o svemu, pa i prenosu nadležnosti, dogovara s njom, umesto da se ti poslovi završavaju nametnutim odlukama visokog predstavnika. Naš politički moto svodi se na dve reči ’Dejton zauvek’, istakao je Dodik.
Usvojen je i zaključak da je neprihvatljivo da se entitetske nadležnosti i ubuduće prenose „na prisilan i nedemokratski način”, odnosno „nametanjem rešenja”. Poslanici su se saglasili i sa stavom da je ubuduće prenos nadležnosti moguć samo „posle prethodnog izjašnjavanja Narodne skupštine Republike Srpske”. Takođe, republički organi će jednom godišnje analizirati efekte prenesenih nadležnosti.
Bošnjački poslanici su, kao što se i očekivalo, glasali protiv svih 16 zaključaka. Potpredsednik republičke Narodne skupštine Šefket Havizović je rekao da je rasprava o ovom pitanju nepotrebna, jer je prenos nadležnosti definisan Dejtonskim sporazumom. On je dodao da ako BiH želi u Evropsku uniju, onda je jedino logično rešenje da se jačaju kapaciteti institucija BiH.
B. Marić
-----------------------------------------------------
„Bonska ovlašćenja” su prevaziđena 
Narodna skupština Republike Srpske usvojila je i zaključak kojim traži da se Kancelarija visokog predstavnika transformiše u Kancelariju specijalnog predstavnika Evropske unije, „bez nadležnosti za nametanja rešenja u BiH”. Osim toga, od visokog predstavnika je zatraženo da se odmah odrekne korišćenja takozvanih „bonskih ovlašćenja” na osnovu kojih može da nameće zakone i smenjuje demokratski izabrane zvaničnike. „Bonska ovlašćenja” su ocenjena kao „nedemokratski i prevaziđeni metod upravljanja BiH”.
Od visokog predstavnika je zatraženo da „stavi van snage” odluke svojih prethodnika kojima su smenili veliki broj lica i oduzeli im „osnovna ljudska, građanska i politička prava i slobode”.

Stečaj, pa novi partner za KAP
Od našeg stalnog dopisnika
Podgorica – Vlada Crne Gore je ponudila socijalni program radnicima podgoričkog Kombinata aluminijuma, iza čega, moguće je, stoji mogućnost uvođenja stečaja u KAP-u već ovog meseca.
„KAP već duže vreme ne može da proda svoju robu po ceni koja je veća od one koja je proizvodna i mesečno pravi gubitke”, rekao je u sredu Igor Lukšić, potpredsednik vlade i ministar finansija Televiziji Atlas.
„Takvu situaciju možete trpeti jedno vreme, ali je pitanje da li vi imate finansijskih mogućnosti da to trpite duže vreme i čekate kada će se oporaviti cene. Praktično, nema kombinata aluminijuma u svetu koji nije prošao kroz dublje restrukturisanje i naš KAP mora proći kroz to”, rekao je Lukšić. On pita da li je bolje isplatom otpremnina, realizacijom socijalnog programa uz mere zapošljavanja i uređenjem određenih poslovnih prilika u drugim oblastima – tim ljudima rešiti problem u dugom roku, bez gubitaka. To, kaže Lukšić, treba rešiti u narednim sedmicama.
„Ni uvođenje stečaja ne znači sam kraj”, ocenio je Lukšić. „Kroz stečaj možete reorganizovati firmu, ponuditi je nekom novom strateškom partneru i obezbediti nastavak proizvodnje u nekom drugom roku. Pitanje je samo da li imate strateškog partnera.”
Lukšić je istakao da „ako pretpostavimo da za sada nemamo signale da ruski partner ima posebnog interesa da ulaže neka dodatna sredstva u kompaniju, onda se moramo opredeliti za reorganizaciju kroz stečaj ili potpuno gašenje proizvodnje”.
On ukazuje na to da tek treba videti koja je od te dve opcije najmanje teška za crnogorski ekonomski sistem.
„Ako nakon restrukturisanja, smanjenja broja zaposlenih i nakon drugih troškovnih relaksacija, vi i dalje imate znatan gubitak i nemate partnera ili kreditora, koji će obezbediti sredstva za recimo pola godine, onda nisam siguran da neka druga opcija stoji na stolu“, konstatovao je Lukšić.
Sindikat KAP-a je pozvao juče predstavnike vlade da ih prime na razgovor.
„Čekamo relevantne državne institucije da nas prime na razgovor i da skinemo KAP sa naslovnih strana”, saopštio je predsednik Sindikata KAP-a Zoran Milošević, obraćajući se na protestu na platou ispred crnogorske vlade.
Zaposleni u KAP-u već treći dan se okupljaju ispred zgrade vlade, zahtevajući isplatu plate za april, kao i definisanje statusa KAP-a.
Novica Đurić
---------------------------------------------------------
Ruski vlasnik ne može da pomaže KAP
Moskva – Grupa „En plus”, vlasnik KAP-a ne može u tekućim uslovima da pomaže KAP jer joj je prioritet realizacija antikriznih programa u ruskim preduzećima, izjavio je predstavnik ruske kompanije Pjotr Lidov, prenosi Beta.
„Komersant” prenosi reči Lidova da „En plus” razmatra različite varijante razvoja događaja u kombinatu, uključujući obustavljanje proizvodnje i prodaju aktive i povratak u ruke države. Moskovski dnevnik piše da Lidov dozvoljava mogućnost da bi predaja KAP-a Vladi Crne Gore „bila čak i korisna za vlasnike, ako bi država podelila sa kompanijom dužničke obaveze”.

Rusi tajno prodaju i ispravne mašine
Nikšić – Bez javnog oglašavanja, poslovodstvo nikšićkog Rudnika boksita, koji posluje u sastavu ruske kompanije CEAC, počelo je sa rasprodajom imovine. Ukoliko čelni ljudi našeg kolektiva nastave sa tajnom prodajom imovine, pozvaćemo sve zaposlene na generalni štrajk kako bismo sprečili njeno rasparčavanje, rekao je Ratko Radulović, predsednik sindikalnog povereništva Rudnika boksita u kome radi više od 1.200 radnika.
– Tačno je da je buldožer marke „katapilar” rashodovan, ali zašto je prodat tajno za 80.000 evra i odvezen u nedelju kada je neradni dan? Prodat je i kompresor koji je radio. U rashodovanu mašinu se moglo uložiti desetak hiljada evra i ona bi mogla da radi. Poznato je da Boksiti imaju najbolju građevinsku opremu u Crnoj Gori i postavlja se pitanje zašto vlasnik firmu nije uključio u izgradnju puteva i saobraćajnica kao što je to bilo ranijih godina. Novac od tog posla bi dobro došao za pokrivanje navodnih gubitaka, naglasio je Radulović demantujući navode vlasnika kompanije CEAC da su prilikom preuzimanja rudnika nasledili dugove. – U vreme potpisivanja kupoprodajnog ugovora, pre četiri godine, dug naše firme od oko sedam miliona evra, koliko je nama poznato, Vlada Crne Gore preuzela je na sebe.
U Rudniku boksita je sredinom decembra 2008. prekinuta jamska eksploatacija boksitne rude. Ove godine boksit se eksploatiše samo sa površinskog kopa Zagrad, gde je angažovano malo rudara. Danas bi trebalo da počne isplata aprilske zarade.
Rusi kažu da nije prekobrojnih 600 već više – oko 900 od 1.200 radnika. Rešavanje stambenih pitanja, isplata regresa i zimnice takođe brinu radnike. U septembru Igor Kisenkov, izvršni direktor Rudnika boksita, uz prisustvo čelnih ljudi opštine i sindikata položio je kamen temeljac za izgradnju stambenog bloka od 320 stanova, nedaleko od upravne zgrade, na imanju koje je nekada bilo u vlasništvu crnogorskog kralja Nikole I Petrovića. Ali nema gradnje, kao ni planirane proizvodnje za 2009. koja je trebalo da premaši lanjsku od oko 650.000 tona crvenog boksita.

Politika na struju
U većini evropskih zemalja struja je, bar za takozvane obične građane, isključivo sredstvo za pokretanje kuhinjskih i drugih aparata, a na Balkanu se i dalje koristi kao važno efikasno „pogonsko gorivo” za političke obračune. To na svojoj koži najbolje osećaju kosovski Srbi, koji su se našli u nekoj vrsti političke klopke, stešnjeni između potrebe da žive kao sav normalan svet i ambicija vezanih za status Kosova i Metohije.
Nagoveštaji da bi, bar kada je reč o struji, ljudi koji donose odluke mogli više pažnje da posvete potrebama običnih građana, a manje visokim političkim ciljevima, za njih je svakako dobra vest. Beograd je, nakon višemesečnih preganjanja i natezanja, počeo da podržava ideju o sklapanju ugovora sa Kosovskom elektroenergetskom korporacijom, jedinom kompanijom preko koje je u ovom trenutku na Kosmetu moguće isporučivati struju. KEK je srpskim porodicama, umesto ugovora na kojima su oznake republike Kosovo, ponudio potpisivanje neke vrste priznanica bez takvih oznaka, kojim se one obavezuju da će plaćati paušal za struju.
Na taj način načinjen je makar privremeni kompromis koji je prihvatio deo srpskih porodica. Deo njih to nije učinio, smatrajući da bilo kakav ugovor sa KEK-om, sam po sebi, znači priznavanje nezavisnosti Kosova i Metohije. Država je, međutim, odredila granice do kojih može ići, podstičući lokalne zajednice da one pregovaraju. Reč je, zapravo, o tome da vlasti u Beogradu polaze od stava da su njihovi direktni kontakti sa vlastima u Prištini jednaki priznavanju samoproglašene nezavisnosti i da se tako nešto ne mora obavezno odnositi na lokalne samouprave, koje nisu država.
Pozivi predsedniku Borisu Tadiću i državnim organima da reše problem sa strujom, kao i druge probleme koje imaju kosovski Srbi, jesu jasna politička poruka da je Kosmet deo Srbije, ali je zahtev naprosto nesprovodiv. Jer, pokrajina je pod međunarodnom upravom i Srbija tamo ne može da deluje po sopstvenoj odluci. Veoma je važno što su vlasti u Beogradu počele da to priznaju kao realnost, potiskujući u drugi plan vruće patriotske parole koje mogu da pune srca zabrinutih srpskih građana na Kosmetu, ali ne mogu da reše njihove konkretne probleme.
Dobro je što je Beograd, kako izgleda, počeo polako da evoluira od stava da niko ne treba da ima kontakte sa kosovskim vlastima i da tamošnjim kompanijama ne treba ništa plaćati, ka stavu da ljudima treba pružiti konkretnu pomoć. Najava da će stotinu najugroženijih domaćinstava dobiti novčanu pomoć za plaćanje računa za struju svakako neće definitivno rešiti problem, ali će pomoći najsiromašnijim. Do zime svakako treba naći neko stabilnije rešenje koje će pomoći Srbima da, bar kada je reč o snabdevanju strujom, budu ravnopravni sa svojim albanskim susedima.

Za Dorćol po meri čoveka
Poznato je Dorćol posle kalemegdanske tvrđave najstariji deo Beograda. Vremenom stare kuće i uske ulice su nestajale, a izgrađene su modernije zgrade. Stari Dorćol, nekada sinonim za šarm i boemski duh Beograda, sredinom prošlog veka razvio se, u jednom svom delu, u sivu i prometnu industrijsku zonu. Oni koji se sa nostalgijom sećaju nekog drugačijeg Dorćola, misle da se zauvek izgubio onaj stari staj, kada je bio centar svih gradskih dešavanja.
Ideja da se duh tog beogradskog kraja oživi polako je nestajala, a onda su naprasnopočeli da se grade moderni stambeni i poslovni objekti. To je povratilo nadu, oživelo sećanja i stvorilo viziju novog, starog Doćola po meri čoveka.
Nije slučajno da sve veći broj uglednih domaćih i stranih kompanija za svoje sedište izabralo baš ovaj deo grada. Prvi ATP teniski turnir organizovan u Srbiji održao se upravo na Dorćolu, a dorćolska obala Dunava naziva se sve češće najlepšom u čitavom toku ove reke.
Među novim građevinskim objektima, savremenim marketima i velikim brojem potpuno novih zgrada, pozicionirao se najveći i po mnogima odličan stambeno-poslovni kompleks Galerija apartmani. Pored vrhunskog kvaliteta gradnje na svega 800 metara od Trga Republike i par stotina metara od Dunava, Galerija apartmani pružaju jedinstven pogled na Beograd i reku. Čak ni precizni i do detalja promišljeni projektanti nisu mogli ni slutiti da će ovaj moderni objekat svoje stanare počastiti sa ovako šarolikim pogledom na grad. Prostrani pogled sa terase ili prozora u retkim prilikama kada je moguć, daje je poseban ekskluzivitet stanu i privilegija je malog broja stanara centra grada.
Galerija apartmani ulaskom u poslednju fazu građevinskih radova stvaraju jasnu predstavu o ovom delu grada u koji se vraća, osvežen i u novom ruhu, duh starog Dorćola, kao posebnog centra. Na jasan i očigledan način, ovaj objekat najavljuje drugačiju i bolju sudbinu starog Dorćola u kome će zelenilo da zameni sivilo koje je decenijama dominiralo ovim delom grada.
„Učestvujemo u oživljavanju jednog dela grada. Ponosni smo što smo među prvima prepoznali potencijal starog Dorćola i što će Galerija apartmani u potpunosti odgovoriti na potrebe savremenog stanovnika Beograda,” kaže Aleksandar Zavišić, generalni direktor kompanije, koja realizuje projekat.
Pored stanova, poslovnog i prodajnog prostora, objekat je opremljen i dovoljnim brojem podzemnih garaža, recepcijom i video nadzorom, a kompanija Okean Atlantik International obećava da će kontinuirano voditi brigu o stanarima, njihovim potrebama i razvoju starog Dorćola, gde se nalazi i sedište beogradskog ogranka ove međunarodne kompanije iz Sjedinjenih Ameičkih Država. U saradnji sa gradom Beogradom kompanija OAI će realizovati i javni park predviđen detaljnim urbanističkim planom u okviru bloka što će biti posebna prednost ovog novog kompleksa na Dorćolu.
Podsećamo da je stari Dorćol nekada bio poznat i po divnim baštama i dudovima. Bilo bi lepo da ne ostanu samo uspomena.

Šta sve utiče na cenu
Odlučili ste da kupite stan ili kući, međutim, čini vam se da je prodavac „zacepio” cenu. Ili možda želite da prodate (zamenite) sopstveni stan, ali ne znate o čemu treba da povedete računa pre nego što formirate cenu. Ovakve nedoumice kupaca i prodavaca govore u prilog činjenici da je tržište nekretnina – najatraktivnije investiciono tržište u Srbiji, i dalje velika nepoznanica.
– Do sada je u praksi identifikovan 21 cenovni faktor što utiče na konačnu cenu nepokretnosti, kaže Milić Đoković, vlasnik agencije „Old rojal” i dodaje da se na vrhu piramide nalazi  lokacija koja na bruto cenu utiče od 20 do 30 odsto.
Kao sledeći faktor naš sagovornik navodi spratnost – ako je stan u suterenu potencijalni kupci, ali i prodavci treba da znaju da je cena manja za 10 do 15 odsto od regularne cene stana koji se nalazi, na primer, na jednom od prva četiri sprata.
– Što je stan na višem spratu cena pada, bar je to slučaj kod nas, mada ne i u svetu. Verujem da će se izgradnjom visokih zgrada s prelepim pogledom smanjiti uticaj ovog faktora, dodaje Đoković.
Grejanje utiče na cenu oko sedam odsto, mada i tu ima razlike u vrsti i kvalitetu – grejanje na struju, gas, solarno, daljinsko centralno, etažno...  Kod nas postoji jedan zanimljiv faktor – ukoliko stan treba da se renovira potrebno je uložiti oko 10 odsto od cene i to se, naravno, ukalkuliše u konačnu cifru kada se stan prodaje. Stanovi u novogradnji za 10 odsto su skuplji od stanova starih više godina.
Najskuplji su mali stanovi od 35 kvadrata i oni preko 130 matara kvadratnih. Razlog je jednostavan, objašnjava naš sagovornik – za male stanove mala je i suma novca koju kupac treba da izdvoji, a velikih stanova nema puno, ali uvek postoji određen broj platežnih kupaca koji sebi mogu da priušte luksuz i prestiž.
Potencijalni kupci pre kupovine treba da provere u kakvom je stanju kupatilo, odnosno mokri čvorovi (ko je renovirao kupatilo zna koliko to košta), stolariju i bravariju... Terasa, lođa, veranda ili balkon opravdano utiču na cenu, zatim orijentacija stana – da li „gleda” na sever, da li je dnevni boravak osvetljen...
Čovek je često veoma uticajan faktor. Na cenu stana utiče komšiluk kaže vlasnik Old rojala. Često se čuje – „moj komšija je prodao stan za toliko i toliko” (a to, obično, nije tačno). Familija često traži koliko im treba, a ne koliko realno može da dobije za prodaju neke nepokretnosti.

Na listi čekanja
Koliko je ljubav sposobna da izdrži? Koliko je spremna da čeka?
Sa svih strana naviru prepreke i iskušenja.
Računajući na to da je ljubav spremna da čeka, neki se nje odriču u različitim fazama života zarad profesionalne edukacije, karijere, obezbeđivanja početnih i osnovnih sredstava za život, a kasnije možda i umnožavanja onoga što se steklo.
Neki započnu ljubav, ali ne mogu da jeodrže zbog elementarne borbe za preživljavanje koja im krade vreme, oduzima snagu i volju, gasi veru i radost.
U poslednjih dvadeset godina na koliko je takvih borbi ljubav nailazila samo na ovim prostorima?! Muški svet je morao, želeo ili ne, da učestvuje u mnogobrojnim ratovima, ili da se sklanja i beži od njih. I ženski i muški svet je bio izložen iskušenjima, poniženjima i pristajanju na različite vrste kompromisa kako bi pronašao način da opstane. Sve ono što je muškarcu „dato da ispuni”, kao na primer: da obezbedi sigurnost porodici, da je zaštiti i bude njena glava – bilo je maltene nemoguće sprovesti. Sitni šverc, smrzavanje ili prokuvavanje na pijacama, buvljacima, ulicama, graničnim prelazima... iz godine u godinu su srozavali duh i uništavali osećaj samopoštovanja u ljudima.
Neprimetno, čovek se menjao usled nastalih okolnosti i dovijanja. Neprimetno, kod nekih je ljubav nestala, a neki nisu stigli ni da je ostvare.
Taman što su ratne borbe prestale i sankcije ukinute, došlo je do političko-društvenih previranja. Iznova je muški i ženski svet bio posvećen borbi, ali ovog puta onoj koja bi im donela dostojanstvenije uslove za život, a činilo se i kvalitetniji temelj za izgradnju ljubavi. Neki, koji su se u tom vremenu brže snašli u materijalnom smislu, zanemarili su potrebu za ljubavlju i zamenili je uživanjem u drugim zadovoljstvima. Ponekome se činilo da će zajedničko prolaženje sa partnerom kroz nemirna vremena osnažiti njihov odnos, a onda su usledila razočaranja, osećaj izneverenosti pokrenuo je sumnju i nepoverenje u sve. Nastupio je umor, a strah od izdaje je sputavao želju za produbljivanjem kontakata. U krizi su bili i partnerska,prijateljska i svaka druga ljubav. Tako zamrznuti, čekali su bolja vremena.
U iščekivanju tih „boljih vremena” nepredvidivo je nastupila svetska ekonomska kriza. Možda je zapravo bila i vrlo predvidiva, kada se uzme u obzir globalno pomanjkanje duhovnosti, kada više nisu „na ceni” osnovne moralne vrednosti već preovladavajuotimačina, grabež, nezajažljivost, samoživost...
Ljubav je postala ozbiljno ugroženi bolesnik,ali istovremeno ostala i jedina vakcina i lek koji može spasti živote.
Međutim, kao nova prepreka, pojavljuje se, evo,„meksički grip” koji se prenosi dodirom, poljupcem... Savetuje se ljudima da izbegavaju međusobne bliske kontakte, veća okupljanja, putovanja, da nose maske na licu...
I opet, ljubav se stavlja na listu čekanja.
Do katastrofe kolikih razmera će dovesti to što je ljubav tako dugo na listi čekanja?

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Deset „listića” pršute ili pola kile parizera
„Molim vas da mi iseckate deset listova njeguške pršute, ali tanko, pazite da ne bude debelo s prsta”, sve češće se čuje molba potrošača u samoposlugama i mesarama kad stanu ispred rashladnih vitrina sa suvomesnatim proizvodima. Kupci gledaju specijalitete čije cene izazivaju vrtoglavicu i komentarišu sa nevericom da kilogram goveđe suve pršute staje i do 2.500 dinara. Gledaju to, a pazare jeftinije prerađevine, poput parizera, „alpske” ili „novosadske”. Kada kupuju pečenicu, a posebno pršutu, suvi vrat i buđolu traže stotinak grama pa i manje.
U jednoj privatnoj mesari kod Bajlonijeve pijace kažu da su pre dva dana „blago” povećali cene kobasica i salama, ali da to, za sada, ne utiče na prodaju.
– Cenu stišnjene šunke sam sa 620 dinara podigao na 660 dinara. Mislim da to nije mnogo, jer se šunka dobro prodaje. Ali cene pršute i suvog vrata su iste kao i ranije. Slabo „idu”, pa se i ne isplati podizati cenu – kaže mesar i objašnjava da je na kupovinu skupih mesnih prerađevina „na listiće” već navikao.
A da takva kupovina postaje pravilo i u supermarketima može se zaključiti ukoliko se zaviri u korpu prosečnog potrošača. Trgovci priznaju da se skupi suvomesnati proizvodi kupuju u sve manjim količinama. Osim toga, i poskupljenje svinjskog mesa od 10 do 15 odsto uticaće na pad prodaje skupih prerađevina.
Ispred „galerije” suvomesnatih proizvoda gotovo po pravilu čeka se na red, ali su u korpama kupaca sve češće jeftine salame koje se u zavisnosti od proizvođača mogu pazariti za 200 ili 250 dinara. Dobro se prodaje odavno u narodu poznata „crna” salama, kao i čajna kobasica. Pršuta, suvi vrat i kulen sve su ređe u korpi, budući da je malo ko spreman da za dvesta grama izdvoji 400 dinara i više.
A cene „šetaju li šetaju”. Najskuplja je „Agrorust” njeguška pršuta koja staje vrtoglavih 4.044,90 dinara, koliko je u „Maksiju”, dok u „Tempu” „Koteksova” pršuta može da se pazari i za 1.656,50 dinara. I cene jeftinih salama variraju. Kilogram „posebne” može da se kupi i za manje od 200 dinara, a slično je i sa šunkom. U supermarketima pica-šunka može da se nađe i za 400 dinara, dok se cena presovane šunke „penje” iznad 800 dinara.
Stoga i ne čudi sve učestalija praksa mnogih sugrađana da se odlučuju za sve manju gramažu skupljih mesnih prerađevina, kada u proseku kilogram pršute košta koliko i sedam ili osam kilograma parizera.
S. Despotović

Kad fasade padaju na glave
Tek što je izašla u šetnju sa desetomesečnom bebom, Mariju Mračević (29) juče oko 12.30 časova, u Ulici kneginje Zorke, na Vračaru povredio je komad fasade koji je otpao sa obližnje zgrade. Na glavu sugrađanke sa Vračara pao je kamen odvaljen sa spoljnog zida stana na drugom spratu koji su radnici adaptirali iznutra. Građevinci su čekićem proveravali debljinu zida ali, kažu, nisu pretpostavljali da spolja ima krtih delova.
– Marija je pala na zemlju i počela da krvari. Kolica sa detetom krenula su nizbrdo ali ih je jedna prolaznica zaustavila nedaleko odatle. Beba je nepovređena, a komšija je moju kćerku prevezao do Zemunske bolnice. Sve to se desilo desetak metara od našeg ulaza – objasnio je Milan Brujić, otac povređene.
Sugrađanki sa Vračara u Zemunskoj bolnici konstatovane su povrede glave i ušivene dve kopče na licu.
Očigledno je da su glave i imovina sugrađana postali u poslednje vreme „pista” za prinudno sletanje delova fasade, saksija i ledenica, u poslednjih nekoliko dana čak i suncobrana i teških sprava za vežbanje.
Podsetimo, Miloš M. (37) bacio je prekjuče sa krova sedmospratnice na Dorćolu teg od dvadeset kilograma na parkirani automobil, a pre tri dana na uglu Topličinog i Obilićevog venca Renatu Senić (25) povredio je suncobran težak 30 kilograma, koga je sa krovne terase na devetom spratu oborio vetar. Proteklih godina padale su neonske reklame i obrušavale se fasade.
– O spoljnim delovima zgrada, fasadama, balkonima, izlozima i prozorima stara se skupština zgrade ili preduzeće kome su taj posao poverili – kažu u Gradskom sekretarijatu za inspekcijske poslove i dodaju da komunalna i građevinska inspekcija kontrolišu nebezbedne fasade.
Zbog sigurnosti na terasama, lođama i balkonima zabranjeno je držati neobezbeđene saksije sa cvećem i druge predmete koji padom mogu povrediti ili uprljati prolaznike i vozila. Kazne koje su predviđene za one koji propise ne poštuju iznose do 5.000 dinara za fizička, do 25.000 dinara za preduzetnike i do 100.000 za pravna lica.
Pored nezgoda posredno izazvanih ljudskim nemarom, postoje i ređi ali zloćudniji slučajevi namernog ugrožavanja bezbednosti „odozgo”. Poput tega koji je pre dva dana smrskao automobil, sa krovova doleću i predmeti bačeni iz ljudske ruke. Prema rečima nadležnih iz „Gradskog stambenog”, svi građani imaju pravo da koriste prohodni krov u zgradi u kojoj žive.
– Krovna terasa je zajednički prostor i svaka zgrada dobija dva ključa za nju. Osim ako kućni savet ne odluči drugačije, svi stanari mogu da traže ključ na korišćenje ili da ga iskopiraju. Ljudi neretko pretvaraju krovne terase u magacine za stari nameštaj i belu tehniku, a leti na njih iznose suncobrane i ležaljke – objašnjava Boris Mićanović, predstavnik za medije „Gradskog stambenog”. On dodaje da visina zaštitnih ograda i zidova na krovnim terasama nije utvrđena propisima zbog čega je u praksi lako moguće prebaciti težak predmet preko krovnih zidića većine zgrada u Beogradu.
Kada se desi da nekom od sugrađana sa višespratnice padne predmet na glavu, fasada ili suncobran, odgovornost snosi vlasnik objekta, pa onaj ko je životno osiguran štetu može da naplati. U tom slučaju povređeni bi trebalo da ima dokumentaciju od trenutka kada mu se ukaže prva pomoć do kraja lečenja, uz koju prilaže i izveštaj policije, ako je izvršen uviđaj.
Nekada se zahtev za obeštećenje podnosio „Infostanu”, ali danas za to ne postoji niko nadležan, kažu u „Dunav osiguranju”. Lakše povrede kao što su hematomi, posekotine, modrice, međutim ni po kom osnovu ne mogu da se naplate.
B. Vasiljević – M. Luković

Savsko jezero čisto ali hladno
Na Adu Ciganliju se u toku vrelih letnjih meseci dnevno slije i do 150.000 ljudi, pa je zbog velikih gužvi neophodno stalno kontrolisati kvalitet vode u Savskom jezeru. U Javnom preduzeću „Ada Ciganlija” kažu da je voda visokog kvaliteta, a da bi takva i ostala neophodno je zaštititi živi svet u njoj. Redovne provere otklanjaju eventualne nedostatke, a najveći neprijatelj gradske oaze su, svakako, neodgovorni sugrađani.
Organski i mehanički otpad na različite načine završava u vodi i prouzrokuje manju ili veću štetu. Upućeni, međutim, smatraju da zbog stalnih kontrola nema mesta za zabrinutost.
– Organske materije se kroz lanac ishrane u jezeru transformišu i ne predstavljaju nikakvuopasnost po zdravlje i život ljudi. Mehanički otpad koji se prilikom akcija ronilačkog čišćenja dna jezera izvadi, čine pretežno predmeti koje neodgovorni posetioci namerno ubace, ili izgube. To su prvenstveno svi oblici ambalaže za piće. Ronioci neretko izvlače i delove odeće, obuće… Priroda ovog materijala je takva da ako se privremeno nađe u jezeru ne ugrožava kvalitet vode, ali ipak to nije poželjno, pa se stoga i periodično angažuju ronioci koji uklanjaju tu vrstu otpada – objašnjavaju u JP „Ada Ciganlija”.
U ovom preduzeću ističu da mnogi posetioci i kupači imaju zamerke zbog trave u vodi, ali da pri tom ne znaju da je ona ne samo potreban, nego i nephodan uslov da bi jezerska voda ispunila kriterijume kvaliteta. Ne postoji propisana visina biljaka u Savskom jezeru, već je praksa da se kose, odnosno šišaju na takvoj dubini da ne ometaju kupače ili sportska plovila.
– Biljni i životinjski svet u Savskom jezeru utiče na ceo mikro-ekosistem na taj način što je sastavni deo procesa kruženja materije u jezeru. Pored ostalog, biljke direktno učestvuju u prečišćavanju jezera, ribe koriste deo gde je podvodna vegetacija gusta za svoje stanište, dok one koje se hrane podvodnim biljem utiču na njegov ubrzan razvoj i obnavljanje. Sve ovo direkno vodi održavanju visokog kvaliteta vode, koja se nalazi u prvoj kategoriji ili na prelazu iz prve u drugu kategoriju kvaliteta – kaže Milan Ilić, izvršni direktor „Ade”.
Radi ilustracije, prva kategorija je najviši nivo čistoće stajaće vode u prirodi i u uslovima ratnog stanja i nepostojanja prerađene vode koristi se za piće. Kontrolu biološke i hemijske ispravnosti vode Savskog jezera sprovodi Gradski zavod za javno zdravlje prema Planu i programu kontrole kvaliteta vode Savskog jezera.
Trenutno glavni problem uprave „Ade Ciganlije” jeste kako zadržati kupače van jezera dok se voda dovoljno ne ugreje. Premda visoke temperature vazduha mogu da zavaraju sugrađane da na osnovu subjektivnog osećaja odluče da se rashlade u jezeru, stručnjaci to ne preporučuju.
Kupanje u Savskom jezeru će biti bezbedno tek kada prosečna dnevna temperatura vode dosegne 22. stepen Celzijusa.
D. Vukotić

Sanja da konstruiše robota za invalide
Rekovac – Iako je ceo život proveo u invalidskim kolicima, Miloš Đorđević (17) iz sela Rabenovca kod Rekovca, koji boluje od kvadripareze (oduzetost ekstremiteta), ne samo što, kako sam kaže, ne obraća pažnju na svoj hendikep, već je veoma kreativan. On je nedavno napravio auto kojim se vozi po dvorištu, koji je nazvao električno-drveni „zmaj“. Prethodnih godina, „pomoću štapa i kanapa“, tačnije od starih igračaka, napravio je prototipe robota na navođenje. Šeme je sam osmislio iako je završio samo osnovnu školu i ne koristi naučnu literaturu, već samo svoj talenat.
– „Zmaja“ sam radio bez šeme, jer je jednostavniji od robota. Konstrukcija je drvena, motor za pogon, koji radi na 12 volti, zapravo je od brisača za auto, akumulator od traktora, prednji točkovi su od invalidskih kolica, a zadnji od bicikla. Upravljač sam napravio takođe od točka bicikla sa kog sam skinuo bandaš, zupčanici su od velike brusilice, lančanici od bicikla. Imam i drveni menjač, svetlo, stop-svetlo i sirenu – priča Miloš za „Politiku“.
Ovaj skromni mladić kaže da bi bio presrećan kada bi imao jači motor ili motor benzinac, pravi menjač i metalnu konstrukciju, jer bi mogao da napravi auto koji bi se kretao znatno brže od sadašnjeg. Tako bi mogao da se vozi po selu, pa čak i da ode do susednih naselja.
– Auto me gotovo ništa nije koštao, jer sam ga napravio od starih delova, koje mi donose drugovi. Sve robote sam napravio od njihovih polomljenih igračaka. Prošle godine napravio sam robot „M-2“, koji ima pokretnu kameru koja može da snima. Za izradu robota potrebno mi je oko četiri, dok sam auto napravio za tri meseca – dodaje Miloš.
Pre njega napravio je robot „M-1“, koji se navodi daljinskim upravljačem i koji može da podiže lakše predmete.
– Sastavio sam ga od bakarnih, aluminijumskih i polučeličnih žica, flomastera i elektromotora sa starih igračaka. Kada bih imao materijal, mogao bih da napravim pravog robota koji bi pomagao invalidima. On bi mogao da dopre do mesta koje je nepristupačno, „uzme“ predmet koji je potreban i „donese“ ga hendikepiranoj osobi – ističe Miloš za naš list.
Prvi model koji je napravio bila je „formula 1“ na navođenje, koju je uradio za samo tri dana, dok mu je za izradu daljinskog trebalo 10 sati.
Zorica Gligorijević 
----------------------------------------------------------
Fatalna vakcina protiv dečje paralize
Milošev otac Zoran i majka Milanka veoma su ponosni na umeće svog sina.
– Još u osnovnoj školi je znao da popravi skoro svaki električni uređaj. Elektronika ga je oduvek zanimala. Šteta je samo što nemamo para (živimo od poljoprivrede), jer bismo mu kupili materijal od koga bi mogao da napravi prave robote – žali Milošev otac Zoran.
Inače, Miloš je rođen kao zdrava beba, ali je u šestom mesecu dobio kvadriparezu ekstremiteta zato što su mu lekari dali vakcinu protiv dečje paralize u vreme kada je bio prehlađen.

I viseći vrtovi na meti lopova
Pančevo – Među novozasađenim rastinjem pančevačke Narodne bašte, parka u čiju je rekonstrukciju protekle dve godine uloženo milion evra, danonoćno patroliraju tri čuvara. Danilo Bjelica, direktor pančevačkog JKP-a „Zelenilo”, kaže da se park ne može prepustiti huliganima i lopovima. I ma koliko reči direktora izgledale prestroge, valja imati na umu da u Pančevu svake godine nestane ili bude uništeno više hiljada raznih sadnica. I to se dešava u gradu koji hronično pati od aerozagađenja.
– Na zahtev osoblja Dispanzera za kožne bolesti zasadili smo ispred ove medicinske ustanove više od stotinu tuja. Za nekoliko dana, 60 ih je nestalo. Noćni posetioci odneli su ih da ih presade, da rastu u njihovim dvorištima ili kraj vikendica. Još je čudniji primer odnošenja saksija sa „visećim muškatlama” sa tamiškog mosta. Odlučili smo da postavimo „viseće muškatle” sa obe strane mosta preko Tamiša. To je prvi put da je ovaj most tako ukrašen, a, bogme, nije malo ni koštalo. Već prvog jutra posle postavljanja biljaka primetili smo da desetak saksija nedostaje. Svesni da bi i za grad i za našu firmu velika bruka bila da saksije uklonimo, odmah smo organizovali da se biljke postavljene na nosače mosta podignu za jedan metar. Sada čekamo rezultat, ali ne sumnjamo da će biti onih koji će se verati uz most i izlagati opasnosti ne bi li došli do neznatne koristi – kaže za naš list direktor Bjelica.
Ovog proleća, prema podacima pančevačkog „Zelenila”, gradu je darivano oko 60.000 novih sadnica. Bjelica priznaje da su se do sada uvek rukovodili logikom „ne mogu oni toliko da unište koliko mi možemo da zasadimo”. No, priznaje, pitanje je koliko će dugo moći tako.

Para ima samo kada su na vlasti ljubitelji konja
Leskovac – Konjički klub „Dubočica“, ranije „Hisar“, osnovan je 1933. i nekada je okupljao ljubitelje konja iz čitavog južnomoravskog i pustorečkog kraja, a sada samo iz Leskovca i bliže okoline. Ranije su ovde uzgajani pretežno galoperi, ali poslednjih godina se čuvaju kasačka grla.
U štalama kluba trenutno su trideset i tri konja, od kojih su samo dva vlasništvo kluba. Predsednik „Dubočice” Vladimir Tomić kaže za naš list da su do pre nekoliko godina posedovali osam konja, a da sada nemaju novca da se valjano staraju ni o ta dva preostala. I pored takve materijalne situacije, klub je po takmičarskim rezultatima među vodećima u Srbiji.
– Od 2007. za „Dubočicu” se ne izdvajaju sredstva iz lokalnog budžeta, iako je reč o najuspešnijem sportskom kolektivu u Leskovcu. Opstajemo zahvaljujući entuzijazmu i sporadičnoj pomoći grada, zavisno od toga da li je na vlasti koalicija koja voli ili ne voli konje. Recimo, Požarevac, koji takođe ima bogatu konjičku tradiciju, ove godine je za hipodrom izdvojio četrnaest miliona dinara. Subotica izdvaja preko sto miliona godišnje i tamo svakih petnaest dana organizuju konjičke trke. Mi smo drugi u Republici po rezultatima, odmah posle Subotice, a ne dobijamo ni dinar iz budžeta – ističe Tomić.
Leskovačka ergela nalazi se na zemljištu koje pripada Vojci Srbije sa kojom je klub potpisao ugovor o dvadesetogodišnjem korišćenju. Pre tri decenije klub je bio kod Špitaljskog groblja u Leskovcu, sa hipodromom koji je bio izgrađen po uzoru na bečki. Međutim, opština je tu lokaciju razdelila građanima za placeve, a ergela se od tada nalazi na vojnom posedu.
– Dobra strana sadašnje lokacije je to što su tu odlični uslovi za uzgajanje konja i održavanje trka – staza je dugačka 1200 metara, nasuta je sitnom rizlom i njome može da trči 14 grla odjednom. Podesna je i za atletska takmičenja, a uz nevelika ulaganja ovde bi moglo da se izgradi nekoliko teniskih terena, po jedno košarkaško i odbojkaško igralište, staza za rekreativno trčanje i za trening atletičara – smatra Vladimir Tomić.
Milan Momčilović

Krv, suze i bes
Od našeg specijalnog izveštača
Kan – Počelo je baš kako treba. Gromki aplauzi i nasmejana lica posle projekcije Dokterovog filma „Up” koji je, sa naslovom „Do nebesa”, za srpsko tržište otkupila distributerska kuća „Taramaunt”, bogato pripremljena zvanična večera u dvorani „Ambasadori”, pokloni „L’Oreala” za sve zvanice i parti u čast filma otvaranja pun bombona, sladoleda i čokolada, na plaži Hotela „Karlton”.
Jutro je donelo otrežnjenje. Viđeni su prvi filmovi iz glavnog takmičarskog programa, a ako se po jutru dan poznaje, onda je situacija sledeća – 3D crtać „Do nebesa” je najverovatnije i najpozitivniji film ovogodišnjeg Kana. Potom slede – krv, suze i bes. Jedan za drugim pristizaće „Antihrist”, „teološka provokacija” Larsa fon Trira, horor film u kojem svet nije stvorio Bog već sam đavo, Tarantinov film „Neslavna kopilad” (ovaj film će „Taramaunt” u Srbiji prikazivati kao „Prokletnici”), špageti-vestern na temu Drugog svetskog rata sa „tabanjem” i pucanjem, Hanekeova „Bela traka”, crno-beli film o prapočecima nacizma u Austriji dvadesetih godina prošlog veka, Belokijev film „Pobediti” prema istinitoj priči o Musolinijevom nezakonitom sinu, kojeg je otac silom strpao u ludnicu... I tako redom. Van konkurencije, pridružuju im se i filmovi „Agora” Aleandra Amenabara, horor o Aleksandriji ranih hrišćana, pa i novi film Sema Reimija „Odvuci me u pakao”, socijalno-angažovani horor o ženama i vradžbinama...
Čast da započne ovogodišnji takmičarski program pripala je kineskom filmu „Prolećna groznica” Lu Jea, autora koji je i sa prethodnim filmovima „Purpurni leptir” i „Letnja palata” imao problema sa kineskim vlastima (zabrana snimanja od pet godina). Kakve li će tek sada reakcije uslediti kada se spozna da je Jeov novi film zapravo „gej sapunica”, još uvek tabu tema u mnogim azijskim zemljama, a ne samo u Kini. Sam film o dva muškarca i jednoj lepoj ženi, o strasti, nasilju i seksu, prilično je razvučen i ispod je dometa prethodnih Jeovih filmova.
Kontroverzni južnokorejski reditelj Čan-Vuk Park, autor horor hitova kakvi su, bez sumnje, bili oni iz trilogije o osveti, „Oldboj”, pa i „Ja sam siborg, ali to je OK”, ponovo je stigao u Kan. Ovog puta sa visokostilizovanim filmom „Žeđ”, pričom o katoličkom svešteniku koji postaje vampir. Ovaj Parkov film donosi i više liričnosti nego ikada pre, složen je, sinematičan i veoma inventivan, pravi dokaz da se reditelj ponovo vratio u top-formu. Naravno, ne odustajući od svog omiljenog žanra. Na radost sve većeg broja poklonika u celom svetu.
Film Čan-Vuk Parka je samo jedan od devet južnokorejskih filmova koji će ove godine biti viđeni u Kanu u različitim programima (plus činjenica da je reditelj Čang-Don Li, član oficijelnog žirija), kao svedočanstvo o sve većem uzletu ove kinematografije, ali i jedan od čak sedam azijskih filmova koji su uvršteni u trku za „Zlatnu palmu”.
----------------------------------------------------------------
Frensis Ford Kopola: Nova faza u karijeri
(/slika2)Sedamdesetogodišnji, legendarni američki reditelj Frensis Ford Kopola dvostruki je dobitnik kanske „Zlatne palme”. Kanu se često i rado vraća, ali je ove godine načinio presedan. Sa poslednjim filmom „Tetro”, porodičnom dramom snimljenom u Buenos Ajresu, Argentina, sa Vinsentom Galom i Aldenom Erenrajhom u glavnim ulogama, otvorio je nezavisni program „Petnaest dana autora”, koji su svojevremeno osnovali francuski autori nezadovoljni „selektorskom politikom” oficijelnog Kana.
U kratkom susretu za „Politiku”, slavni reditelj pojašnjava ovakvu odluku:
– Slobodan sam čovek. Očigledno je da sam svuda okolo prisutan već dugo vreme, ali se uvek osećam i pomalo frustrirano. Snimio sam mali, nezavisan film, prema sopstvenom scenariju, sopstvenim novcem i onako kako sam želeo, bez da mi bilo ko „pametuje” i uslovljava spolja. Ovo je nova faza u mom životu.
Dugo niste sami pisali scenario, kao veliki reditelj imali ste iza sebe i velike filmske studije?
Od perioda „Kišnih ljudi” i „Prisluškivanja”, retko kada sam pisao, jer me pozicija scenarista–reditelj plašila. Smatrao sam da će me pisanje odvlačiti od posvećivanja pažnje stilu i estetici filma i zato sam se toga okanio. Mogu da kažem da sam novu fazu u karijeri počeo filmom „Youth Without Youth” za koji sam napisao scenario i koji je moj najličniji film, emotivno inspirisan prozom Tenesi Vilijamsa i Judžina O’Nila.
Šta je inspirisalo „Tetro”? Holivudski časopisi tvrde da je ovo i Vaš biografski film? 
Kao i uvek preteruju. Priča „Tetra” je čista fikcija. Storija o ocu – muzičkom tiraninu i njegovim sinovima, od kojih jedan sam sebe smatra umetnikom, a drugi pokušava da uspostavi odnos sa svojim polubratom. Lik oca u ovom filmu je monstrum, nešto poput mitskog junaka iz grčkih tragedija u kojima se otac takmiči sa sinovima. Tvrdim da moj otac nikada nije bio takav, čak ni u trenucima kada sam pobegao iz vojne škole. Ni ja kao otac nisam takav, a nisam ni kao brat.
Da li je istina da ste glavnu ulogu pisali imajući u vidu glumca Meta Dilona?
Istina je, ali su ga unapred ugovorene obaveze sprečile da ulogu prihvati. Mislim da je Vinsent Galo takođe izvrstan izbor. On nosi u sebi dozu misterije, ima i ironično lice. Tokom priprema za film, shvatio sam i da je veoma inteligentna osoba.
Zašto Argentina, a ne SAD ? Finansijske teškoće? 
Recimo da su razlozi i finansijske i umetničke prirode. Kompletan film, uključujući i postprodukciju, uradio sam u Argentini, zemlji koja ima izuzetnu književnu i pozorišnu tradiciju.
----------------------------------------------------------------
Prijem na srpskom štandu 
Povodom današnje premijere filma „Obični ljudi” Vladimira Perišića u programu „Nedelja kritike” (takmiči se za „Zlatnu kameru”, nagradu za najbolji debitantski film), iza koga je stala i moćna producentsko-distributerska kuća „Vajld banč”, na srpskom štandu u Kanu, u organizaciji Ministarstva za kulturu Srbije i FCS-a, biće organizovan prijem.
O našem filmu hrvatski mediji pišu da je „baziran na predlošku Slavenke Drakulić o slučaju plaćenog vojnika Dražena Erdemovića”, ali da „navodno ima malo veze sa stvarnim slučajem”.
U Kanu se pod jedinstvenim brendom „Film in Serbia”, predstavlja i srpska producentska mreža, koja promoviše Srbiju kao zanimljivu destinaciju za produkcije filmova. Jedan od promotera je i Svetozar Cvetković.

Značaj književne kritike
Institut za književnost i umetnost u Beogradu pokrenuo je javnu naučnu raspravu o ulozi i značaju književne kritike u istoriji srpske književnosti, kao i u savremenoj srpskoj kulturi. Rasprava se vodi u okviru projekta „Savremene književne teorije i njihova primena”, u kojem su kao posebne istraživačke oblasti izdvojena izučavanja srpske književnoteorijske tradicije i novih kulturološko-književnih teorija.
Prvi razgovor, održan juče u biblioteci Instituta za književnost i umetnost, bio je posvećen knjizi akademika Predraga Palavestre „Istorija srpske književne kritike 1768-2007”, koju je objavila Matica srpska iz Novog Sada. Ovom knjigom zaokružena su višedecenijska istraživanja srpske književne kritike u Institutu za književnost i umetnost: analizirana je, sintetizovana, metodološki konzistentno obrađena i ocenjena vrednost književnokritičke građe, prethodno objavljene u 25 obimnih tomova. Radni naslov okruglog stola, koji su organizovali Institut za književnost i umetnost iz Beograda i Izdavački centar Matice srpske iz Novog Sada, glasi: Teorijske osnove i kulturno-istorijski kontekst srpske književne kritike u svetlu „Istorije srpske književne kritike 1768-2007” Predraga Palavestre.
Cilj pokrenute rasprave, objasnio je Milan Radulović, rukovodilac projekta „Savremena književna teorija”, jeste dvojak: da se osvetli književna kritika kao integralni sadržaj srpske književnoteorijske tradicije, odnosno kao posebna intelektualna disciplina u kojoj se reflektuju, nadgrađuju i stvaralački primenjuju stariji filozofsko-književni sistemi i da se razmotri sadašnje stanje književne kritike, njen karakter, položaj i uloga u informatičkom društvu, kao i mogućnosti njenog preobražaja i daljeg razvoja na osnovama novih kulturološko-književnih koncepcija.
Vesna Matović kaže da književni kritičari i istoričari, kao i pisci, žive u istoriji. To važi i za ediciju srpske književne kritike i za Palavestrinu „Istoriju”. Taj osobeni ugao u sagledavanju razvojnih etapa srpske književne kritike, njeno vrednovanje i sistematizacija, objedinjeni snagom jedne ličnosti, dali su srpskoj kulturi ovu vrednu, obimnu, izazovnu, povremeno kontroverznu „Istoriju”. Autor je, kako je sam rekao, stao na među. I danas stoji na toj međi dok razgovaramo o njegovoj knjizi, ali i o srpskoj kritici, problemima i perspektivi njenog proučavanja. Uz napomenu da je reč o „mendeljejevski urađenom poslu”, Miro Vuksanović je istakao da je Palavestrina knjiga, svedočeći o rastu srpske građanske duhovnosti, pod njom kao sigurnim zaklonom, napisana u slavljenje beogradskog stila i da je napisana upravo takvim stilom.
Književna kritika je, naglašava Predrag Palavestra, prvi i pravi jezik kulture svoga vremena, ona je oblik stalnog dijaloga prošlosti i sadašnjosti, ključni vid saznanja o svetu književnosti. Književnost svake epohe ostvaruje se u jeziku te epohe. Preko svog jezika, istorija književne kritike je kritička istorija savesti i svesti jedne kulture.
Ivo Tartalja je u dvotomnom Palavestrinom delu izbrojao 330 odrednica o kritičarima, što je pravi podvig. Kritičari su grupisani po srodnosti, ponekad se preko kritike analizira i sam kritičar. Tartalja se posebno osvrnuo na terminološko određenje stvaralačke i istorijske kritike. Reč je o kapitalnom delu, kaže Svetozar Koljević, a svakom kapitalnom delu može se dati i poneka primedba. Književna kritika je, naravno, važna, ali konačni sud o vrednosti književnog dela daju obični čitaoci. Milan Orlić kaže: kapitalno delo sa kapitalnim problemima. On smatra da je poenta u pristupu. Zlatna mera je sadržana u sintezi ukusa i odgovornosti. Ona je najbolji rezultat poetičke vrednosti kritičarskog diskursa. To je mogući smisao i svrha književne kritike.
Palavestra je svojom knjigom, njenom kompozicijom i strukturom, smatra Marko Nedić, pred čitaoce i buduće tumače izneo veliku sumu znanja, stavova, sudova, zaključaka, analogija, tumačenja i činjenica, ne samo duhovne, nego i materijalne prirode. Mileta Aćimović Ivkov je citirao Tina Ujevića: „Potreban je dijalog kritike, zatim kritika kritike same”, smatrajući ovu izjavu veoma podsticajnom. Miodrag Maticki je govorio o počecima književne kritike, pre i posle Vuka St. Karadžića, Vladislava Gordić Petković o Isidori Sekulić u Palavestrinoj „Istoriji”, Stojan Đorđić o književnokritičkim izazovima, Aleksandar Jerkov o književnoj kritici i kulturnoj ideologiji, a Bojan Jović o kritici u sistemu nauke o književnosti.
Svi radovi sa okruglog stola, bilo je tridesetak učesnika, biće objavljeni u posebnom zborniku.

Kći Saragose stiže sa severa
Nije malo Beograđana koji se spremaju za „vikend u Novom Sadu”, a sve zbog velikog plesa – za oči. Podsećamo, sutra i u nedelju uveče, na sceni Srpskog narodnog pozorišta, Mihail Barišnjikov i Ana Laguna odigraće svoja „Tri sola i duet”. Dvoje velikih igrača, koji za svoje godine, a prilično ih je, ne mare, krenuli su na svoju veliku evropsku turneju. Medijska pažnja mahom je fokusirana na Mišu, Rusa sa Brodveja. Ovo je prilika da publici malo izoštrimo i lik njegove izvanredne partnerke Ane Lagune, „Španjolke sa severa”, koju Barišnjikov nije slučajno odabrao.
Nekad devojka sa juga, davno je svoj novi dom našla na severu Evrope, premda Ana Laguna, kao i njen partner Miša, pripada, iznad svega, svetu pozornice. Tamo gde si najveći i gde te najviše vole. Rođena 1954. u Saragosi, igru je učila od Marije de Avila, poznatog pedagoga. Profesionalnu karijeru započela je u Madridu, ali se uskoro (1975) seli u Stokholm, u ugledni Kulberg balet (pre mesec dana u „Sava centru” zatvorio je Šesti beogradski festival igre). Neko vreme radila je i u čuvenoj holandskoj kompaniji NDT, pa se opet vratila u Skandinaviju, jer ona je, često je isticano, bila „srce i duša Kulberg baleta”.
Govoriti o umetnosti Ane Lagune nemoguće je bez pomena velikog švedskog koreografa Matsa Eka. Ne toliko zato što je njen suprug, već zbog njegovih reči: ona je moja muza! Zato i ne čudi što su dva od četiri komada koje će videti publika u Novom Sadu sa njegovim potpisom. Osim toga, i on, kao i Barišnjikov, ne obazirući se na godine, povremeno je Anin partner i na sceni, kao nedavno na festivalu igre u Hjustonu. Odigrali su njegovu koreografiju „Sećanje”, a posle ona sama numeru „O, solemio”, ples uz glas Lučana Pavarotija. Skoro sve glavne role u svojim najboljim koreografijama Mats Ek podario je „svojoj muzi”. Naslovi su: „Žizela”, „Labudovo jezero”, „Karmen”, „Dom Bernarde Albe”... Tu su i oni najpoznatiji, klasični, ali sa jednim novim, duhovitim čitanjem. Mats Ek jeste klasik, ali savremene igre. Ana Laguna igrala je i u predstavama drugih velikih koreografa: Kilijana, Bežara, Duata, Naharina, Forsajta...
Osim što povremeno igra sa Mišom Barišnjikovim, Ana Laguna već dugo prenosi koreografska dela svoga supruga na prestižne plesne pozornice sveta. Mats Ek, koji je od majke Birgit Kulberg (osnovala čuvenu kompaniju) nasledio ljubav za igru, a od oca glumca Andersa za pozorište, sve je aktivniji kao reditelj dramskih predstava. Ana je pošla sa njim i u tu umetničku „avanturu” i pominje se njena rola u Ekovoj „Andromahi”.
Za svoja mnoga dobra dela u umetnosti igre Ana Laguna često je nagrađivana, u raznim zemljama. Izdvojimo samo jedno priznanje, titulu koju joj je dodelio rodni grad, „Kći Saragose”. Gotovo mitski zvuči, zaista!

Ističe rok za drugu ratu poreza
Poslednji rok za plaćanje druge rate godišnjeg poreza na imovinu ističe danas. Vlasnicima nekretnina koji ovu četvrtinu iznosa iz prošlogodišnjeg rešenja ne plate danas počeće da se obračunava zatezna kamata koja iznosi 0,065 odsto na dan, odnosno 23,5 odsto na godinu.
Zoran Vasić, pomoćnik direktora Poreske uprave Srbije, kaže da iako rešenje za plaćanje godišnjeg poreza na stanove nije stiglo, vlasnici treba da plate i drugu ratu. I to na osnovu prošlogodišnjeg rešenja, kako bi izbegli plaćanje navedene kamate.
Ali, građane koji su voljni da plate ceo porez odjednom vraćaju sa šaltera, uz obrazloženje da mogu da plate samo drugu ratu, iako nisu izmirili dug za prvu, jer čekaju nova rešenja s većim iznosima. Međutim, Vasić kaže da svaki vlasnik nekretnina ima pravo da izmiri dug odjednom i da mu to niko ne može osporiti.
Vlasnik nekretnina koji je odjednom izmirio dug u obavezi je da, kada stigne novo rešenje u roku od 15 dana, plati razliku između polovine utvrđene obaveze po novom i polovine utvrđene obaveze iz starog rešenja. Ipak, ne mora da znači da će razlike i biti, jer vlasnik nekretnina može celokupnom uplatom poreza biti u pretplati za drugu ratu.
Ukoliko nova rešenja stignu između roka za plaćanje druge i treće rate, 15. maja i 15. avgusta, i vlasnik nekretnine utvrdi da treba da plati više, jer je porez zbog novog obračuna veći, dužan je da namiri razliku između sabranog iznosa uplaćenog 15. februara i 15. maja i polovine novoutvrđenog nameta za ovu godinu.
Preostale dve rate na naplatu dospevaju 15. avgusta i 15. novembra. Vlasniku nekretnine će se kamata zaračunavati samo ukoliko u roku od 15 dana od dana prispeća novog rešenja ne izmiri tu svoju obavezu, pojašnjava Vasić.
Građani plaćaju porez na imovinu koju steknu ili započnu da koriste u toku godine.
U Poreskoj upravi kažu da ukoliko ni do 15. avgusta građanima ne stignu rešenja za ovu godinu, vlasnici nepokretnosti treba da plate i taj deo, rukovodeći se iznosom koji su imali na uplatnici 2008. godine.
Razlog što rešenja nisu stigla na vreme ni lane, a kasne i ove godine, jeste to što je ovaj posao sada u nadležnosti opština, a ne Republičke poreske uprave. Lokalne samouprave, zbog obima posla, a naročito zbog novog utvrđivanja načina obračuna poreza, nisu tehnički u mogućnosti da na vreme dostave ova rešenja.
Iako bi trebalo da se za osnovicu obračuna novog poreza na imovinu uzima 75 odsto cene po kojoj su se nekretnine na nekoj lokaciji prodavale prošle godine, opštine imaju pravo da same utvrđuju tržišnu vrednost po kojoj je neki stan može da se proda. Na osnovu toga same obračunavaju porez za neki stan ili kuću. Zbog toga računi za ovaj porez od ove godine mogu biti šaroliki.
J. Petrović

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Za sir nema nadležnih
Sjenica – Priča o tonama neprodatog sira u omanjem pešterskom selu Fijulje, koji tamošnji stočari spremaju da „sahrane“ u duboku jamu, izgleda nije ni doprla do zvaničnika. U regionalnim ograncima Privredne komore i Zadružnog saveza kažu da nisu nadležni za nevolje pojedinih poljoprivrednika i gazdinstava. Doduše, u sjeničkoj opštini tvrde da će početkom naredne nedelje u Beogradu tražiti pomoć i trajno rešenje.
Jedino su naši čitaoci reagovali predlozima i savetima kako da se spase 60 tona sira. Govorili su o tome kako pronaći tržište, kako doći do krajnjeg kupca da bi sir umesto na otpad stigao ne trpezu potrošača... Bilo je čak i predloga o samoorganizovanju čitalaca budućih kupaca sira, a sve to, uglavnom, zarad nesebične solidarnosti sa sjeničkim stočarima.
– Javljali su se i nama, ovde u selo – kaže u telefonskom razgovoru Živomir Vujović iz Fijulja. – Pitaju pošto je sir, kupili bi, vele, kacu-dve od po 50 kilograma. Nemamo unapred određenu cenu, zavisi i od toga koliko ko kupuje. Recimo ranije kad nakupcu kažemo dva evra, on uzme za 1,8, ali već sutra ucenjuje, nudi 1,6. Za pare čekamo i po godinu dana. U septembru prošle godine prodao sam dve tone, a novac još nisam dobio... U mlekari imam tri, četiri tone lanjskog sira i ne znam šta ću, dolazi novi, kao i topli dani...
Iz Fijulja javljaju da od pre dva dana ne dolaze ni otkupljivači mleka.
– Bilo nam je i to od koristi, iako smo za litar dobijali u proseku po 13 dinara – veli Vujović.
Pešterskim stočarima se savetuje da sami „izađu na tržište“, a oni kažu da bi se teško snašli. Oni su proizvođači i najbolje znaju da gaje stoku i prave sir. Drže do pedeset grla krupne stoke i po stotinak ovaca. Sir prodaju trgovcima iz Sjenice, Novog Pazara... Tako je bilo decenijama, sve do ove godine, kada su se trgovci okrenuli drugim, unosnijim poslovima. Sada se pitaju gde su ti krajnji kupci, kako do njih stići iz Fijulja, udaljenog sela na ogromnom pešterskom prostranstvu.
– Ma, nama ništa ne preostaje nego da sir bacimo i ubuduće smanjujemo broj stoke. Ne tražimo od države kredite, ni povlastice, već samo pomoć da možemo prodati ono što proizvedemo – ukazuje Vujović.
A Mladomir Novaković, predsednik Regionalne privredne komore u Kraljevukoja „pokriva“ i područje Pešteri, kaže: – Nismo nadležni za poljoprivrednike kao pojedince. Oni nisu pravna lica, nisu članovi komore, kao što su to firme prehrambene industrije.
Sličan odgovor dobili smo i od Stevana Radojičića, predsednika Zadružnog saveza koji, takođe, kaže da su u njihovoj nadležnosti samo udruženi poljoprivrednici, recimo u zadruge...
Ipak, predsednik sjeničke Skupštine opštine Harum Hajradinović kaže da zna za nevolju stočara ne samo u Fijulju, nego i u drugim selima na Pešteri.
– Ovde sam tek tri meseca, od promene skupštinske većine, ali početkom naredne nedelje sa saradnicima idem u nadležna ministarstva u Beograd da tražimo rešenje. Predložićemo da se, recimo, olakša izvoz sira u Crnu Goru, kao i transport ka gradovima Kosmeta... Tražićemo i da se na ovom području poboljša putna mreža, kako bi kupci lakše dolazili do ovih sela, a ovdašnji proizvođači do pijaca – kaže Hajradinović.
Ali, pešterskim stočarima „gori pod nogama“. Stižu letnje vrućine, a njih lanjski sir u mlekarima teško podnosi.

„A-tek” se ne oglašava
Bor – Ni posle produžetka roka, do 15. maja, nije stigla zvanična ponuda austrijske kompanije „A-tek”, koja je jedina otkupila tendersku dokumentaciju, da bude strateški partner RTB „Bor“. Tako se, u stvari, pokazalo da su bili u pravu oni koji su nagoveštavali da će austrijska kompanija u vlasništvu Mirka Kovača opet nastojati da ucenama, u pregovorima sa srpskom vladom, izmeni uslove tendera u svoju korist. Pre svega time što će izdejstvovati da naša država preuzme brigu o socijalnom programu, kojim bi se broj zaposlenih rudara i metalurga u borskoj kompaniji (u Boru i Majdanpeku) smanjio sa 5.000 na 2.200 radnika.
Boranima, svakako, nije svejedno što se predstavnici „A-teka” ne oglašavaju. Posebno brine što niko od predstavnika te kompanije od 21. aprila nije ni dolazio u Bor.
Hrabri, međutim, nada da takvi ucenjivački pokušaji nisu prošli, jer je upravo, pre dva dana, državni sekretar u Ministarstvu ekonomije i regionalnog razvoja Nebojša Ćirić izjavio, u razgovoru sa predstavnicima Bora, da otpuštanja radnika u borskom kombinatu, kako bi to neki želeli i kako su raznim izjavama spekulisali, neće biti. Takve izjave dolazile su i iz austrijskog „A-teka”, ali su ih davali i neki naši ekonomisti i pojedinci iz borskog kombinata. Izvesno je, veli Ćirić, jedino da će o višku radnika moći da odluče samo Vlada Srbije, rukovodstvo i sindikat RTB „Bor“, kao i da će radnici moći da odu samo dobrovoljno, uz odgovarajuću otpremninu.
Državni sekretar Ćirić kaže da će borskom kombinatu ići naruku to što se uvode povoljni krediti za likvidnost i investicije onim preduzećima koja izvoze. A „Bor” je upravo takvo preduzeće koje može da računa na subvencionisane kredite i do iznosa od četiri miliona evra.
U RTB-u ne žele da komentarišu ništa u vezi sa ponašanjem „A-teka”. Zvanično, on je i dalje jedini mogući ponuđač, sve do danas u 16.30 časova, kada ističe poslednji rok za dostavljanje ponude. Tek posle tog roka, u „Boru” će biti spremni da govore o daljim planovima.
Stojan Todorović
---------------------------------------------------------
Ucene neće proći
U većinskom Samostalnom sindikatu RTB „Bor“ kažu da nikakve nove ucene austrijskog „A-teka” (koji ulaganjem 116 miliona dolara u rudarstvo treba da postane vlasnik 40 odsto borske kompanije) neće proći.
Predsednik tog sindikata Draga Aleksić kaže da podržava protivljenje direktora ove kompanije Blagoja Spaskovskog da može doći do otpuštanja većeg broja radnika. Aleksić kaže da će radnici moći da odu samo dobrovoljno, sa otpremninom od 750 evra po godini staža, koliko su dobili i zaposleni u EPS-u.

Zaobilaze ostatak „Zorke”
Šabac – Agencija za privatizaciju odložila je prodaju fabrike „Mineralna đubriva“, najveće od deset preostalih članica holding kompanije „Zorka“ u Šapcu, koja je trebalo da bude održana danas. Novo javno nadmetanje zakazano je za 19. jun, a imovinu koja se nudi potencijalni kupci mogu da razgledaju do 10. juna. Na prethodna dva oglasa za prodaju fabrike niko se nije javio.
Procenjena, likvidaciona vrednost „Mineralnih đubriva“ iznosi 6,8 miliona evra. Na prodaju je nekoliko desetina poslovnih zgrada, oprema i 150.000 kvadrata građevinskog zemljišta, a kupac ima obavezu da preuzme sve preostale radnike, kao i da u roku od jedne godine pokrene proizvodnju. Početna cena za treći (prolongirani) krug iznosi 3,29 miliona evra.
Direktor Ilija Nenadović kaže da se nada da će fabrika konačno dobiti vlasnika, iako privatizacija dolazi u vreme ekonomske krize. Izuzev nekih poslova, proizvodnja je stala još pre dve godine, a radnici se izdržavaju od subvencija države, dobijaju mesečno po 14.000 dinara. Od 297 zaposlenih, u poslednjem socijalnom krugu njih 220 se prijavilo za dobrovoljni odlazak.
Nije uspeo ni prvi (24. aprila) pokušaj prodaje „Zorkinog“ društva „Ekonomsko-pravni poslovi“, po početnoj ceni od 202.800 evra. Novo javno nadmetanje zakazano je takođe za 19. juni, a cena je niža za 51.000 evra. Društvo ima dve poslovne zgrade, ukupne površine 770 kvadrata i 17 zaposlenih, od kojih se 14 prijavilo za socijalni program.
Agencija je za 29. maj objavila i javni poziv za prodaju „Zorka sigurnosti“, društva koje zapošljava 40 radnika. Od imovine tog društva najvrednija je poslovna zgrada od 690 kvadratnih metara, takozvani Vatrogasni dom, a početna cena je 280.000 evra.
Pripreme za privatizaciju šabačke „Zorke“ počele su još 2002. godine, usvajanjem programa restrukturisanja, koji se neočekivano otegao punih sedam godina. U međuvremenu, podati su profitabilni „Nemetali“ i nekoliko manjih članica, a u trećem socijalnom krugu od preostalih 930 radnika za dobrovoljno napuštanje posla prijavilo se njih 630.

Autoput od Beograda do Čačka dogodine
U narednih šest meseci trebalo bi da bude sačinjen glavni projekat za autoput od Beograda do Čačka i okončana eksproprijacija zemljišta od Ostružnice do Ljiga. Izuzimanje zemljišta na tom delu trase uslov je da u martu sledeće godine počne gradnja prve deonice. Pošto se pokazalo da je izgradnja infrastrukture jedna od ključnih antirecesionih mera, jer upošljava veliki deo privrede i podstiče potrošnju, odlučeno je da ovaj projekat, koji je posle propasti koncesije bio pod znakom pitanja, ipak bude realizovan.
Još se ne zna kako će biti finansiran, ali, kako saznaje „Politika” , pominju se koncesija, zajmovi kod međunarodnih finansijskih institucija i budžetska sredstva.
Budući da je bivši koncesionar za autoput Horgoš – Požega upravo postavljao pitanje isplativosti izgradnje dela od Beograda do Čačka zbog slabe frekvencije automobila, podaci „Puteva Srbije” pokazuju da ekonomska računica postoji.
Protok oko 16.000 vozila dnevno na putevima u našoj zemlji je dovoljan da autoput bude rentabilan. Na putu od Lipovačke šume do Ćelija dnevno prođe od 10.000 do 20.000 vozila, u zavisnosti od deonice. To znači da je izgradnja deonice od Ostružnice do Ljiga potpuno opravdana. pošto se osim frekvencije automobila pri analizi u obzir uzima i bezbednost na putevima i ravnomerni razvoj zemlje, razloga za izgradnju autoputa prema Čačku i te kako ima.
Prema preliminarnoj proceni, 78 kilometara od Beograda do Ljiga bi koštalo oko 280 miliona evra, deonica od Ostružnice do Umke oko 23 miliona evra, a 7,6 kilometara puta Umka – Obrenovac staje 65 miliona evra. Obrenovac – Ub je sledeća deonica koja bi koštala oko 70 miliona evra, zatim Ub – Lajkovac 49 miliona evra, a 24 kilometra od Lajkovaca do Ljiga 72,5 miliona evra.
Za koju od ovih deonica će prvo biti objavljen tender zavisiće od novca kojim država raspolaže. Budući da se ovih dana čulo da bi autoput prema Čačku mogao da bude finansiran iz budžeta, najverovatnije bi to bila neka od jefitnijih deonica.
M. Avakumović

Bageri samo za protokol
Subotica – Nije tačno da radovi stoje, ali juče je padala kiša, a kada pada kiša, u Vojvodini je blato, kaže za „Politiku” Dušan Damjanović, direktor Preduzeća za puteve „Beograd”, odgovarajući na pitanje zbog čega je prazno gradilište na 38. kilometru autoputa od državne granice.
Damjanović tvrdi da nema zastoja na gradilištu i da se radovi nastavljaju pripremom terena, obeležavanjem trase, geodetskim ispitivanjem i analizom zemljišta.
– Gradilište je protokolarno otvoreno na 38. kilometru, i tu će biti radovi nastavljeni, a istovremeno, mašine selimo i na 28. kilometar, gde takođe počinjemo od sledeće sedmice. Ne može iz mesta da se skače, moramo da obavimo pripreme – kaže Damjanović.
Napušteno gradilište na 38. kilometru izazvalo je veliku pažnju javnosti i medija jer je na otvaranju početka radova na završetku leve strane autoputa od državne granice ka Novom Sadu u nedelju, kojem je prisustvovao celokupan državni vrh, za potrebe tog protokolarnog otvaranja, Preduzeće za puteve dovuklo desetak teških kamiona natovarenih šljunkom. Zaravnjeno je pedesetak metara zemljišta, a već u ponedeljak pre podne te mašine su sklonjene na neku drugu lokaciju. Teško je poverovati da su putari u ponedeljak izveli „selidbu” sklanjajući se od kiše koja je pala u sredu, ali je verovatnije da nijedna propagandna služba ne može da odoli pojavi teških mašina na gradilištu.
Direktor Damjanović kaže da izgradnja desetak kilometara autoputa, koju je na tenderu dobilo Preduzeće za puteve „Beograd”, ne bi trebalo da predstavlja problem i da će posao biti završen u dogovorenom roku, za šest meseci. On takođe dodaje da je ovde zemljište eksproprisano, prijavljeno gradilište, i da je ostalo još da se, u pojedinim detaljima, kompletira dokumentacija.
Da se radi o gradilištu govori tabla koja stoji na 38. kilometru sa simbolima Republike Srbije, Koridora 10, nekolicine izvođača, ali nema podataka koji su inače obavezni na svakom prijavljenom gradilištu – o tome ko gradi, na osnovu koje dozvole, ko finansira gradilište i o rokovima izgradnje.
Iako se naziva autoputem, saobraćajnica na Koridoru 10 od državne granice do Novog Sada, za koju se inače plaća putarina u visini od 330 dinara, smatra se „putem rezervisanim za saobraćaj motornih vozila” jer ima ukupno tri trake za oba pravca. To je jedan od razloga zbog čega je na ovoj deonici, iako je reč o potpuno ravnom, preglednom putu, zabeležen veliki broj teških saobraćajnih nesreća.
Aleksandra Isakov

Nema istrage protiv Veselinova
Drugi opštinski sud u Beogradu ustanovio je juče da nema elemenata za pokretanje istrage protiv Dragana Veselinova, nekadašnjeg ministra poljoprivrede, zbog sumnje da je lažno svedočio na suđenju njegovom vozaču Stevanu Bakalovu, osuđenom zbog izazivanja saobraćajne nesreće u kojoj je 2003. godine poginula Katarina Marić.
Odlučujući po žalbi advokata Dragana Veselinova, Krivično vanpretresno veće suda, preinačilo je ranije rešenje istražnog sudije o sprovođenju istrage protiv Veselinova i,kao neosnovan, odbio zahtev porodice Marić da se istraga sprovede.
Istražni sudija je posle saslušanja Veselinova 4. marta, pokrenuo istragu protiv bivšeg ministra, ali je njegov advokat uložio žalbu na tu odluku.
Ovaj postupak je bio pokrenut na zahtev porodice Marić, s obzirom na to da tužilaštvo nije po službenoj dužnosti pokrenulo krivični postupak protiv Veselinova, zbog nedostatka dokaza, pa je Katarinina porodica preuzela gonjenje. Porodica Marić tereti Veselinova zbog davanja lažnog iskaza, jer je tokom suđenja izjavio da je Bakalov neposredno pred nesreću prošao kroz zeleno svetlo na semaforu, dok je Okružni sud koji je osudio Bakalova, utvrdio da je vozilo u kojem je vozio tadašnjeg ministra poljoprivrede, prošao kroz crveno svetlo, udarilo u banderu i „pokosilo” Katarinu Marić 15. aprila 2003. godine.
Na saslušanju pred istražnim sudijom Veselinov je ponovio svoj raniji iskaz pred Okružnim sudom, da je njegovo službeno vozilo, kojim je upravljao Bakalov prošlo na semaforu kroz zeleno svetlo.
Vrhovni sud Srbije smanjio je presudu Okružnog suda i osudio Bakalova, umesto pet na četiri godine zatvora zbog teškog dela protiv bezbednosti javnog saobraćaja. Sud je utvrdio da je Bakalov, prošavši kroz crveno svetlo na semaforu, izazvao saobraćajnu nesreću u centru Beograda u kojoj je poginula Marićeva, a tri osobe povređene.
M. D.

Subotić se javno obratio Javnom servisu RTS-a
Stanko Subotić, zatražio je juče, pozivajući se na odredbe Zakona o javnom informisanju, da Radio-televizija Srbije objavi odgovor na tvrdnje Aleksandra Tijanić o njemu i to u istom delu programa u kojem su plasirani stavovi generalnog direktora Javnog servisa.
U pismu upućenom RTS-u, Subotić je najavio da priprema video i pisanu izjavu o svemu što se događalo od 1995. do 2008. godine u Srbiji, koju će ubrzo da uputi Specijalnom sudu i srpskoj javnosti.
Detaljno će, tom prilikom, najavio je Subotić, da govori o brojnim događajima u vezi s njim i kampanjom koja se protiv njega vodi, ali su uticali i na celokupnu političku situaciju u zemlji, o čemu, kako tvrdi, poseduje dokaze relevantne za sud.
Subotić je saopštio da je podneo krivičnu prijavu tužilaštvu, kojom zahteva da se ispita delovanje tima savetnika predsednika SRJ Vojislava Koštunice, među kojima je bio i Tijanić.
„Uprkos neshvatljivom odnosu koju vlada Demokratske stranke danas ima prema događajima koji su prethodili atentatu na premijera Đinđića, i dalje verujem da će pravda i u Srbiji biti za mene dostižna, kao što je već bila u Švajcarskoj, Francuskoj, Rusiji i drugim zemljama u kojima je dokazana moja nevinost. Verujem da će kad-tad biti otkriveni i osuđeni pravi krivci i svi, sada još uvek sakriveni, pomagači u ubistvu najprogresivnijeg srpskog premijera”, istakao je Subotić, koji se inače nalazi na Interpolovoj poternici srpskog pravosuđa zbog šverca duvana.
D. Č.
-----------------------------------------------------------
Portparol VAC-a o Tijaniću
Povodom reakcije Aleksandra Tijanića, generalnog direktora Radio-televizije Srbije, na izjavu Boda Hombaha, portparol nemačke medijske grupacije VAC, Paul Binder, poslao je izjavu „Politici”:
„Imena učesnika susreta 19. maja 2005. godine su dokumentovana i mogu lako da se dokažu. Do sada nijedan direktor u VAC-u nije zaradio 1,5 miliona evra.”

Kako se štiti važna ličnost
Antiterorističke jedinice MUP-a Srbije i bataljon specijalne namene Vojske Srbije Kobre izvele su juče pokaznu vežbu tokom koje je simulirano više varijanti napada na važne ličnosti. Vežba je održana u Nastavnom centru policije u Kuli, poznatom po tome što je to do 2003. godine bila baza zloglasne Jedinice za specijalne operacije.
Na vežbi je pokazano na koji način se štiti važna ličnost u slučajevima napada fizičkom snagom, nožem, pištoljem i vatrenim oružjem. Učestvovali su pripadnici Žandarmerije, Specijalne antiterorističke jedinice (SAJ) i Protivterorističke jedinice (PTJ), Kobri i francuske antiterorističke jedinice Raid, koja je organizovala obuku jedinica iz Srbije. Vežbi su prisustvovati i pripadnici specijalnih jedinica Hrvatske, Bosne i Hercegovine, Crne Gore i Bugarske.
Pokaznu vežbu su posmatrali ministri unutrašnjih poslova i odbrane Ivica Dačić i Dragan Šutanovac i ambasador Francuske u Srbiji Žan Fransoa Teral. Čini se da su Dačić i Šutanovac, zajedničkim pojavljivanjem na vežbi, hteli da demantuju pisanje pojedinih medija da postoji sukob na relaciji MUP – Vojska, budući da se ministar odbrane juče nije pojavio na trilateralnoj vojnoj vežbi „Tisa 2009”, kod Titela, već je došao u Nastavni centar MUP-a u Kuli.
Dačić je rekao novinarima posle vežbe da su specijalne jedinice policije i vojske ponos Srbije i da je siguran da će uspešno odgovoriti svim bezbednosnim izazovima.
Ministar odbrane Dragan Šutanovac je rekao da to nije prva zajednička vežba vojske i policije i da je razmena iskustava jako važna, kao i da su zajedničke vežbe dobre i za vojsku i za policiju i za bezbednost građana.
Ambasador Teral je kazao da Francuska ima iskustva sa terorističkim napadima u metrou u Parizu, a da su francuske jedinice raspoređene u Libanu i Avganistanu i da je vežba inspirisana situacijama u tim zemljama.
Vežba je izvedena pred posetu američkog potpredsednika Džozefa Bajdena, za koju je Dačić rekao da je bezbednosni izazov i da će državni organi koji se bave bezbednošću pripremiti sve uslove kako bi ta poseta protekla bez problema.
Prema njegovim rečima, policija i službe bezbednosti Srbije danima sa američkim službama bezbednosti pripremaju posetu Bajdena.
–Čini mi se da građani ne razumeju dovoljno, ili im nije dobro objašnjeno šta znače mere bezbednosti kada je u pitanju zaštita određenih događaja i ličnosti – naveo je Dačić.
Ministar policije je rekao da Srbija ima međunarodnu obavezu prema svim zvaničnicima iz inostranstva i da će zato policija i drugi državni organi ispuniti te obaveze.
-----------------------------------------------------------
Bajdenova poseta
„Mere bezbednosti biće podignute na najveći mogući stepen”, rekao je Dačić novinarima u Kuli i dodao da to podrazumeva zatvaranje određenih ulica gde povorka automobila treba da prođe, zabranu javnih skupova na određenim mestima...
D. T.

POSLEDNjI MOHIKANCI
„Meni je naneto veliko zlo, ali ja živim u nadi jer nemam dva srca...”, Motavato (Crni Kotao), poglavica Južnih Čajena
Sve oči bile su uprte u Serža Bramerca dok je obavljao detaljan tehnički pregled srpske saradnje sa Haškim tribunalom.
Još na početku sastanka, gospodin Serž je osuo paljbu na naše poslovično zbunjene zvaničnike, koji su se drznuli da prokomentarišu neprikosnovenu presudu kojom je Veselinu Šljivančaninu utrostručena kazna zato što je „znao i mogao da spreči”. Ovo će uticati na to da se u Srbiji još uvek ne sudi za ratne zločine, rekao je. Od njegove reči zavise i sudbine nekoliko miliona nezaposlenih, slabo plaćenih i od sveta izopštenih, koji željno iščekaju da se SSP konačno izvadi iz džinovskog zamrzivača-sandučara Unije, pa da se konačno nađe koja mrvica i na njihovim trpezama. Nažalost, nismo mi Hrvatska, kojoj je „sasvim zasluženo”, dato pravo da sudi svojim ,,braniteljima”, pa je tako Branimir Glavaš dobio celih deset godina, kao da nije terao ljude da piju nektar iz akumulatora i bacao vezane leševe u reku, ko džakove krompira. Nakon toga, „otiša je Šime” u BiH i nikom ništa. Vratio se ko Halid majci u Bosnu i poslao razglednicu. Možda će na leto da se spusti kod Agima u prelepu demokratsku nam Kolumbiju, gde ima banana i koke kol’ko ti duša ište, a i ne računa se ako si nekog roknuo pre 2005! Kad još izvadimo iz naftalina Nasera, Ramuša, Fatmira i još neke „zaboravljene asove”, potpuno je logično zašto je neko od naših zvaničnika bio dovoljno slobodan da se zapita zašto onda Šljiva dobi 17 godina? To, naravno, Bramerca ne zanima. Karla je tražila rezultate, a on traži magiju. Ako ne znate gde su, stvorite mi Mladića i Hadžića. Pitajte ako treba i Milana Tarota. Kad on kaže tarot neka cela Srbija kaže Ratko, i tako 100 puta. Džaba nam sve te gomile dokumenata i podataka koji su ovi naši spremili za haškog tužitelja. Čovek je poneo mali kofer za toliku gomilu papirčina, ali bi rado u taj kofer spakov’o Mladića i prošvercovao ga u Hag ko Bora Todorović Nikolu Koju u „Sivom domu”. Dobro je da nam nije merio uši i glave, da vidi da l’ je to po standardima. To je stari belgijski metod sa se razdvoje Tutsi i Huti.
Činjenica je da se od Srbije traži nešto što nikada nikome nije traženo. Budite pravi „nindža ratnici”, još samo jedna prepreka, pa još jedna... pa na sledeći nivo. Samo još da smekša Holandija, nekada najveća kolonijalna sila, tako dobra i plemenita prema primitivnim domorocima, tako slaba na viski i čokolade. Možda nam i ponude da za udice i đinđuve otkupe Beograd, kao nekad Menhetn od Indijanaca. Sreća za Vilema Kifta da u ono vreme nije postojao neki tribunal koji bi ga osudio za genocid nad Raritanima. O tome naravno nema skoro ništa ni na Internetu ni u istorijskim knjigama. Nije postojala ni ,,Žuta kuća”. Tako bi i ostalo da ne bi ekipe „Reakcije” da stavi glavu u torbu i pronađe ono što Unmik „nije mogao da nađe”. Za njih je malo nagrada NUNS-a. Trebalo je da se Tadić seti da im dodeli neki orden, a mogla je to da učini i naša Crkva. Do sada se orden Svetog Save dodeljivao zaslužnim građanima tipa Karić, Mišković, Slobodan C-market Radulović itd.
Možemo samo da zamislimo šta bi bilo da je ova kuća Ivice i Marice pronađena negde u Šumadiji! Svi znamo da Srbija jeste društvo koje je po mnogo čemu manjkavo, opterećeno korupcijom i previše ispolitizovano, ali daleko od toga da su drugi toliko bolji od nas, i da ne zaslužujemo šansu. Uostalom sve je puka politička volja, a priča o standardima samo je tu da zamaže oči. Setimo se kako su Bugarska i Rumunija potpuno nespremne primljene u Evropsku uniju. Biće primljena i Hrvatska, i to bez rešenog pitanja izbeglica i njihove otete imovine, biće primljena i Albanija bez infrastrukture i ljudskih prava, sa trgovcima ljudima i ljudskim organima. A gde smo tu mi? Ovaj narod je posle svega što je preživeo više nego zaslužio da živi. To nije pitanje članstva u nekoj nadnacionalnoj zajednici, to je osnovno ljudsko pravo zagarantovano svim zakonima, i zemaljskim i nebeskim. To je i pravo da se slobodno krećeš po Zemljinoj površini, bez da te neko trpa u redove i kaveze ko da si šugav.
Kako slabi ovaj evroentuzijazam i sklonost ka širenju porodice, može lako da se desi da nas ne prime još dugo tamo gde po svemu već odavno pripadamo. Možda se Unija i raspadne. Bez obzira na to, mi nikako nismo zaslužili da nas neko večito tretira kao građane drugog reda, da nam stalno govori da smo dobri,ali da treba još malo da se popravimo. Jer kao što stara indijanska poslovica kaže: „Da bi o nekom nešto sudio treba godinu dana da hodaš u njegovim mokasinama”.
član grupe „Beogradski sindikat”

Samo dve škole stranih jezika po evropskim standardima
O školama stranih jezika kod nas ne brine niko: ni kako rade, ni kakve rezultate imaju, a može ih lako osnovati svako u Agenciji za privredne registre. Pri tome ni vlasnik škole ne mora da zna ni jedan jezik, niti da bude profesor s diplomom Filološkog fakulteta. da li će neko uspeti da za mesec dana „progovori” engleski, kako to obećavaju jezički optimisti na reklamnim listićima, ili će uspešno savladati jezik po ovoj ili onoj čuvenoj metodi – biće jasno svima tek na zvaničnom ispitu ili u dijalogu sa strancem, kada umesto reči počnu da „rade” ruke i mimika.
Kako bilo da bilo, jer zvaničnih podataka o školama stranih jezika kod nas još nema, brojke polaze od 400 i stižu do neverovatnih 800 pa i 1.500 firmi koje prihoduju učeći klijentelu stranim jezicima. Onaj prvi podatak, ipak odokativan, nude nam u ovdašnjem, srpskom udruženju škola stranih jezika, onim poslednjim najvećim, čini se preuveličanim, služe se inicijatori osnivanja posebnog ogranka koji bi okupljao te iste škole stranih jezika pri Privrednoj komori Srbije.
U Ministarstvu prosvete još se niko ne bavi privatnim školama za podučavanje stranim jezicima, ali dva udruženja, nacionalno i evropsko, nastoje da uvedu red među naše učitelje engleskog i ostalih jezika. Pre svega zbog onih koji plaćaju časove da bi govorili kao građani sveta.
Vesna Stakić, dugogodišnji profesor engleskog jezika i sama vlasnica škole, nedavno se vratila iz Istanbula, gde je EAQUALS, Evropska asocijacija za kvalitet jezičkih usluga, imao godišnju konferenciju, na kojoj se uz ostale teme razgovaralo i o „Obrazovanju nastavnika” i promovisali noviteti u nastavi i struci.
Za sada su samo dve škole iz Srbije uspele da uđu na spisak od 107 onih iz 21 zemlje koje su zadovoljile stroge kriterijume. To su Centar za nastavu stranih jezika na Kolarcu i škola „Tom i Ema”.
– U poslednjih desetak godina poprilično se promenila tehnologija učenja jezika, jer su kompjuteri postali veliki oslonac i đacima i nastavnicima. Uz svaki udžbenik po pravilu daje se CD i DVD koji đaci ponekad i ne gledaju previše. U Turskoj je promovisano nešto novo u tom smislu – pokazani su posebni programi „ingliš kempus” koji omogućavaju đaku da sav domaći zadatak uradi na računaru a ne u radnoj svesci kao do sada i njegovom nastavniku da u taj zadatak uđe i pregleda ga, vodi evidenciju – ističe Vesna Stakić.
Ipak, uloga nastavnika i dalje je nezamenjiva. U okruženju u kome se ne zna ni koliko škola stranih jezika imamo, lepo zvuče ovi noviteti, ali u najboljem slučaju primeniće ih svega desetak vlasnika privatnih centara koji nastoje da idu u korak sa Evropom.
– EAQUALS je vrlo zainteresovan da što više škola iz Srbije priđe Evropskoj asocijaciji za kvalitet jezičkih usluga. Spremni su da zbog naše ekonomske situacije, uz već sniženu članarinu, prepolove i naknadu za obavezne kontrole njihovih inspektora – ističe Vesna Stakić koja je i naš „kantri menadžer” EAQUALS.
Ali, ko bi mnoge naše „kursadžije” naterao da se odreknu lepih prihoda od onih što bi za mesec dana da progovore engleski…
Rajna Popović
------------------------------------------------
Neće svi u udruženje
U YALS, ovdašnje udruženje škola stranih jezika, koje ima stalnu kontrolu nastave, nastavnika a i prostorija u kojima se održavaju časovi, ušlo je 12 škola, ističe Dušan Vukajlović iz srpskog udruženja. Inspektoriiz YALS-a, a i nezavisni inspektori, eksperti za ovu oblast, redovno proveravaju na koji se način uči strani jezik, kakav je profesorski sastav, kakve su im kvalifikacije, da li se usavršavaju, pohađaju seminare. Ipak, čini se da članarina i drugi troškovi koji zajedno dostižu oko 500 evra godišnje a i stalne posete kontrolora odbijaju mnoge da se pridruže YALS-u, priznaje Vukajlović, jer kvalitet valja dostići a potom i održavati i poboljšavati.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Sećanje na kraljicu Jelenu Anžujsku
Manastir Gradac – „Oštra rečju, a blaga po prirodi, neporočna životom, u zapovedanju krotka”, opisuje kraljicu Jelenu Anžujsku arhiepiskop Danilo Drugi u žitiju ove vladarke i monahinje. Čak i taj kratki citat mogao bi da objasni zašto je sestrinstvo manastira Gradac, čija je ktitorka kraljica Jelena, za temu ovogodišnje manifestacije „Dani svete Jelene”, odabralo baš viteštvo, jer već se u ovih nekoliko reči može razaznati viteški duh ove Francuskinje udate za našeg kralja Uroša Prvog Nemanjića.
Manifestaciju koja neguje sećanje na vladarku i svetiteljku, ali ne zaboravlja ni očuvanje tradicionalnog, narodnog duha, već četiri godine zaredom organizuje manastir Gradac. Igumanija manastira Gradac Efimija, objašnjava za naš list da nije očekivala da će sestrinstvo biti uključeno u organizaciju nedavno održane manifestacije koja je okupila više stotina posetilaca.
– Dugo sam mislila da je ova manifestacija nešto što remeti monaški život, ali onda smo dobili blagoslov da mi preuzmemo kontrolu nad svim tim, tako da sam došla na čelo te organizacije, odnosno onog od čega sam htela da pobegnem, ali mi je sada jako drago zbog toga – kaže igumanija, mati Efimija.
Monahinje tako biraju program manifestacije, ali spremaju i gozbu za učesnike i goste danima pre svečanosti, a sve uz pomoć i podršku brojnih prijatelja manastira, vernika, lokalnih vlasti. Ideja vodilja svečanosti su „vrednosti koje su vekovima izgrađivane i ne treba da ih zaboravimo”. Jedna od njih je i viteštvo.
– Mislim da je i kraljica Jelena imala viteški duh i to nije nešto što je samo deo njenog francuskog porekla, već nešto što je ona kao veliki čovek u sebi nosila i zato se njena istorija uklapa u tu vitešku priču. Ona je i vladala i svoje sinove umela da pomiri, usmerava, da ih vaspita tako da postanu dva sveta kralja. Umela je da gaji dobre odnose i sa Istokom i sa Zapadom. Danas joj to mnogi zameraju, ali mislim da je to ona prava hrišćanska diplomatija, to nije nekakav sada prokaženi ekumenizam, nego je zaista umela da pokaže ljubav prema svima i da sve spoji u jedno i kada bismo to danas umeli, mnogo bismo lakše živeli i došli do mira za kojim svi čeznu – smatra mati Efimija.
U manifestaciji učestvuje i veliki broj mladih iz Raške koji kažu da inače rado svraćaju u Gradac gde se osećaju prijatno i opušteno.
– Monahinje, meni je prvenstveno važno što su gotovo sve visokoobrazovane i jako mlade. Ja, na primer, ne verujem toliko u Boga, ali me ovde niko nije osuđivao zbog toga, svako ima pravo na svoje mišljenje – objašnjava Nikola Milosavljević, đak trećeg razreda gimnazije u Raški.
Na ovogodišnju temu viteštva bio je raspisan književni konkurs, a autorima najuspešnijih radova nagrade su uručene na centralnoj manifestaciji, ali je viteštvo bila i tema likovnih radova osnovaca i srednjoškolaca koji su štafelaje postavili u manastirskom dvorištu. Jedna do njih, Monika Fideršek, učenica trećeg razreda gimnazije u Raški, kaže da je prvi put posetila Gradac i da je zbog ljubavi prema crtanju odabrala da učestvuje u ovoj crtačkoj radionici.
– Radovi će se prodavati, a prikupljeni novac iskoristićemo da pomognemo bolesnoj drugarici kojoj je potrebno lečenje u inostranstvu – kaže Monika.

Redovne projekcije filmova za slepe u „Homeru”
Svakog ponedeljka po podne prostorije udruženja slepih „Homer” u Beogradu pretvaraju se u bioskopsku salu. Na tom mestu osobe sa oštećenim vidom imaju priliku da uživaju u, za njih prilagođenim, najvećim filmskim ostvarenjima.
– Već četiri godine radimo adaptaciju i sinhronizaciju filmova za slepe i slabovide. Do sada smo adaptirali 25 filmova, tako da smo u mogućnosti da organizujemo projekcije jednom nedeljno – kazao je za „Politiku” Bane Matić, predsednik ovog udruženja, dodajući da je ulaz slobodan.
Adaptacija ovakvih filmova je složen i komplikovan posao, a uz to nimalo jevtin. Međutim, prema rečima našeg sagovornika, uz pomoć spikera, glumaca i montažera, koji za svoj posao ne traže nadoknadu, sve košta mnogo manje.
– Reč je o čitavom procesu: prvo je potrebno izdvojiti tekst za svaki lik posebno i angažovati ljude koji će ga valjano pročitati. Kako se slepe osobe vezuju za glasove, svaki lik iz filma čita drugi spiker, što publici omogućava da prati radnju i dijaloge u filmu. Paralelno, stručni tim, u kojem je bar jedna osoba slepa, prelazi film od scene do scene i do najsitnijih detalja opisuje sve što se dešava na ekranu. Tek onda se pristupa pisanju scenarija, pa snimanju i montaži – istakao je Matić.
Narativni delovi, koji pomažu vernijem zamišljanju scena, ubacuju se u film na mestima gde je to moguće. Kako je više od 90 odsto slepih nekada videlo i ima sačuvane vizuelne predstave, narativni tekst dovoljan je da uživaju u zamišljenim slikama. Međutim, ljudi koji su slepi od rođenja filmove doživljavaju kao radio-drame. Upravo zbog njih je potrebno uraditi scenario što sličnije književnom tekstu.
– U adaptaciji zadržavamo osnovni ton filma, kako bi slepi mogli da čuju glasove glumaca, muziku i druge zvučne efekte. S obzirom na to da na zidu ide i video zapis, projekcije mogu da prate i oni koji nemaju oštećenje vida – naglasio je naš sagovornik.
U konsultaciji sa Jugoslovenskom kinotekom donosi se odluka koji će film biti adaptiran, a cilj je da se napravi 100 najkvalitetnijih filmova svetske kinematografije. Zahvaljujući ovom udruženju, održana su i tri festivala za osobe sa oštećenim vidom, a svakoga meseca po jedan film se prikazuje u nekom od većih gradova Srbije. Nedavno održanom Trećem festivalu svetskih adaptiranih filmova za slepe, koji je otvorio dramski umetnik Čedomir Petrović, prisustvovali su gosti iz Hrvatske, BiH i Crne Gore.
– „Petparačke priče”, „Taksista”, „Građanin Kejn”, „20. vek“ samo su neki od filmova koje smo prilagodili tako da u njima mogu da uživaju i osobe koje ne vide. Počećemo da radimo i domaće filmove, što će naravno biti mnogo lakše, s obzirom da neće biti potrebno raditi sinhronizaciju – kazao je Matić i izrazio zahvalnost „Službenom glasniku”, Vladi Republike Srbije, Ministarstvu kulture, SO Stari grad, „Hemofarmu” i svima koji su podržali ovaj projekat.

Sedmica 2,2 miliona evra
„Igram već dve godine i nijednom nisam promenio kombinaciju brojeva”, priča Novica, vremešni penzioner, dok stoji ispred uplatnog mesta za „loto” u centru Beograda. Odaje nam tajnu da je brojeve odabrao po datumima značajnim za njegov život. Na listiću obavezno precrtava brojeve 26 i 7, jer mu je 26. jula pre 20 godina ugrađen veštački zalistak na srcu posle srčanog udara. Taj datum slavi kao drugi rođendan.
Radnik sa druge strane šalteraobjasnio je da je najveća navala na dan izvlačenja, pa zato juče pre podne i nije bila neka gužva. Svega dvoje ljudi ostalo je posle Novice da uplati tiket. Kad se večeras u 21 čas zavrti bubanj sa „loto” kuglicama, sve troje će se u svojim domovima, uz armiju drugih igrača, „prilepiti” za TV ekrane iščekujući pobedu u trci za „sedmicu” od 2,2 miliona evra. Da li će baš nekoga od njih, posle 15 kola, Fortuna blagonaklono pogledati, znaće se večeras. Izvesno je da će oni koji u maju okušaju sreću imati duplo više šanse za dobitak koji će im preobraziti život. Uvedeno je dodatno nedeljno izvlačenjeu toku maja, pa će tako, pod prigodnim imenom „Lotomanija”, svi „loto-manijaci”, osim utorkom, moći da jure dobitak i petkom.
Loto-milioneri bili zbunjeni premijom
Iskustva iz Državne lutrije Srbije govore da su mnogi od 40 dosadašnjih loto-milionera bili zbunjeni premijom, a neki od njih kao da su na tren izgubili osećaj o tome šta pričaju.
– Jedan Pančevac, koji je prošle godine osvojio „sedmicu”, rekao je da je, čekajući dobitak, na listiće potrošio „najmanje pola svote koju je osvojio”. Kada smo mu skrenuli pažnju da bi to značilo da je izdvojio milion evra, prisetio se da je dobio dva miliona, pa se uz smeh izvinio i priznao da je lupio glupost. Njegov sin je tada u šali izgovorio: „Čekaj samo da kažem mami da si sekockao za milion evra’ – prepričava Darko Nikolić, savetnik Državne lutrije Srbije.
Taj dobitnik jedan je od devet loto-bogataša u 2008. godini. Na listu lutrijskih milionera minule godine najviše se upisalo Novobeograđana – njih četvoro – po jedan Zemunac i Beograđanin, kao i jedan žitelj Mola. Prošlogodišnju sezonu „zatvorio” je još jedan Pančevac, koji je u novogodišnjem izvlačenju od Deda Mraza dobio oko 2,7 miliona evra.
– Ovaj porodični čovek srednjih godina od dela dobitka kupio je celu stambenu zgradu u Beogradu,naumivši da do kraja života zarađuje od izdavanja nekretnina i, kako je rekao, „velikog” biznisa – priseća se Nikolić.
Nije retkost da „sedmica” završi izvan granica Srbije. Takav je bio slučaj poslednjeg za sada osvojenog dobitka od oko 115 miliona dinara, koji je ostvario igrač iz Banjaluke. Ali, zanimljiviji je slučaj dobitnika – gastarbajtera na radu u Austriji. Došavši na odmor iz rasejanja u maticu, uplatio je tiket u Srbiji i osvojio više novca nego za sve godine provedene u tuđini. Od premije je dovršio četvorospratnu kuću u selu.
Strastveni ljubitelji „lota” imaju različitu metodologiju za unošenje brojeva. Neki od njih izbor potencijalno dobitne kombinacije prepuštaju nasumičnoj volji kompjutera, a drugi se prepuštaju intuiciji. Mnogi nikad ne menjaju kombinaciju, a neka iskustva pokazuju da ni to nije loša varijanta.
–Jedan dobitnik došao je sa kćerkom i zetom i pohvalio se da svako kolo igra iste brojeve. Kada je osvojio premiju, kupio je stan,a ostatak novca poklonio je kćerki. Upitan da li je i zetu podario deo „kolača”, odgovorio je odrično, uz komentar: „Pa, već je od mene dobio kćerku, mislim da je to dovoljno” – ističe Nikolić.
Kirija i patike od Kineza
Najveću „sedmicu” do sada – 320 miliona dinara – osvojio je sredovečni Novobeograđanin.
– Najpre je platio kiriju za koju je tri meseca dugovao pare, a sledeći put je u Lutriju došao sa novim patikama koje je, kako je rekao, kupio kod Kineza. Pazario je u međuvremenu stan a, koliko znam, i dalje se trudi da živi normalno sa svojom porodicom i dakćerku pošalje na školovanje u inostranstvo – priča Nikolić.
Nekada se čeka i do 17. kola –oko četiri meseca – da iz bubnja izađe „sedmica”. Dešava se i da se, suprotno tome, premije zaređaju, pa su tako prošle godine tri kola zaredom izvlačeni dobitnici najveće nagrade.
Dokaz da poznatu igru na sreću igraju i „neverne Tome”, koji misle da je „loto” namešten, pokazuje primer jednog Knjaževčanina koji se predomislio kada je dobio „sedmicu”. Izljubivši prodavačicu kod koje je uplatio tiket, prvo je njoj priznao da je bio sumnjičav, ponudivši originalan „recept” za razuveravanje sumnjičavih:
– Najbolje bi bilo da svaki igrač dobije po jednu „sedmicu” i onda ćemo svi da verujemo u čistu sreću... – izjavio je „preobraćenik”.
Dimitrije Bukvić

Vladike utvrđivale dnevni red Sabora SPC
Liturgijom u beogradskoj Sabornoj crkvi juče je počelo redovno prolećno zasedanje Svetog arhijerejskog sabora Srpske pravoslavne crkve. U odnosu na prošli, početak ovog Sabora poznavaoci ocenjuju kao neobično miran. Na liturgiji koju je služio mitropolit crnogorsko-primorski Amfilohije, uz sasluženje vladike niškog Irineja, osečko-poljskog Lukijana, australijsko-novozelandskog Irineja i lipljanskog Teodosija, prema nezvaničnim procenama, bilo je prisutno dvadesetak vladika od 46 arhijereja koji čine Sabor, a novinari su zapazili da u Sabornoj crkvi, između ostalih, nije bilo episkopa bačkog Irineja, dalmatinskog Fotija, dabrobosanskog Nikolaja, zapadnoameričkog Maksima. Posle liturgije, u patrijaršijskoj kapeli Svetog Simeona Mirotočivog, episkop australijsko-novozelandski Irinej služio je čin priziva Svetog duha, kojim tradicionalno počinju veliki skupovi Crkve. Na zvaničnom sajtu SPC-a juče pre podne je objavljeno da u radu Sabora učestvuju svi arhijereji, kao i da će pored niza „tekućih pitanja”, Sabor „i ove godine pažnju posvetiti očuvanju vekovnog molitvenog predanja i živog svedočenja Crkve u savremenom svetu”.
O tome kako protiče prvi dan zasedanja u Patrijaršiji, juče se ništa bliže nije moglo saznati, budući da niko od vladika nije želeo da daje izjave, poštujući „zavet ćutanja”, odnosno dogovor da za vreme trajanja Sabora ne govore javno o detaljima zasedanja. I u vreme zasedanja bilo je prilično mirno, a vrata Patrijaršije retko su se otvarala, budući da je većina arhijereja ostala u zgradi i za vreme pauze. Nakratko su zdanje napustili vladika raško-prizrenski Artemije, budimljansko-nikšićki Joanikije, lipljanski Teodosije i valjevski Milutin, koji je izašao da preparkira automobil.
Umesto detaljnijih saopštenja i izjava arhijereja, juče su se mogle čuti samo nezvanične informacije iz krugova bliskih crkvenim i pretpostavke da je najveći deo prvog dana zasedanja verovatno protekao u utvrđivanju dnevnog reda, budući da svaki vladika može da predloži temu, o kojoj se izjašnjavaju ostali arhijereji i odlučuju da li će biti uvršćena na dnevni red. Moglo se čuti i da će prva dva dana Sabora episkopi najverovatnije podnositi izveštaje o stanju u svojim eparhijama, što je, inače, uobičajena tačka dnevnog reda svakog zasedanja najvišeg crkvenog tela, a sutra bi protoneimar Hrama Svetog Save profesor dr Vojislav Milovanović trebalo da podnese izveštaj Saboru o toku radova na Hramu, što je, takođe tradicionalno, deo zasedanja. Nezvanično, rad po dnevnom redu, koji je utvrdio Sinod, trebalo bi da počne od ponedeljka. U javnosti se već nekoliko dana nagađa da će se raspravljati o eventualnim izmenama članova Sinoda, „crkvene vlade”, o nesuglasicama oko obnove svetinja na Kosmetu, kao i o problemima u eparhijama kanadskoj i srednjo-zapadnoameričkoj.
J. Beoković

Vojska spremna za saniranje poplava
Titel – Uplašeni ljudi mašu sa krova koji viri iz reke, beli automobil pada u vodu, noseći putnike prema gustom mulju, dok rečni nasip popušta... Bujica nosi stoku i poljoprivrednu mehanizaciju. Ipak, vojnici u desantnim čamcima, amfibijskim transporterima i za upravljačem moćne dizalice stižu na vreme da pomognu stanovništvu u nevolji.
Momci u uniformama evakuišu i pružaju sanitetsku pomoć građanima koji su ostali bez domova usled elementarne nepogode. Sonar „češlja” muljevito rečno dno. Munjevito se sklapaju pontonski mostovi nosivosti od 20 do 60 tona. Baš tada ronioca-spasioca pogađa dekompresioni sindrom i mora što brže da bude prenesen u hiperbaričnu komoru.
Sve ovo je juče na titelskom keju, devet kilometara od ušća Tise u Dunav, neupućenom oku moglo da liči na osvetu pobesnele prirode. Ipak, nijedna srpska reka nije podivljala, vanredne mere zaštite Republike Srbije nisu proglašene, niti je vodostaj drastično porastao, već je sve to bio scenario za završni, praktični deo trilateralne vežbe „Tisa 2009”, pripremane od jula 2008., koja se od 12. maja do juče održavala u Titelu i Novom Sadu. Vežba je podrazumevala da vojske Srbije, Rumunije i Mađarske pružaju pomoć civilima pogođenim katastrofalnim poplavama. Pripadnici rečne flotile srpskih oružanih snaga, dela 246. bataljona ABHO iz Kruševca, vojne policije, odeljenja za vanredne situacije južnobačkog okruga i Novog Sada, kao i štaba titelske civilne zaštite, titelskog vodoprivrednog preduzeća i Crvenog krsta Vojvodine, praktično su prikazali strategijska rešenja do kojih je tokom prva dva dana vežbe zajedničkim snagama došla multinacionalna komanda u Novom Sadu.
Vežbi, taktičko-tehničkom zboru i obilasku mobilnog sela (sa trijažnim šatorima Crvenog krsta za prvu pomoć, sanitarnim blokovima i improvizovanim kuhinjama) prisustvovali su, pored novinara, i načelnici Generalštaba Srbije i Mađarske, general-potpukovnik Miloje Miletić i general Laslo Tombol, kao i komandant Kopnene vojske Rumunije, general-major Dan Giku-Radu. Generali su posle vežbe bili jednoglasni – uspešno je izvedena, uz zavidan nivo uvežbanosti, saradnje i profesionalizma.
– Ovo je jedan od načina na koji Vojska Srbije dograđuje svoje operativne i druge sposobnosti u okviru Evropske unije i Partnerstva za mir – rekao je Miletić. General Tombol je naglasio da je ovakav vid saradnje veoma bitan budući da je vežba izvedena na osnovu iskustava iz poplava koje su se desile 2006. godine, kao i da vojske moraju biti spremne jer prirodne katastrofe ne poznaju granice. General-major Dan Giku-Radu zahvalio je na velikoj prilici za saradnju.
T. Bojković

Jovanka Broz: Život u tajnama
Vest da će Jovanka Broz, udovica Josipa Broza Tita, nekadašnjeg predsednika jugoslovenske države i partije, po najhitnijoj proceduri dobiti pasoš, ponovo je aktuelizovala temu koja već tri decenije zaokuplja pažnju domaće, ali i strane javnosti. To obećanje bivšoj prvoj dami Jugoslavije dao je Ivica Dačić, ministar unutrašnjih poslova i prvi potpredsednik Vlade Republike Srbije, uz najavu da će se državni organi angažovati oko poboljšanja njenih uslova života.
Podsetimo, već tri decenije Jovanka Budisavljević, udata Broz, živi izolovano od ostalog sveta, odnosno nalazi se u kućnom pritvoru pod budnim okom državnih službi bezbednosti. Da li oni čuvaju nju od spoljnog sveta ili se pak pribojavaju da spoljni svet ne dobije od nje neku mnogo važnu informaciju ili rukopis – tajna je koja se teško može otkriti.
Suve činjenice iz njene biografije posle smrti supruga Josipa jesu: uklonjena je iz rezidencije u Užičkoj 15 i preseljena, posle mnogih peripetija, u vilu predratnog trgovca Petrovića, u tadašnjem Bulevaru oktobarske revolucije 75. Tu kuću od 650 kvadrata dodelili su joj nadležni iz saveznih organa. Iz vile u Užičkoj, kako je napisala u pismu funkcioneru Borisavu Krajini u decembru 1985, odnela je lične stvari, ponešto od pokućstva, ali joj nije bilo dozvoljeno da odnese lični nakit – poklone koje je dobijala od, recimo, etiopskog cara Hajla Selasija ili iranskog šaha Reze Pahlavija. Bile su tu ogrlice, narukvice, dijademe, grivne... Zbog toga je presavila tabak i tužila državu SFRJ, taksativno nabrajajući šta je sve ostalo u staroj rezidenciji. Gojko Prodanić, tadašnji zamenik saveznog sekretara za pravosuđe, kao član komisije koja je popisivala imovinu u Užičkoj 15 u julu 1980. godine, potvrdio je navode Jovanke Broz kao tačne i precizne. Taj sudski predmet je posle 25 godina suđenja, kako je svojevremeno rečeno u Četvrtom opštinskom sudu u Beogradu, jednostavno nestao iz sudskih odaja. Tako je, zvanično, do danas.
Posle Titove smrti Predsedništvo SFRJ udovici Jovanki, majoru JNA, dodelilo je mesečnu apanažu u visini primanja članova kolektivnog šefa države. To, doduše, nije bila zakonom određena penzija, ali su primanja bila redovna. U novom domu, u pomenutom bulevaru, Jovanka Broz je imala i ima kućnu poslugu – sobaricu, kuvaricu i vozača, doduše iz Službe državne bezbednosti. Tu je bio, iza visokih zidina i policajac u uniformi kao obezbeđenje.
Prema rečima Borislava Jovića, pretposlednjeg šefa države SFRJ, za sve što je snašlo Jovanku Broz kriva je ona sama. Jović je mišljenja da je ona izabrala samoizolaciju, da se ne pojavljuje nigde, da odbija pomoć koja joj je nuđena, da nije ništa tražila i da joj niko ništa nije nudio. Gotovo istovetno odgovorio je svojevremeno na novinarsko pitanje zašto Jovanka Broz nema pasoš i zašto je u kućnom pritvoru i dr Vojislav Koštunica, bivši predsednik Savezne Republike Jugoslavije. Na isto novinarsko pitanje, u pisanoj formi, postavljano još u vreme Predsedništva SFRJ, sredinom osamdesetih godina, odgovor je, takođe, u pisanoj formi glasio da su za lična dokumenta nadležni opštinski organi uprave. Ovi su opet upućivali na gradske nadležne, gradski na republičke, republički na savezne i tako, beskrajno, u krug.
Na kraju ostaju otvorena pitanja: ko plaća ljude koji opslužuju i obezbeđuju Jovanku Broz? Po čijem se to tajnom nalogu radi kada za njega ne znaju ni šefovi država? Da li će uz, nadajmo se skorije uručenje pasoša, stići i detaljno obrazloženje ko je taj koji Titovu udovicu tri decenije nije udostojio osnovnih građanskih isprava: lične karte, pasoša, zdravstvene knjižice?
Višegodišnje čaršijske spekulacije da je Tito bio vlasnik dela akcija (30 odsto) bečkog hotela „Imperijal”, da je Jovanki, i samo njoj, ostavio u Švajcarskoj poveću svotu novca zasad zvanično niko nije proveravao. Da li je to mogući razlog što ona nije mogla da dobije pasoš ili je opet nešto drugo posredi, nezahvalno je reći i još nezahvalnije baviti se insinuacijama.
Dragan Vlahović

Parlament slabi, partije jačaju
Poslednja skupštinska afera u vezi sa snimanjem sednice na kojoj, kako tvrdi opozicija, nije bilo kvoruma, najviše štete naneće kredibilitetu najvišeg zakonodavnog tela u državi u koje građani ionako imaju minimalno poverenje, tvrde analitičari i istraživači. Kao i slične prethodne, koje su otvarane u skupštinskim klupama, i ova afera diskredituje sve aktere događaja, pa je teško očekivati da će bilo kojoj od partija doneti ili odneti glasove.
Najpogubnija posledica ovakvih skupštinskih epizoda jeste slabljenje i urušavanje parlamenta i jačanje partija, a samim tim i izvršne vlasti koja tako postaje jača od svog sistemskog kontrolora, odnosno parlamenta. „Umesto da parlament kontroliše izvršnu vlast, mi imamo potpuno obrnutu situaciju. Za to je kriv sistem koji mora da se menja, za početak pre svega promenom izbornog sistema”, kaže Marko Blagojević, programski direktor Cesida.
Moć se, naglašava i Zoran Stojiljković, profesor na Fakultetu političkih nauka u Beogradu i član Odbora Agencije za borbu protiv korupcije, može kontrolisati samo preko parlamenta. „Partije, svesno ili nesvesno, urušavaju kredibilitet te institucije. To neće doneti nikome političke poene i može samo destabilizovati sve učesnike. Nedavno sam gledao istraživanja prema kojima srpski parlament uživa poverenje samo pet odsto građana”, upozorava Stojiljković. Ove podatke potvrđuje i Blagojević koji kaže da je „poverenje građana u skupštinu jednocifreno” i da odavno, bez obzira na okolnosti, ne dostiže deset odsto.
Naši sagovornici ističu da nemaju nameru da se bave pitanjem „šta je starije, kokoška ili jaje”, da li je poslanik DSS-a Miloš Aligrudić neovlašćeno snimao svojom kamerom sednicu ili da li je vladajuća većina lažirala kvorum prilikom glasanja, ali se slažu da ta stvar mora da dobije epilog i da se raščisti.
„Ne znam da li sednica može da se snima kamerom ili ne, ali znam da bi rad svih organa trebalo da bude javan. Ovim pitanjem trebalo bi da se pozabave i nadležni organi. Mora da se odgovori i na to da li je poslanik smeo da snima, ali bez obzira na to da li je smeo ili nije, mora da se ispita da li je na toj sednici bilo kvoruma ili nije. Podjednako je važno i jedno i drugo”, smatra Blagojević.
Javnost, kaže on, treba da bude obaveštena o svim elementima ovog slučaja i „ova priča mora da dobije epilog”. Blagojević podseća da je do sada „svaka afera bila za jednokratnu upotrebu i nijedna nije imala svoje razrešenje”.
Stojiljković, takođe, naglašava da svako od učesnika ima ponešto da objasni. „I ovi što su snimali, ako nisu smeli, i ovi što nisu sedeli gde je trebalo da sede”, kaže on. Stojiljković dodaje da se cela stvar može sagledati i u kontekstu sve češćih spekulacija o mogućim vanrednim izborima. „Opozicija je jedno vreme bila u nokautu i sada pokušava da se ujedini i poentira zahtevom za novim izborima”, zaključuje on.

Poslanici se neće baviti spornim kvorumom
Potpredsednik DSS-a Miloš Aligrudić trebalo bi da snosi sankcije zato što je „montiranim filmom pokušao da dokaže notornu laž da u ponedeljak nije bilo kvoruma za glasanje”, složni su predstavnici vladajuće koalicije. Niko nije želeo da kaže kakve bi to sankcije bile, ali po svemu sudeći ne misle na neke oštrije korake. U vladajućem bloku, kako stvari sada stoje, nisu voljni ni da se pridruže Nenadu Čanku, lideru LSV-a, koji je najavio da će tražiti da zajedno potpišu tužbu za klevetu protiv Aligrudića. DSS, pak, neće podnositi svoju tužbu, čekaće potez vlasti i organizovati performanse. Otuda se stiče utisak da se situacija polako smiruje.
Pitanjem spornog kvoruma od prošlog ponedeljka nema ko ni da se bavi. Poslovnikom o radu precizirano je da onaj ko sumnja u kvorum može da zatraži da on bude utvrđen. Dakle, sve što se tiče kvoruma moglo je da bude urađeno na samoj sednici. Listing glasanja sada verovatno niko neće tražiti jer bi listing samo pokazao da su kartice bile u sistemu, a ne i poslanici. Poslanici vladajuće koalicije su, inače, gledali kako ih Aligrudić snima, neki su mu mahali i smejali se, što se vidi na snimku, neki su mu dobacivali. Niko, međutim, nije tada tražio da mu predsednica parlamenta izrekne kaznu, zato što ih ometa u radu, jer ni oni sami nisu sedeli na svojim mestima nego su šetali po sali, pa bi i oni morali biti kažnjeni po istom osnovu.
Branko Ružić, šef poslaničke grupe SPS-a, kaže da je „ova manipulacija Miloša Aligrudića bacila senku na parlament u kojem i sam Aligrudić daje veliki doprinos njegovom radu”. Ružić kaže da Aligrudić nije smeo tako da postupi, „mogao je da postavi pitanje kvoruma, ali on formalnopravno nije bio u sali, pošto njegova kartica nije bila ubačena u sistem za glasanje”. Vlajko Senić, zamenik šefa poslaničke grupe G17 plus, kaže: „Moj stav je da u politici nikoga ne bih tužio, svako treba da snosi političku odgovornost za svoje postupke. Nemam ambiciju da sa Aligrudićem dokazujem na sudu da li je radio kako treba”.
Nada Kolundžija, šef poslaničke grupe ZES-a, smatra da nije jasno šta bi se uopšte dobilo tužbom i ističe da DS nikada nije radio na pogoršanju situacije u parlamentu. „Naprotiv, izrazitim strpljenjem i tolerancijom, pokazali smo da želimo konstruktivnu atmosferu. Aligrudićevim postupkom je naneta velika šteta i njena procena jeste nešto od čega treba poći u budućim potezima. Mi nemamo razumevanja za takav način političke borbe, ali nije nam stalo ni da narušavamo atmosferu u parlamentu”, dodaje ona.
Balint Pastor (SVM) kaže da nije rešenje da poslanici jedni druge tuže i on neće potpisivati nikakve tužbe. „Građani su videli da su zakoni izglasani, da je sve vreme bilo kvoruma tokom glasanja, kao što ga i mora biti. Prema tome DSS je želeo političke poene, a na sledećim izborima će se videti da li ih je osvojio”, navodi on.

Pak: O vizama posle izbora u Nemačkoj
Od našeg stalnog dopisnika
Brisel, 14. maja – Ništa važno na polju vizne liberalizacije za zemlje zapadnog Balkana neće se dogoditi pre parlamentarnih izbora u Nemačkoj u septembru. Takođe, mislim da i balkanske zemlje još imaju mnogo nedovršenog posla u ispunjavanju uslova iz „mape puta”, pogledajte samo Bosnu i Hercegovinu. Realno je da će o viznoj liberalizaciji biti reči u oktobru, novembru. Ali ovo je samo moje privatno mišljenje, ne i zvanično – kazala je danas za „Politiku” Doris Pak, poslanik nemačkih demohrišćana u Evropskom parlamentu šef delegacije EP za jugoistočnu Evropu, povodom najnovijih zaokreta u procesu ukidanja viza za putovanje u EU građanima Srbije.
Evropska komisija nije reagovala na informacije o mogućem odlaganju procedure, ponavljajući da priprema izveštaj o napretku u ispunjavanju uslova iz „mape puta” za viznu liberalizaciju svih pet zemalja obuhvaćenih programom, kao i da će uputiti predlog za ukidanje viza kada bude spreman. Izveštaj koji je izrađen na osnovu nalaza eksperata EU komisija bi trebalo da predstavi u ponedeljak 18. maja, ali ni o tome još nema zvanične potvrde. Prema scenariju koji je krajem prošle godine najavila EK, taj izveštaj trebalo je da bude gotov dva meseca ranije, a da već u junu EK uputi predlog Savetu EU da ukine vizni režim za građane onih država koje su ispunile kriterijume. To je trebalo da dovede do konačne odluke Saveta EU o ukidanju viza krajem godine, što je trebalo da nam omogući putovanje bez viza od početka 2010. godine.
Predlog komisije u junu trebalo je da predstavlja takođe krunu češkog šestomesečnog predsedavanja EU, jer su Česi istakli, prilikom preuzimanja dužnosti, da je zapadni Balkan jedan od njihovih prioriteta. Pitali smo danas predstavnike u češkom predsedništvu EU da prokomentarišu najave da ipak neće doći do ovog predloga komisije tokom njihovog mandata. „Videćemo, imamo još šest nedelja predsedavanja, još nismo zakasnili”, kazali su nam u češkoj misiji pri EU.
Oli Ren, evropski komesar za proširenje, koji je, koliko do juče, uporno najavljivao ukidanje viza za građane Srbije do kraja godine, kao i da će 2009. godina biti sjajna za ceo zapadni Balkan, nije se oglasio povodom najnovijih informacija koje govore da od toga nema ništa ove godine. On se juče u Briselu sastao sa novoizabranim makedonskim predsednikom Đorđem Ivanovim ali nije, kako je uobičajeno, održao konferenciju za novinare sa svojim gostom.
„Evroaktiv”, nezavisni politički internet-sajt, prenosi iz diplomatskih izvora u Briselu da pored Nemačke i Francuska želi da se odloži odlučivanje o ukidanju viza, jer žele da izbegnu „talas albanske emigracije”. Isti izvor navodi da je odluka o ukidanju viza Srbiji otežana zbog izdavanja pasoša kosovskim Albancima, ali i zato što još nije rešeno pitanje izdavanja pasoša Srbije građanima Republike Srpske, kao ni Albancima sa Kosova u Makedoniji.
„Odluka da se pokrene procedura za ukidanje viza balkanskim zemljama doneta je na nivou ministara spoljnih poslova EU i to je bila politička odluka. Da bi se ona sprovela u praksi o tome moraju da odluče ministri unutrašnjih poslova i pravde, a njima, verujte, nije nimalo lako da nađu način kako da nekoj od pet zemalja ukinu vize, a da istovremeno ne otvore granice i za ostale. Jer svi žive svuda, a pri tom se ne zna da li je Kosovo država. To su ljudi koji se uglavnom ne bave politikom, pa im je još manje jasno kako da izađu na kraj sa ovim”, rekao je za „Politiku” jedan izvor u Briselu.

Teral i Dačić: Nema novih uslova za beli šengen
Stav Francuske o ukidanju viza Srbiji ostaje nepromenjen i neće biti novih uslova, izjavio je juče ambasador te zemlje Žan Fransoa Teral. On je u Kuli, gde je prisustvovao vežbi antiterorističkih jedinica, rekao da izveštavanje pojedinih medija o novim uslovima za ispunjivanje uslova za „belu” šengensku listu „nema nikakve veze sa realnošću i nije zasnovano na onome što je rekao”.
Teral je dodao da je jedan beogradski list stupio u kontakt sa ambasadom i da je ataše za štampu po njegovim instrukcijama dao odgovor tom listu da se slaže sa predsednikom Borisom Tadićem da postoje tehnički problemi kako bi se ukinule vize Srbiji i da će država učiniti sve da građani putuju bez viza, ali da su ti navodi pogrešno preneseni.
Zamenik premijera i ministar policije Ivica Dačić rekao je da Evropsku uniju u procesu vizne liberalizacije interesuje stav Srbije o izdavanju pasoša njenim državljanima u drugim zemljama. „EU interesuje šta bi se dogodilo ako bi Srbija dobila viznu liberalizaciju i da li bi to značilo da bi i svim drugim zemljama u kojima bi građani mogli da traže državljanstvo Srbije bile ukinute vize”, rekao je Dačić u Kuli. Prema njegovim rečima, EU želi da zna da li bi to značilo da bi druge zemlje koje ne bi dobile viznu liberalizaciju mogle, izbegavanjem prepreka, da dođu do ukidanja šengenskih viza.
Dačić je rekao da su to realni problemi koje postavlja svakodnevni život i da „tu nema nikakvih političkih uslova”. Srbija, prema njegovim rečima, treba da „učini još više napora da zakonsku regulativu učinimo dovoljno jasnom kako ne bi bilo zloupotreba”. Proces ukidanja viza zasnovan je prvenstveno na „mapi puta”, a Srbija je, kaže ministar, ispunila sve predviđene uslove.
– U tom procesu postavlja se čitav niz operativnih pitanja, kao što su bezbednost dokumenata, biometrijskih pasoša, kontrole i zaštite granice, kao i pitanje na koga se odnosi vizna liberalizacija – dodao je ministar Dačić.
On je naglasio da je siguran da će sve što Srbija preduzima biti sasvim konkretno i lišeno političkih tema i razgovora i da će na nivou Ministarstva unutrašnjih poslova i pravde doći do toga da je Srbija ispunila sve tehničke uslove za stavljanje na „belu” šengensku listu.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Hrustanović: Bajden kaže da voli Beograd
„Očekujem da će dolaskom Džozefa Bajdena na mesto potpredsednika Sjedinjenih Američkih Država politika te zemlje prema Srbiji biti kooperativnija i mekša. Mislim da ćemo imati veću podršku i za političke i ekonomske projekte. Upravo zbog toga treba iskoristiti njegovu posetu Beogradu”, kaže Radmila Hrustanović, pomoćnica gradonačelnika Beograda, koja je razgovarala sa Bajdenom na Globalnom gradskom forumu od 25. do 27. aprila u Čikagu.
„Nismo razgovarali privatno. Bila sam u grupi predstavnika gradova sa kojima se pozdravio i razgovarao. Predstavila sam mu se, rekla odakle sam i protokolarno smo razgovarali. U diplomatskom maniru naglasio je da se sprema za put za Beograd i da voli naš grad”, kaže Hrustanovićeva. Ona je dodala da ne očekuje da Bajden poseti i gradske vlasti u Beogradu jer je predviđeno da vodi razgovore na najvišem državnom nivou.
Pomoćnica gradonačelnika smatra da gradovi, a posebno prestonice, imaju diplomatsku misiju i da je Beograd to proteklih godina često koristio. „U periodu sankcija kada smo živeli potpuno zatvoreni od sveta, naš glavni grad je naročito bio izolovan jer je na snazi bio Launterbergov amandman koji je Beograd isključivao iz saradnje sa SAD i nevladinim sektorom te zemlje. Kako je zapisano u tom pravnom aktu, Beograd je bio pod sankcijama jer je pružao utočiše ratnim zločincima iz proteklih ratova.
Posle ubistva premijera Zorana Đinđića, tadašnji ambasador Amerike u Beogradu Vilijam Montgomeri organizovao je veliku posetu delegacije Beograda, gde smo se sastali sa brojnim gradonačelnicima i Džozefom Bajdenom, koji je tada bio predsednik Komiteta Senata SAD za međunarodne odnose i na neki način je bio zadužen za ovaj region”, kaže Hrustanovićeva. Ona podseća da je naša zemlja posle demokratskih promena bila hit i da su nas tada mnogi zvali želeći da se što bolje predstavimo i da nam daju podršku.
„Poslednjih godina svoj položaj i status morali smo da zaslužimo demokratskim razvojem, uređenjem lokalne zajednice, razvojem pravne države u funkcionisanju organa državne uprave i samo takvi možemo da budemo poželjan partner. Nigde nam se više vrata nisu otvarala sama od sebe. To što je Beograd postao pobratim sa Čikagom je privilegija, a za razvoj odnosa dve zemlje velike zasluge pripadaju i generalnom konzulu u Čikagu Desimiru Nikitoviću”, kaže Hrustanovićeva.
Učesnike foruma, na kome su bili predstavnicigradova pobratima organizatora manifestacije Čikaga, iz Moskve, Praga, Pekinga, Dubaija, Manile, Pariza i drugih gradova,pozdravio je Bajden koji je ukazao na veliku odgovornost gradova u svetskoj ekonomskoj krizi i pozvao gradske vlasti da vode socijalno odgovornu politiku prema lokalnom stanovništvu.
„Ceo svet trese ekonomska kriza i velika je odgovornost na lokalnim upravama. Na manifestaciji se moglo čuti i da je predsednik Barak Obama primio više od 80 gradonačelnika iz SAD da bi im pokazao koliko je važan njihov posao. Bajden je naglasio da veliki gradovi moraju da budu lideri izlaska iz krize i da su dužni da očuvaju privredu, radna mesta i budu socijalno odgovorni prema lokalnom stanovništvu”, dodala je Hrustanovićeva.

Cvetković spasava honorarce
Vlada Srbije uskoro će ponovo raspravljati o odlukama u vezi sa porezima na autorske honorare, saznaje „Politika”. Premijer Mirko Cvetković naložio je Ministarstvu finansija da preispita rešenja predviđena Izmenama i dopunama Zakona o porezu na dohodak građana koje se odnose na neoporezovani deo autorskih honorara.
Podsećamo da su se izmenama ovog zakona, koji je stupio na snagu 8. maja, ukupni porezi i doprinosi po autorskom honoraru povećali sa dosadašnjih 26 na 50,6 odsto za zaposlene honorarce (koji imaju svoj stalni posao a honorarno rade „sa strane”) , i sa 37 odsto na 78 odsto za nezaposlene honorarce (koji nemaju stalni posao). Time su svi koji zapošljavaju honorarne saradnike, a pre svega medijske kuće, stavljeni u veoma nepovoljan položaj, jer bi povećanjem opterećenja poslodavaca vlada primorala mnogobrojna preduzeća iz uslužne delatnosti na znatno umanjenje broja honorarnih saradnika.
Prema podacima Unije poslodavaca Srbije, na mesečnom nivou u našoj zemlji ostvari se prosečno 180.000 autorskih ugovora, od kojih su ovi ugovori velikom broju nezaposlenih građana jedini izvor prihoda.
Medijske kuće okupljene oko Asocijacije medija ocenjuju da je izmenama i dopunama Zakona o porezu na dohodak građana drastično otežan već izuzetno težak finansijski položaj svih medijskih kuća u zemlji. „Učinjeno je to i u trenutku kada je kao jednu od mera za pomoć oporavka medijske industrije Asocijacija predložila upravo smanjenje i privremeno ukidalje dažbina koje se regulišu ovim zakonom”, navodi se u saopštenju ove asocijacije.
Ovim izmenama Zakona, kako navodi Asocijacija medija, na informativnom planu najozbiljnije je ugrožena dalja saradnja s više od 1.500 honorarnih saradnika – dopisnika, slobodnih novinara i fotoreportera iz svih krajeva Srbije koji su nezaobilazni faktor u uspešnom ispunjavanju društvene uloge medija da kvalitetno i ravnomerno informišu iz svih krajeva zemlje. „Usvojene izmene otežavaju dalju saradnju kako novinskih kuća tako i elektronskih medija na svim ostalim planovima na kojima se ona do sada zasnivala na honorarnoj saradnji”, kaže se u saopštenju Asocijacije medija.
I Udruženje književnih prevodilaca Srbije saopštilo je juče da je ogorčeno novim poreskim opterećenjima na autorske honorare.
– U toku je konkretna akcija za prikupljanje 15.000 potpisa, koliko je potrebno da bi se ukinuo ovaj zakon. Pozivamo sva umetnička udruženja i celokupnu kulturnu javnost da se pridruže ovoj akciji – saopštilo je Udruženje književnih prevodilaca Srbije.
Udruženje književnih prevodilaca zaključuje da su honorari umetnika ionako mali i neredovni, a da su ovom merom potpuno obezvređeni.
– Književni prevodioci žive isključivo od autorskih honorara za svoje prevode. Ova mera dovešće i do propadanja onih izdavača koji objavljuju vredna umetnička dela od kulturnog značaja. Zahtevamo od Vlade Srbije da smesta ukine ovaj zakon sa nesagledivo štetnim posledicama – saopštava Udruženje prevodilaca.
D. J. – V. M. D.  –S. B. S.

Separatizam u Boliviji po hrvatskom receptu
TRAGOM MESTI
Od našeg dopisnika
U zamršenoj priči o zaveri protiv predsednika Eva Moralesa, bolivijski zvaničnici bez ikakve zadrške tvrde da je scenario za separatizam preuzet sa Balkana, a da su akteri oružanog paravojnog pokreta obogaćeni iskustvom iz krvavog građanskog rata u Hrvatskoj.
Tome u prilog govore i prvi rezultati istrage posle upada policijskih snaga u hotel „Las Amerikas” u separatističkom regionu Santa Kruz, kada je među trojicom „stradalih terorista”, uz Mađara i Irca, poginuo i Eduardo Rosa Flores, koji je uz bolivijsko imao još dva državljanstva– mađarsko, po poreklu, i hrvatsko po zaslugama. Rosa je inače bio čovek razbarušene biografije, ali je svoje srce i dušu našao u ratu za hrvatsku nezavisnost, pa je u Hrvatskoj proglašen za heroja, stekao čin pukovnika i za nagradu mu je dodeljena počasna domovnica i putovnica. Posle njegove smrti mađarska televizija emitovala je intervju koji je novinar Andras Kepes napravio sa Floresom, pre nego što je ovaj krenuo natrag put rodne Bolivije da spasava svoju otadžbinu. Rosa kaže da ga je pozvao Santa Kruz (jedan od najmoćnijih ljudi ove bogate provincije je Bolivijac Branko Marinković, hrvatsko-crnogorskog porekla) kako bi se borio za autonomiju ove provincije. „Ako nam ne daju autonomiju, a ne možemo da živimo zajedno, tražićemo nezavisnost i napravićemo novu zemlju”, rekao je mađarskoj televiziji, uz zahtev da se intervju objavi tek ako on više ne bude među živima. „To je ideja”, dodaje,„prvo probamo da je ostvarimo razumno, kako bismo sprečili krvoproliće, a ako to ne uspe…onda ćemo silom do nezavisnosti.”
Među uhapšenima u ovoj brzometnoj akciji policije(16. aprila), koja u bolivijskoj javnosti izaziva protivrečne reakcije, nalazi se još jedan bolivijski Hrvat. Mario Tadić, koga istražni organi ispituju u bolivijskom zatvoru, kaže da se Rosa više puta sastajao sa prefektom Santa Kruza Rubenom Kostasom. „Jedanput je čak sa njim ostao na sastanku čitavih pet sati, znao sam da se nešto priprema”, kaže Tadić.
Rosa je, kako sada svedoči Tadić, bio vođa ove grupe i svim članovima je zaplenio pasoše kako bi izbegao eventualnu nelojalnost i „sprečio dezertere” da se domognu Evrope…
Po istrazi koju vodi višepartijska parlamentarna komisija, ispostavlja se da su još dva Mađara činila jezgro ove ilegalne organizacije, ali su izgleda uspeli da odbegnu, ili ih je Rosa likvidirao.
Kako piše bolivijski dnevnik „Prensa”, ova dvojica „nestalih” Mađara bili su među osnivačima separatističke organizacije u Rumuniji – čija je namera bila da deo zemlje nastanjen Mađarima pripoji Mađarskoj.
Tadić je takođe ispričao parlamentarcima da je po novac za akcije Rosa išao kod Marinkovića i ostalih tajkuna u Santa Kruzu. Marinković je jednom prilikom doneo Rosi 200.000 dolara, za kupovinu oružja. Ta suma data je argentinskim vojnicima, koji su svojevremeno digli vojnu pobunu protiv demokratski izabranog predsednika Raula Alfonsina, zbog čega su usledili zakoni o obustavi suđenja za počinjene zločine u vreme vojne hunte. Argentinci se više nisu pojavili ni sa parama ni sa obećanim oružjem, pa je Branko Marinković ostao kratkih rukava. Buenosajreski list „Pahina 12” piše da ambasador Argentine u Boliviji još nije preneo nikakav zahtev bolivijskih vlasti za hvatanje ovih bivših argentinskih oficira.
Iako mnogi mediji u samoj Boliviji sumnjaju da je ova afera prenaduvana i isfabrikovana, a da su „Evo Morales kao i njegov mentor venecuelanski predsednik Ugo Čaves skloni da se upuštaju u svakojake teorije zavera”, Tadić je pred komisijom detaljno obrazložio svoju ulogu u tajnoj organizaciji.
Zadatak mu je bio da „skida hrvatske vojne priručnike sa Interneta, prevodi ih na španski i daje Rosi koji je bio zadužen da stvori posebnu paralelnu miliciju. Bilo je tu svakojakih štiva iz „vojne i ratne taktike, logističke podrške, preživljavanja, inženjerije, obaveštajnih službi...”
Opozicioni mediji u Boliviji podsmevaju se zvaničnom La Pazu i predsedniku Evi Moralesu. Oni tvrde da je prvi predsednik iz plemena starosedelaca – specijalista u proizvodnji neprijatelja. Navode da je svojevremeno američkog ambasadora Filipa Goldberga proglasio za vođu zaverenika. Goldberg je, kako mu je spočitao Morales, nekada bio šef misije na Kosovu, gde je stekao iskustvo i specijalizovao se za separatističke akcije. Kasnije je američki ambasador proteran iz Bolivije, a sa dolaskom Baraka Obame na čelo SAD vode se razgovori da se diplomatski odnosi sa Bolivijom opet uspostave.
Zorana Šuvaković

Pritvoren Branimir Glavaš
Od našeg stalnog dopisnika
Banjaluka, 14. maja – Sud Bosne i Hercegovine odredio je danas tridesetodnevni pritvor Branimiru Glavašu, koji je iz Hrvatske prebegao u BiH da bi izbegao izdržavanje desetogodišnje kazne zatvora na koju je 8. maja osuđen zbog ratnih zločina nad Srbima u Osijeku. Određivanje pritvora Glavašu zatražio je glavni tužilac BiH Milorad Barašin, koji ga je juče saslušao u Sarajevu.
„Sud BiH je prihvatio činjenicu da je Branimir Glavaš 22. oktobra 2008. godine na zakonit način stekao državljanstvo BiH, ali je zaključio da je upis u državljanstvo zatražen sa očiglednom namerom izbegavanja procesuiranja i eventualnih posledica osude za krivično delo ratnog zločina”, navedeno je u saopštenju Suda BiH.
Sud BiH je, osim toga, zauzeo stav „da se ekstradicioni pojam državljanina mora tumačiti tako da se pravo na državljanstvo ne sme svesno i namerno koristiti za sticanje neprava”. Takođe, Sud BiH je mišljenja da se „između svrhe državljanstva i vršenja pravde, kao fundamentalnog principa moderne države, mora uspostaviti ravnoteža da bi se obezbedio pravni poredak”. Glavašev advokat Nikica Gržić je najavio da će na odluku o pritvaranju svog klijenta podneti žalbu.
Na osnovu međunarodne poternice koju je za njim raspisala Hrvatska, policija Federacije BiH uhapsila je juče Branimira Glavaša, koji je verovao da će prelaskom u BiH izbeći izručenje Hrvatskoj i izdržavanje desetogodišnje kazne zatvora koju mu je izrekao Županijski sud u Zagrebu.
S obzirom na to da je u saopštenju Suda BiH navedeno da „kruto tumačenje pojma državljanstva u zemljama u okruženju očigledno podriva pravni poredak i ugrožava pravdu” i da se pominje obaveza država da optužene za ratne zločine izručuju Haškom tribunalu, „koju treba tumačiti kao opšteprihvaćenu vrednost”, nije isključeno da će Branimir Glavaš, bez obzira na državljanstvo BiH, biti izručen Hrvatskoj.
B. M.
---------------------------------------------------------------
Traže izvinjenje Sabora porodicama žrtava u Osijeku
Od našeg stalnog dopisnika
Zagreb, 14. maja – Nevladina organizacija iz Zagreba „Dokumenta – Centar za suočavanje s prošlošću” (predsednik Vesna Teršelić) uputila je javno pismo Hrvatskom saboru u kojem ga poziva da „razmotri izvinjenje javnosti, a posebno porodicama žrtava ratnih zločina nad civilnim stanovništvom u Osijeku” zbog posledica odluke o obustavljanju pritvora Branimiru Glavašu u januaru 2008. godine. Takođe predlažu Saboru da pokrene postupak za izmenu čl. 75. Ustava RH koji reguliše zastupnički imunitet.
U toj organizaciji ocenjuju da Hrvatski sabor kao najviše zakonodavno telo u zemlji „nije učinio dovoljno za afirmaciju vladavine prava” ipodsećaju da je u januaru prošle godine „direktno intervenisao u prvostepenipostupak protiv zastupnika (Glavaša) prvooptuženog za ratni zločin umesto da je odluku o određivanju pritvora prepustio pravosuđu“.
Mandat saborskog zastupnika – zaključuju „Dokumenti” – ne bi smeo predstavljati zaštitu za činjenje krivičnih dela i zato predlažu da se izmeni postojeća odredba Ustava koja reguliše imunitet zastupnika. U tome vide dve mogućnosti: jedna da se nadležnost za odlučivanje o mogućnosti pokretanja krivičnog postupka i pritvoru protiv saborskog zastupnika sa sabora prenese na Ustavni sud, a druga da se i u odnosu na saborske zastupnike primeni imunitet kakav je predviđen za sudije i odnosi se samo na krivična dela učinjena u obavljanju sudijskefunkcije. Kod zastupnika bi to bilo samo za počinjena krivična dela u obavljanju zastupničke funkcije.
R. Arsenić

Godišnjica stradanja vojnika iz „tuzlanske kolone”
Od našeg dopisnika
Bijeljina– Danas se navršava sedamnaest godina od stravičnog stradanja vojnika nekadašnje JNA, koji su ubijeni prilikom povlačenja iz Tuzle. Tačan broj masakriranih15.maja 1992.godine još nije utvrđen,a pretpostavlja se da je ubijeno oko dvesta nenaoružanih vojnika.Uprkos obimnoj dokumentaciji koju suvlasti Republike Srpske dostavile pravosudnim institucijama BiH –za ovaj zločin još niko nije odgovarao.U Beogradu je u toku postupak protiv Ilije Jurišića, nekadašnjeg načelnika Javne bezbednosti u Tuzli,a pre nekoliko dana Sud BiH potvrdio je optužnicu protiv Izeta Smajića.U optužnici se navodi da je Smajić tog dana prišao vojniku Radovanu Krstiću, koji je ranjen bespomoćno ležao, stavio mu pištolj u usta i pucao.
Radovan Krstić, u to vreme vojnik na redovnom odsluženju vojnog roka, kaže da mu je teško da komentariše podizanje optužnice protiv Smajića.Svedočio je u više navrata,davao iskaze domaćim istražiocima i istražiocima Haškog tribunala.„Ne znam šta se tako dugo čeka”, kaže Radovan čija priča na najslikovitiji način svedoči o paklu u Tuzli.
(/slika2)„Kada smo krenuli da napuštamo kasarnu,u Tuzli je bila tišina, gotovo neverovatna.Onda je odjeknuo samo jedan hitac, valjda je to bio znak za napad, i počeo je pakao.Vozač kamiona i ja smo ranjeni, ali je on nekako uspeo da nas doveze do naselja Slavinovići. Tamo je izgubio kontrolu i ispalismo iz kamiona.Dok sam ležao, pojavili su se neki njihovi vojnici.Jedan od njih mi je seo na grudi i pitao gde mi je puška.Kada sam rekao da je nemam,pogledao me je i rekao: ’Nemaš, a?’Izvukao je pištolj,ugurao mi cev u usta i pucao.Izgubio sam svest,a probudio sam se tek kasnije u tuzlanskoj bolnici“,priča Radovan.
Povlačenje vojnika JNA bilo je dogovoreno sa tadašnjih tuzlanskim vlastima, a kolonu JNA napali su pripadnici Teritorijalne odbrane i tzv. Patriotske lige BiH. Prema izjavama učesnika događaja,napad na kolonu u Tuzli počeo je pucnjavom sa okolnih zgrada.Prema tim svedočenjima,snajperisti su bili raspoređeni duž dogovorene linije povlačenja.Prvosu pucali i ubijali vozače vojnih vozila, tako zaustavljali vozila,a potom su pucali na vojnike.
Ceo ovaj događaj direktno je prenosila lokalna televizijana čijim snimcima se vide eksplozije i vozila u plamenu. Snimci tog događaja dostavljeni su Haškom tribunalu, koji je pre pet godina pravosudnim institucijama BiH dostavio odgovor na dokumentaciju koju su poslale vlasti Republike Srpske i Srbije i saglasnost za vođenje istrage protiv više lica, tadašnjih tuzlanskih funkcionera. Niko odovih ljudi nije prihvatio bilo kakvu odgovornost za stradanje vojnika.
U jednom od svojih javnih nastupa,tadašnji predsednik Izvršnog odbora u Tuzli Sead Avdić rekao je da niko nema pravo da taj događajnazove zločinom sve dok Sud BiH ne donese presudu. On kaže da je reč o tragičnom oružanom incidentu. „Tek kada je pucano iz kolone,usledila je naredba ’na vatru, uzvrati vatrom’“,tvrdi Avdić.
Tadašnji komandant tuzlanske kasarne Mile Dubajić,u jednom od svojih retkih javnih nastupa,međutim,odbacuje tvrdnje da su vojnici iz kolone isprovocirali sukob.
„To je zaista suludo.Znali smoda ćemo biti pobijeni ako dođe do sukoba na dogovorenoj maršruti povlačenja.Kretali smo se ulicom,a sa obe naše stranebile su zgrade.S naše strane nije bilo pucanja, niti provokacija.Izdao sam jasna naređenja o uslovima transporta,a uslove za izlazak kolone lično sam dogovorio sa predstavnicima lokalnih vlasti”, kazao je tada pukovnik Dubajić.
Do sada su identifikovani posmrtni ostaci oko stotinu vojnika.Malo koji skelet je pronađen ceo.To je gomila ugljenisanih i nagorelih ostataka pohranjenih u Spomen-kosturnici u Bijeljini.Većina ih ne potiče odavde,ali članovi njihovih porodica nisu imali snage da odnesu jednu ili dve kosti svojih najmilijih i sahrane ih u rodnom kraju. Ogromnu tugu i gorčinu nadjačava samo još veća neverica što još niko nije odgovarao za ovaj stravičan zločin.
Suzana Rađen-Todorić

Ćutanje o ćutanju Pija Dvanaestog
Iako neki smatraju da je dolazak pape u Jad vašem snažna poruka onima koji negiraju holokaust, većina je razočarana. Preživeli nacističkih pogroma su, i pre nego što je papa stigao iz Jordana, tražili da Jerusalimom odjekuju sirene u znak protesta. Rabin Zapadnog zida (Zida plača) Šmuel Rabinovič čak je govorio da papa na tom najsvetijem mestu judaizma ne bi trebalo da se pojavi noseći krst. „Poruka koju donosi kao vrhovni verski lider, onaj koji je po katoličkom učenju nepogrešiv, nije poruka sažaljenja, razumevanja i tolerancije”, oštro konstatuje član izraelskog Kneseta, parlamenta, Nitzan Horovic, „već je poruka rigidnosti, religioznog ekstremizma i nepristupačnosti”.
Mnogo toga podseća na papin govor u nemačkom gradu Regenzburgu 2006. kada je, citirajući pogrdne reči vizantijskog imperatora iz 14. veka o proroku Muhamedu, izazvao bes i proteste islamskog sveta.
Nesumnjivo da će sada porasti broj Jevreja uverenih da papa ohrabruje one koji negiraju holokaust i pokazuje antisemitizam. Podseća se da predstavnik Vatikana nije napustio salu tokom nedavnog antiizraelskog govora iranskog predsednika na konferenciji UN.
Tako je, po izraelskim ocenama, Benedikt Šesnaesti propustio istorijsku priliku pa je komplikovane katoličko-jevrejske odnose vratio unazad, poništavajući deo legata koji je tri decenije minuciozno gradio papa Jovan Pavle Drugi.
Dug put pređen je od 1904, kada je osnivač cionizma Teodor Hercl uzalud pokušavao da papu Pija Desetog ubedi da podrži cionizam i prizna jevrejski narod, do 1993, kada je Sveta stolica uspostavila diplomatske odnose sa Izraelom.
Nema sumnje da je u katoličko-jevrejskim odnosima za poslednjih 105 godina učinjen veći napredak nego u prethodna dva milenijuma, ali otkako je Benedikt Šesnaesti aprila 2005. seo na presto svetog Petra odnosi se pogoršavaju.
Zamera mu se što ohrabruje upotrebu molitve za Veliki petak o „konverziji Jevreja” koju koriste ultratradicionalisti.
Jevreji su posebno zabrinuti što se završava proces kanonizacije pape Pija Dvanaestog, rimokatoličkog poglavara u vreme Drugog svetskog rata, za koga Jevreji i drugi smatraju da je propustio da spreči pogrome.
Dodatnu buru Benedikt Šesnaesti je izazvao odlukom da poništi odluku iz 1988. o ekskomunikaciji četiri biskupa, pripadnika reakcionarnog Društva svetog (antisemitskog pape) Pija X, koji se protive pomirenju sa Jevrejima. Jedan od njih, Ričard Vilijamson, otvoreno negira holokaust. Tek posle bujice protesta i poziva izraelskih političara na prekid odnosa sa Vatikanom, papa se ovog marta javno ogradio od radikalnih biskupa.
Činjenica je da su, za razliku od prethodnog papata, varničenja česta. Vatikan je uložio oštar demarš kada je izraelski TV kanal 10 u februaru emitovao šou koji sarkastično osporava hrišćanske tradicije: da je Marija bila devica i da je Hrist hodao po moru.
Izrael je prethodno oštro protestovao kada je, posle brutalnih izraelskih akcija, vatikanski kardinal Renato Martino pojas Gaze uporedio sa „velikim koncentracionim logorom”.

Imigranti kao kriminalci
Od našeg dopisnika
Rim, 14. maja – Problem imigracije koji je poslednjih dana potresao Italiju ne završava se, nažalost, samo deportacijom izbeglica. Nakon višemesečnih najava, italijanska skupština je definitivno izglasala kontroverzni Zakon o bezbednosti. Ovim merama, kako komentariše Kristofer Hejn, direktor italijanskog saveta za izbeglice, bitno je ugrožen status ne samo ilegalnih imigranata i izbeglica već i onih koji legalno borave na italijanskoj teritoriji.
Zakon odobrava organizovanje građana po patrolama kao način „odbrane” od imigranata koje ministar unutrašnjih poslova Roberto Maroni naziva „volonterima za bezbednost”. Nelegalna imigracija postaje krivični prekršaj kojim se reskira kazna od pet do deset hiljada evra, a nakon suđenja i automatska deportacija. Predviđa se i produženje boravka na šest meseci (u odnosu na prethodnih 60 dana) u centrima za identifikaciju imigranata, a cena zahteva za državljanstvo i dozvolu boravka znatno je povećana. Kaznu do tri godine zatvora reskiraju i svi oni koji iznajmljuju stanove ilegalnim imigrantima, dok su državni službenici, uključujući doktore i direktore škola, dužni da prijave sve one koji ilegalno borave na teritoriji Italije.
S obzirom na to da ilegalna imigracija postaje krivičan prekršaj, postavlja se pitanje šta će biti sa decom ove grupe imigranata. Italijanski mediji govore o „deci duhovima” koju, u strahu od deportacije i krivične kazne, roditelji verovatno neće upisivati u matičnu knjigu rođenih. „Na taj način registrovanje u matičnu knjigu rođenih obaviće babice i medicinske sestre, što je tipično za decu koja nisu priznata od strane roditelja”, izjavio je direktor svešteničkog odeljenja za imigrante u centrima za identifikaciju otac Đanromano Njezoto. „Majke bez dozvole boravka i pasoša rizikuju da im deca budu usvojena od strane drugih ljudi”, mišljenje je članice italijanske demokratske partije Donatele Feranti.
Novim „zakonom o sigurnosti”, prema mišljenju italijanske opozicije, rizikuje se stvaranje paralelnog društva „nevidljivih” ilegalnih imigranata, a „ako ovako nastavimo uskoro će i Obami biti zabranjeno da uđe u Italiju”, prokomentarisao je jedan od predstavnika opozicije Antonio di Pjetro.
Italija je poslednjih dana i ozbiljno prekršila jedan od internacionalnih zakona: konvenciju o izbeglicama iz 1951. godine.
U međuvremenu, borba protiv ilegalnih imigranata se nastavlja: juče je u italijanskom primorskom gradu Gaeta ministar Maroni predao tri patrolna broda libijskim vlastima kako bi se učvrstila i usavršila saradnja u borbi protiv ilegalne imigracije i izjavio: „Protiv imigracije borićemo se svim sredstvima.”
U Italiji je poslednjih godina broj izbeglica ipak vrtoglavo porastao: prema izvoru UNHCR-a, pre nekoliko godina od 17.093.361 izbeglice u svetu, u Italiji je boravilo 12.440 osoba. Setimo se i da je Italija predstavljala spas i za mnoge izbeglice iz bivše Jugoslavije. Prema rečima portparola UNHCR-a u Italiji Laure Boldrini, godine 1999. postignut je rekord od 33.000 zahteva za azil, uglavnom od osoba koje su dolazile sa Kosova.
Trenutno najveći broj izbeglica čine Nigerijci (5.333 u 2008.), Somalci (4.473), Eritrejci (2.739) i Avganistanci (2.005).
Poslednjih godina Italija sve manje predstavlja sinonim za „obećanu zemlju” i u ekonomskom, a Zakonom o bezbednosti – i u pravnom smislu.

Sprečena avio-katastrofa nad Moskvom
Od našeg dopisnika
Moskva, 14. maja – Sudar dva putnička aviona na nebu nad Moskvom izbegnut je u poslednjem trenutku zahvaljujući pravovremenom reagovanju Ilje Kurakulova, dispečera aerodroma Vnukovo.
Iako je od tada prošlo više od 15 dana, danas se saznalo da se „Tu-154” jedne od najvećih ruskih avio-kompanija, koji je 24. aprila leteo u Samaru, opasno približio „boingu” na njegovom putu u Vladivostok. U trenutku kada je Kurakulov shvatio šta se događa, avioni su se nalazili u istom vazdušnom koridoru i munjevito su se približavali jedan drugom. Delilo ih je samo četiri kilometra, odnosno 15 sekundi. Kontrolor leta je imao samo sekundu da ih skrene sa smrtonosnog puta.
Aleksandar Neratko, rukovodilac „Rosaeronavigacije”, objasnio je da je „Tu-154” uzleteo zaboravivši da uvuče točkove, što je smanjilo brzinu uzletanja, tako da se našao na trasi „boinga” koji je takođe uzletao. Samo zahvaljujući prisebnosti dispečera, katastrofa je sprečena. Ipak, kažu stručnjaci, veliku ulogu odigrala je činjenica da Moskovski centar za automatizovano upravljanje letovima ima savremeni rezervni sistem praćenja na kome se jasno videlo da se „Tu-154” spušta.
Blagovremenom reagovanju doprinela je i praksa da dispečerski centar aktivno sarađuje s velikim avio-kompanijama sa kojima moskovski dispečeri organizuju u svojoj trenažerskoj sali instruktažu za pilote, a oni odlaze na praksu na trenažere za pilote. Zato je kapetan „boinga” mogao tako brzo da reaguje na komandu i prestane da povećava visinu. Praksa je, inače, da piloti reaguju na komande dispečera tek nakon 30–40 sekundi.
Što se tiče „Tu-154”, prema mišljenju stručnjaka, pilot je narušio zahteve predviđene nacionalnim pravilima letenja – posle uzletanja nije uvukao točkove, a nije odmah odgovorio ni na poziv dispečera. Njegove postupke sada ocenjuje komisija „Rosavijacije” koja ga je, do okončanja istrage, suspendovala. Do kraja istrage naziv avio-kompanije kojoj pripada „Tu-154” neće biti objavljen. Prema ruskim zakonima, pilot može biti kažnjen sa godinu dana zabrane letenja.
Sergej Ronin, koji je komandir „Tu-154”, tvrdi da je dao komandu da se uvuku točkovi, što je zadatak drugog pilota. Za to vreme on je pratio druge indikatore letenja. Dobio je odgovor da je to urađeno, a pošto je video da je brzina veća od predviđene, počeo je da je smanjuje. Tako se našao na putu „boinga”. Ronin izjavljuje da je spreman da snosi svoj deo krivice.

Leh Valensa „tezgari” kod idejnih protivnika
Od našeg dopisnika
Prag, 14. maja – Legendarni osnivač Solidarnosti, prvi postkomunistički predsednik Poljske Leh Valensa poslednjih godina nalazio se, po pravilu, na strani liberalnih i proevropskih snaga u Poljskoj. Postao je čak i jedna od uzdanica liberalne vlade Donalda Tuska. Ovih dana je, međutim, na sveopšte iznenađenje, stupio u službu evroskeptičke stranke Libertas irskog milionera Deklana Ganlija.
Prvog dana ovog meseca Valensa, koji je oduvek važio za tvrdo uverenog Evropljanina, istupio je na osnivačkom kongresu u Rimu ove stranke koja se priprema za izbore za Evropski parlament, a kao glavnu tačku programa ima – ne dozvoliti prolaz Lisabonskom sporazumu. Mislilo se da je to bio trenutni previd, jednokratni „ispad” koji se Valensi neće ponoviti. Juče je, međutim, postalo jasno da taj angažman ima dugoročni karakter – Valensa će istupiti i na predizbornim konvencijama u Madridu, Parizu, Dablinu i samoj Varšavi. Pristao je bez obzira na to što su ga u Rimu na nož dočekali poljski članovi Libertasa, nacionalni, desni ekstremisti s kojima je u Poljskoj bio dosad na ratnoj nozi, a koji, inače, uporno tvrde da je on, u stvari, bio izdajica i saradnik tajne komunističke policije.
Po vladu Tuska, koja je Valensu uzdigla kao antipod sadašnjem konzervativno-evroskeptičkom predsedniku Lehu Kačinjskom, ovaj Valensin angažman je nimalo lak problem. Pokušava da se objasni da to Valensa, koji uzgred rečeno celog života ima finansijske probleme, radi samo za pare. A nisu u pitanju ni male sume. Prema poljskoj štampi, za nastup u Rimu dobio je 50.000 evra, a za ostala četiri još ukupno 100.000. Time je 65-godišnji Valensa obezbedio sebi komfornu i bezbrižnu starost.
„Shvatam da su mu potrebne pare i da hoće da ih zaradi”, izjavio je ministar spoljnih poslova Radoslav Sikorski. Tvrdi da predsednička penzija od oko 4.000 hiljade zlota (oko 900 evra) nije dovoljna. „Posledica toga jeste da on moljaka za finansijsku podršku bilo od ukrajinskih bilo irskih milionera”.
Valensa je krajem devedesetih, pošto je otišao u penziju ubrzo posle izbora 1996. na kojima je izgubio od Aleksandera Kvasnjevskog, bio nezadovoljan penzijom koju je dobio, pa se demonstrativno vratio na rad u brodogradilište u Gdanjsku. Vlada je potom brže-bolje regulisala materijalni položaj bivših predsednika, ali se ta penzija pokazuje kao nedovoljna (Valensa živi dosta aktivno i, izgleda, još pomaže i neko od osmoro dece, koliko ih ima).
Sam Valensa odbacuje da time što učestvuje kao gost na skupovima Libertasa podržava antievropski program. „Srešću se i s đavolom da bih mu rekao da ima Boga, da volim Boga i da Bogu, i pored svih svojih grehova, pripadam”, objašnjava ovaj gorljivi katolik.
Milan Lazarević

Obamino ratno balansiranje
Od našeg stalnog dopisnika
Vašington, 14. maja – U čemu će uspeti ili neće reformski kurs Baraka Obame, pitanje je koje je preraslo u takoreći „osnovnu mernu jedinicu” strateških kretanja i ovde i u svetu. Učinak mu se uglavnom odmerava po potezima za suzbijanje ekonomske krize, ali je ovih dana on stavljen i na ratnu „vagu”, gde naglo preteže njegov plan za Avganistan.
Već se tamo, po njegovim smernicama, seli pojačanje od ukupno 21.000 vojnika. Usledio je predlog američkog godišnjeg ratnog budžeta (130 milijardi dolara) u kome je Irak, kao najveće bojište 21. veka, pao u drugi plan. Za Avganistan je, naime, predviđeno 65 milijardi dolara, četiri više nego za Irak kome je u prošlogodišnjem računovodstvu (Džordža Buša) pripalo gotovo duplo više (87,47 milijardi).
Ubrzo potom došlo je smenjivanje komandanta avganistanskih operacija generala Dejvida Mekjernana. Umesto njega su Obama i Pentagon predložili generala Stenlija Mekristala, koji se pročuo posebno po tome što su Jedinice za specijalne operacije pod njegovom komandom uhvatile Sadama Huseina (kasnije pogubljenog) i likvidirale Abu Musaba al Zarkavija, lidera „Al Kaide u Mesopotamiji”. Promena je obrazložena potrebom da se organizuje „svež pristup”.
Već juče je Obama, opet naročito povodom Avganistana, opovrgao svoj ranije iskazani pristanak da se objave snimci američkog mučenja ratnih zarobljenika. Najavio je žalbu na odluku suda kojom je zatraženo takvo publikovanje.
Organizacije za ljudska prava kritikovale su „zaokret” predsednika, kao odstupanje od njegovih obećanja da će rad administracije biti javan. On tvrdi, pak, da je bio motivisan širim shvatanjem, to jest, da bi objavljivanje pomenutih fotografija „dodatno rasplamsalo antiamerikanizam i povećalo opasnosti po naše trupe”.
Obama „balansira”, smatraju analitičari. Otvaranjem tajnih arhiva prethodne administracije, koji su svedočili o torturi nad zarobljenicima, odobrovoljio je aktiviste ljudskih prava, a razljutio konzervativce (pa i CIA, koju je utešio „oslobađanjem odgovornosti za izvršavanje naređenja”). Osporavanjem objavljivanja više od 2.000 snimaka, obrnuo je raspored podrške i srdžbe a, uz to, kako se procenjuje, udovoljio zahtevima komandanata na frontu uz koje je stao i vašingtonski vojni vrh, od ministra odbrane Bila Gejtsa do šefa Združenog generalštaba oružanih snaga admirala Majkla Malena. Kad se već planira pojačanje američkih vojnih i ekonomskih akcija u Avganistanu i pridobijanje tamošnjeg stanovništva za borbu protiv Al Kaide i talibana, „nije uputno” da se prikažu snimci (koji bi potom zgranjavali svetsku, pogotovu muslimansku, javnost) američkog zlostavljanja zarobljenika, zaključeno je.
Pozivajući se na izjave neimenovanih zvaničnika, jedan od rukovodilaca Američke unije za građanske slobode, Entoni Romero kaže da su sporne slike „gore nego one iz Abu Graiba”, gde su zarobljenici prikazivani obnaženi u ponižavajućim pozicijama. Uveravaju, dodaje, da se nije radilo o „ekscesima pojedinaca” već o primeni „politike sa najvišeg nivoa” u Bušovoj administraciji.
Vladajuća Demokratska partija nije spremna da istražuje „do kraja” grehe prošlih vlasti, iako teži da promeni njihov kurs. Unutar nje same pojavili su se raskoli, takođe izveštava „Njujork tajms”. „Problem nije ni u sadašnjoj politici ni u njenim ciljevima, već ga vidim u tome što sumnjam da imamo sredstva za njihovo ostvarivanje u tom regionu (računajući i pogranične oblasti Pakistana sa Avganistanom, gde je, po ovdašnjim slutnjama, utočište Osame bin Ladena)”, izjavio je član predstavničkog doma Dejvid Obej. „U 21. veku pogrešno je primenjivati strategiju iz 19. stoleća, uz ogromnu cenu u krvi i novcu”, pridružuje mu se kolega Alan Grejson.
Uslov za uspeh u Avganistanu i na drugim žarištima jeste smanjivanje kriterijuma za proglašavanje uspeha, poručuje danas u „Vašington postu” Ričard Has iz uticajnog Saveta za međunarodne odnose. Za Ameriku je, naravno, kaže, bolji delimičan uspeh koji može da postigne nego skup neuspeh u težnji ka nemogućnom. Analitičari podsećaju da se Avganistan pokazao kao „grobnica imperija” – Britanije, pa bivšeg SSSR-a.
-----------------------------------------------------------
SAD: U Pentagonu špijunirano za Kinu
Od našeg stalnog dopisnika
Vašington, 14. maja – Službenik američkog ministarstva odbrane Džejms Fondren (62) ovde je osumnjičen da je špijunirao za Kinu, saopšteno je.
Njegov greh, koji on poriče, ne smatra se velikim pa mu preti kazna zatvorom u trajanju od najviše pet godina, ali se takođe navodi da ovaj „slučaj” (drugi te vrste u Pentagonu) ukazuje da se možda radi o postojanju „mreže” u prilog potencijalnom vojnom rivalu. Peking odbacuje navode, preneto je, i poziva Vašington da se okane „ostataka hladnoratovskog mentaliteta”.
Fondrena, inače, američko tužilaštvo tereti da je već osuđenom kineskom „posredniku” dostavljao „poverljive informacije” – za „800 dolara po komadu”.
M. Pantelić

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.


  </body>
 </text>
</TEI>