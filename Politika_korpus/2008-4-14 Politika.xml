<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
FMP silovit u Vršcu
Treće kolo
Lajons – FMP 76:110
Vizura – Borac 93:96, produžetak
C. zvezda – Hemofarm 93:84
Vojvodina – Partizan 60:66
Tabela





Hemofarm


3


2


1


236:223


5




C. Zvezda


3


2


1


254:251


5




FMP


2


2


0


204:149


4




Vojvodina


3


1


2


190:200


4




Borac


3


1


2


224:239


4




Lajons


2


1


1


158:175


3




Vizura


3


0


3


230:265


3




Partizan


1


1


0


66:60


2





Parovi četvrtog kola (16. april): FMP – Hemofarm, Borac – C. zvezda, Partizan – Vizura, Lajons – Vojvodina.

Dvanaest megapiksela u džepu
Kao što smo navikli, novi modeli digitalni fotoaparata zamenjuju stare, pa je COOLPIX P5100 nasledio prethodni P5000 koji smo predstavili pre koliko meseci.
Spolja je teško uočiti razliku: kompaktno i vrlo ergonomično kućište crne boje zajedničko je za oba aparata i kvalitetni objektiv koji zumira 3,5x i ima optički stabilizator; na poleđini je nepomičan 2,5-inčni ekran, na kojem se slika dobro vidi iz svih pravaca. Alternativa je optičko tražilo sa korekcijom dioptrije.
Međutim, noviteti se kriju unutra: prvi je optički senzor rekordne rezolucije za ovu klasu aparata, od 12 megapiksela. Ovako visoka rezolucija nije uvek neophodna, pa fotoaparat podržava i mnoštvo nižih. Još je zaniljivije to što slike mogu biti raznih formata: 16 : 9 odgovara prikazu na savremenim monitorima i televizorima, 3:2 je u skladu sa standardnim formatima fotopapira, a možete da pravite i kvadratnog oblika, formata 1:1. Po želji slikama se može dodati i crni okvir. Sve rezolucije raspoložive su u tri nivoa komprimovanja.
Kao i drugi digitalni fotoaparati namenjeni naprednim korisnicima, COOLPIX P5100 podržava manuleni režim i prioritete i ručno podešavanje svih uobičajenih parametara. Lako ga mogu koristiti i početnici, a privući će i iskusne ljubitelje crno-bele fotografije, za koju nudu nekoliko digitalnih filtera.
Najveći novitet je, ipak, procesor slike EXPEED koji mu je doneo jednu revolucionarnu mogućnost: uobičajena izobličenja geometrije koja se primećuju na krajnjim područjima žižnih daljina elektronski se koriguju, i to u realnom vremenu – korigovana slika već se vidi na ekranu. Uz to, tehnologija Face Detection je u hardveru, pa on može brzo da prepozna do 12 likova u kadru.
I ostale operacije COOLPIX P5100 obavlja veoma brzo. Procesor dobro kontroliše šum pri visokim vrednostima osetljivosti, pa se sa ovim fotoaparatom može lako slikati u mračnim uslovima: najviša osetljivost u punoj rezoluciji je ISO 2000, a uz smanjenje na pet megapiksela maksimum je ISO 3200. Ako morate da koristite blic, ugrađeni vas neće izneveriti – domet mu je osam metara, a postoji i vruć kontakt za spoljni. Blic je na rapolaganju i u rafalnom režimu: može da okine tri puta bez punjenja, ali visoka rezolucija nameće ograničenja u ovim režimima, bez obzira na to da li se blic koristi.
Video režimi su uobičajni, sa maksimumom u vidu VGA rezolucije sa trideset slika u sekundi, ali COOLPIX P5100 omogućava da filmovi budu i crno-beli ili sepia.
Ovaj fotoaparat će zadovoljiti vrlo probirljive korisnike – pod uslovom da ne insistiraju na velikom zumu. Čak i u tom slučaju, postoji kompromisno rešenje u obliku konverzionih objektiva, ali će u tom slučaju ukupna cena biti visoka. Sa osnovnom cenom od 30.000 dinara, COOLPIX P5100 je vrlo konkurentan: svakako da nije jeftin, ali pruža zaista mnogo za uloženi novac.
-----------------------------------------------------------
Nikon COOLPIX P5100
Rezolucije: širok izbor od 0,3 do 12MP;
razni formati
Video: VGA, 320x240, 160x120, kolor,
crno-beli, sepija
Zum: optički/digitalni 3,5x/4x
Osnovna memorija: 52 MB, unutrašnja
Format memorijskih kartica: SD, SDHC
Baterija: litijum-jonska
Ostalo: stabilizacija slike, elektronska
korekcija izobličenja geometrije
Cena: 29.900 dinara
(www.nikon.com)

Trostruko delotvorniji
„El-Dži elektroniks” (LG Electronics), svetski tehnološki i lider u mobilnim komunikacijama, proizveo je novi multimedijalni mobilni telefon LG-KF700, na kojem možete da objedinite tri načina rukovanja, da ostvarite bez napora dostupnu korisničku vezu (intuitivan interfejs) i da veoma lako pristupate komandama.
Prvi telefon na svetu sa tri odvojena ulaza ima ekran osetljiv (touchscreen) na dodir od tri inča (inče je 2,54 santimetra), alfanumeričku tastaturu i Shortcut Dial točkić. Svaki od ovih pristupa predviđen je za zadatke u kojima je najdelotvorniji.
Jedno istraživanje pokazalo je da multimedijalne funkcije često ostaju nedovoljno korišćene, jer su, uglavnom, teško dostupne. Na brojnim mobilnim telefonima kriju duboko u menijima, zahtevajući mnogo vremena i truda da bi se pronašle. Novi izdanak „El-Dži elektroniksa”, LG-KF700, čini suvišnim beskonačne menije, upravo, svojim intuitivnim interfejsom.
Dotična kompanija je odavno poznata kao predvodnik tehnologiji dodirivanja (touch). Upravo ekran na dodir (touchscreen) od tri inča na modelu LG-KF700 obezbeđuje jednostavan pristup mnogobrojnim funkcijama – od gledanja filmova do pretraživanja Interneta. S glavnog ekrana korisnici mogu videti kalendar, planer, podsetnik koristeći jednostavan pokret prostom. 
Shortcut Dial na poleđini sprave lako i brzo prelazi preko šest komandi (prema ličnom izboru) nadgledanjem virtuelne tastature na ekranu, umesto da gubite vreme prebirući po menijima. Na ovaj način je moguće doći do ma koje aplikacije u svakom času, i dok mobilni telefon već obavlja neke zadatke. Shortcut Dial se, takođe, koristi i u pretraživanju Interneta i pisanju elektronskih poruka (e-mails).
Najviše dostupni mobilni telefoni osetljivi na dodir isključuju nekada univerzalnu alfanumeričku tastaturu. Vlasnici „El-Džijevih”, ipak, kažu da žele ovu jednostavnu funkciju, ne samo zbog navike, već zato što ona pojednostavljuje pozivanje i odlična je za pisanje kratkih (SMS) poruka. S toga razloga proizvođač je ostavio klizeću (slide-down) alfanumeričku tastaturu na ovom modelu. 
Primenjena zajedno, sva tri pristupa LG-KF700 čine moćnim i delotovornim elektronskim pomoćnikom. Kada pretražujete Internet najbolji je veliki ekran na dodir, Shortcut Dial je savršen za pristup veb sajtovima, a za slanje SMS-ova opredelite se za alfa-numeričku tastaturu sa svim najčešće korišćenim simbolima na koje smo navikli.
Jedna od najjačih multimedijalnih odlika mobilnog telefona LG-KF700 jeste pretraživanje (full Web browser) preko kojeg imate jednostavan pristup Google Search-u, Blogs-u, Gmail-u, Maps-u i Youtube-u. Veoma brzo krstarenje Internetom omogućuje i podrška za HSDPA 3G mreže. Možete da gledate televizijski program, a od ostalih pogodnosti izdvajamo MP3 plejer, MPEG4 video plejer, kameru od tri megapiksela, bežičnu vezu (Bluetooth) i mnoge druge.
I sve to upakovano u tanak, lep i jednostavan multimedijalni mobilni telefon.

Čekajući sledbenike
Nikola Žutić je objavio svoj napad na tekst Ilije Rapajića i pokušao da omalovaži vrednost knjige „Knez Pavle – istina o 27. martu” koju sam imao zadovoljstvo da napišem sa Veljkom Lalićem.
Nikola Žutić se našao uvređen kad je u Rapajićevom napisu pročitao da smo mi „napravili odličnu analizu dokumenata” i „najtemeljnije istraživanje dokumenata u vezi sa 27. martom”.
Nikola Žutić je zatim održao lekciju „nekompetentnom novinaru” i autorima upozorivši ih da je u „najmanju ruku neozbiljno” proglašavati neku knjigu „istinom o 27. martu”.
Nikola Žutić nam je otkrio da je 27. mart „kontroverzan i kompleksan događaj”. Žutić nam je, pride, blagonaklono ukazao ko može da se bavi ovom temom i na koji način. To mogu samo učenici i sledbenici prof. dr Branka Petranovića (1927–1994), koji godinama „studiozno” istražuju „profesionalni” i „iskusni istoričari”, koji kao Žutić znaju da sebe hvale i prepričavaju sopstvene knjige. „Pisci i publicisti” to ne mogu.
Nikola Žutić, očigledno, nije pročitao knjigu „Knez Pavle – istina o 27. martu”, možda i zbog toga što je ocenio da je ona ispod njegovog nivoa i što je on odavno „danas već daleke 1990”, zajedno sa prof. dr Brankom Petranovićem shvatio da je 27. mart: „kontroverzan i kompleksan događaj”. Uostalom, njihova „voluminozna tematska zbirka” je objavljena, i tačka.
Nikola Žutić nam je svojim „upozorenjem” pokazao zašto su knjige kao naša i te kako danas potrebne i zašto ih treba objavljivati u velikim tiražima (naša knjiga je štampana u 30.000 primeraka i može se kupiti na svim kioscima u Srbiji). Upravo zbog toga što sledbenici prof. dr Petranovića smatraju da je srpska istorija samo njihov rezervat.
„Ko drukčije kaže, kleveće i laže!” Hiljadama naših čitalaca će biti jasno zašto je Nikola Žutić izabrao da nas napadne i omalovaži knjigu „Knez Pavle – istina o 27. martu”. Krajem četrdesetih i početkom pedesetih godina 20. veka domaći istoričari su tvrdili da je 27. mart „naše veliko delo, koje je pod rukovodstvom Tita i Partije počelo da se izgrađuje 27. marta” („Politika”, 27. mart 1949),... da je 27. mart bio „izvršen od jugoslovenskih narodnih masa predvođenih komunističkom partijom” („Politika”, 27. mart 1950).
Devedesetih godina domaći istoriografi više nisu mogli da objavljuju slične „naučne istine”. Valjalo je ovoj titoističkoj „istini” sašiti novo odelo.
Tako je 27. mart postao „kontroverzan i kompleksan događaj” kojim mogu da se bave jedino „profesionalni i iskusni istoričari”. Samo, i to novo lukavstvo se nije primilo. Naša knjiga to, između ostalog, pokazuje. Ali i ne samo naša knjiga...
Sledbenici prof. dr Branka Petranovića, dakle, „profesionalni i iskusni istoričari”, sastavljaju danas udžbenike iz kojih naša deca uče istoriju. Evo šta piše u jednom takvom: (...) „Jugoslovenska vlada je, posle višemesečnih pregovora i kolebanja, potpisala u Beču protokol o pristupanju Jugoslavije Trojnom paktu. Taj protokol je podrazumevao da Jugoslavija bude pošteđena od učešća u ratu, ali bi nemačke trupe imale pravo da preko njene teritorije prolaze u Grčku (podvukao M.J.)”. (Suzana Rajić, Kosta Nikolić, Nebojša Jovanović: „Istorija za 8. razred osnovne škole”, Beograd, Zavod za udžbenike, januar 2007).
Mi smo, u našoj knjizi, objavili prvu stranu „Politike” od 26. marta 1941, sa naslovom preko cele strane: „Jugoslavija je pristupila paktu triju sila pod uslovom da za vreme trajanja rata Nemačka i Italija ne traže prelaz niti prevoz svojih trupa preko jugoslovenske teritorije”.
Dakle, evo zašto je potrebno objavljivati istinu o 27. martu. Ne čekajući više da se učenici i sledbenici prof. dr Petranovića osveste.
A čitaocima koje je zainteresovala ova polemika i koji bi da saznaju još toga o profesoru koga toliko voli i hvali njegov đak i sledbenik Nikola Žutić, preporučujem nekoliko nezaboravnih i voluminoznih knjiga prof. dr Branka Petranovića:
„Istorija i revolucija”, Beograd, 1964; „AVNOJ-revolucionarna smena vlasti” (1942–1945), Beograd, 1973; „AVNOJ i revolucija”, Beograd, 1984; „Revolucija i kontrarevolucija”, knjiga 1–2, Beograd, 1985.
Istoričar

Pravo na (ne)istinu
Povodom mog teksta „Pravo na grad” („Politika”, 19. marta) javio se Milorad Jevtić, arhitekta, sa svojim opservacijama na tu temu u tekstu „Pravo na drugačiji stav” („Politika”, 28. marta). Taj tekst je sačinjen od niza proizvoljnosti, netačnosti i krupnih neistina koje moraju biti demantovane. Potpuni demanti ne bi mogao da stane u novinski članak, pošto bi, opterećen sa više stručnih problema, bio neprikladan za šire čitalište. Da bih poštedeo čitaoce van struke, u „Politici” ću se ograničiti samo na poziciju neistina, a ostalo će biti objavljeno i opovrgnuto u arhitektonskom mesečniku „Arhitektura” (majski broj).
Težište svoje kritike u odbranu sajla-mosta na Savi M. Jevtić iskazuje u sledećoj rečenici, jedinoj u celom tekstu u kojoj jednu reč ispisuje velikim slovom. Ona glasi: „Najčudnije je, ipak, navođenje ’STRUKE’ u ulozi glavnog i autoritativnog protivnika planiranog mosta”.
Slažemo se, struka bi trebalo da je najvažnija u celoj ovoj stvari. Ali iza te rečenice sledi nastavak koji je nedozvoljeno krupna neistina, a u njemu piše: „Ako to pisac namerno zaobilazi hajde da podsetim čitaoce da su u žiriju za izbor idejnog rešenja, pored drugih, ako smem to da kažem, stručnjaka, bili prof. Nikola Hajdin, mostograditelj svetskog renomea, i njegov kolega akademik Branislav Mitrović, arhitekt iz samog vrha našeg neimarskog stvaralaštva”.
U svom tekstu nisam pomenuo ni jedno jedino involvirano ime, pa ni ova dva, stoga tu i ne može biti nekorektnosti. Nekorektnost, i još više od toga, jeste zloupotrebljavati imena stručnih autoriteta i njihovih institucija, a nedozvoljeno je, pa i kažnjivo iznositi apsolutne neistine.
Ako mi se zamera što sam „namerno zaobilazio” da pomenem profesora Hajdina, to i nije nikakva zamerka. Prvo, nisam imao nikakvu potrebu za to, i drugo kolegu Hajdina znam sa fakulteta i visoko ga cenim kao stručnjaka i nipošto nisam želeo da skliznem u neprijatne razne priče o dešavanjima koja ne poznajem.
A što se tiče arh. B. Mitrovića, člana SANU, on je bio jedini arhitekta član žirija i nesporno najpozvanija ličnost da procenjuje urbano-arhitektonske i estetske vrednosti mosta, on se ogradio od nagrađivanja protekcionisanog slovenačko-austrijskog projekta. Sa kolegom B. Mitrovićem sam učestvovao u televizijskim emisijama zajednički se boreći protiv katastrofalno štetno predloženog mosta. Kolega B. Mitrović je takođe potpisnik Deklaracije Akademije arhitekture Srbije u kojoj se u tački 10 kaže : „AAS smatra da je izgradnja ovako rekorderskog mosta u državi u kojoj bar 50 odsto stanovništva jedva preživljava, gest ispod nivoa građanske čestitosti, odnosno građanskog morala. Za oko 150 miliona evra, pa možda i znatno više, Beograd bi mogao da dobije dva, a možda i tri potrebna, a ne rekorderska mosta (jedan pilon viši od dve „Beograđanke”, sa stopom temelja u Savi veličine pola fudbalskog igrališta).
Kritičar teksta „Pravo na grad” dobrim delom sve ovo je znao i iz nekih čudnih razloga (koje će vreme pokazati) odlučio se na „drugačiji stav”, međutim, to mu nije dalo za pravo da zloupotrebi stranice „Politike”, plasira neistine, dezavuiše arh. B. Mitrovića i proglasi ga za svog istomišljenika.
Već nekoliko puta sam sa kolegom M. Jevtićem imao upitne javne rasprave, uvek sam mu poručivao, što činim i ovog puta: ma šta i ma o čemu čovek piše, nesvesno piše o sebi.
Arhitekta

Ćutanje o knezu Pavlu
Nisam imao pretenzije istoričara, niti sam pisao naučnu studiju o 27. martu, nego sam pisao novinarski komentar o zabašurenoj istorijskoj istini i istorijskoj prekretnici na kojoj se ponovo danas nalazi Srbija. Tekst je posvećen knezu Pavlu, njegovom državničkom dignitetu, jednoj od retkih ličnosti u srpskoj istoriji koja je žrtvovala svoje lične, porodične i rodbinske interese za dobro svoga naroda.
Naučni savetnik Nikola Žutić, iako ne osporava nijedan navod iz mog teksta ili knjige „Knez Pavle – istina o 27. martu”, ni danas ne nalazi ni jednu reč o ličnosti kneza Pavla i njegovoj ulozi u našoj istoriji, osim da je bio u „nezavidnoj” poziciji. Tako se može shvatiti da Žutić i neki istoričari i danas, makar samo svojim ćutanjem, podržavaju laž o izdajničkoj ulozi kneza Pavla.
Niko nije bio naivan da pomisli da naši istoričari, kojima su uglavnom sva dokumenta o 27. martu bila dostupna i koji su ih u dokoličarskoj atmosferi budžetskih instituta decenijama prevrtali, nisu znali istinu o 27. martu i ulozi kneza Pavla. Problem je u tome što nisu bili spremni da tu naučnu istinu iznesu u javnost, što se u našim udžbenicima istorije skrivala istina i danas je još uvek Žutić i iskusni istoričari skrivaju.
Konkretno, u udžbeniku za treći razred gimnazije (izdanje 2005) državnog Zavoda za udžbenike, a jedan od četiri koautora je i „iskusni istoričar” Nikola Žutić, o 27. martu se ne kaže bukvalno ništa osim što se konstatuje da je „u noći između 26. i 27 marta izveden državni udar u organizaciji grupe oficira, koje je predvodio Borivoje Mirković”. Kome treba ta i takva Žutićeva istina? Nikome. Ona više skriva nego što kazuje.
Istina o 27. martu, iskusnih istoričara, dakle ostaje i dalje skrivena za mlade naraštaje i za javnost. Za svaki slučaj, ona je pohranjena u „voluminoznoj tematskoj zbirci dokumenta”, koju su Nikola Žutić i njegov mentor Branko Petranović, objavili 1990. godine. Dakle, tek nakon sloma komunističke ideologije. Nažalost, profesor Branko Petranović je za mene kao novinara više poznat po tome što je našu noviju istoriju proučavao kroz prizmu „revolucija i kontrarevolucija” nego po zbirci dokumenata o 27. martu. Kao glavni i odgovorni urednik magazina „Duga”, početkom devedesetih, objavio sam nekoliko tekstova u kojima se ukazuje da je puč 27. marta 1941. inspirisan i organizovan od britanskih tajnih službi, ali se ne sećam nikakvog doprinosa Nikole Žutića da se ta istina obelodani u medijima.
Novinar

Beograd je svet?!
Živim u gradu koji se ponosi onim čega se pametan stidi. To su nekultura, bahatost, prostakluk, osionost. Sve pobrojano, gledamo ovih dana na TV-u i čitamo u novinama. Dakle, ako se naš grad pretvorio u žrtvu novonastalog mentaliteta i ako je u njemu promenjena mikroklima, što u velikoj meri utiče na naše zdravlje, mi moramo da se odbranimo od toga i izaberemo nešto drugo. Izbori su pravo rešenje za to.
Da se ne bismo mešali u visoku politiku, napraviću mali presek kroz lokalnu, i izjave ljudi koji se kandiduju za gradonačelnika srpske prestonice.
1. Žarko Obradović, predstavnik koalicije SPS–PUPS–JS, kaže da kada građani Beograda budu u situaciji da brzo, udobno i jeftino pređu sa jednog na drugi kraj grada prestaće i potreba za korišćenje sopstvenih automobila. On objašnjava da će tako biti smanjene saobraćajne gužve, ali i količina izduvnih gasova...
2. Kao što je jasno da smo u prethodnih nekoliko godina rešavali osnovne preduslove za normalan život poput grejanja, vodosnabdevanja, autobuskog prevoza, izgradnju i rekonstrukciju vrtića i škola, tek sada, kad smo te poslove priveli kraju, imamo mogućnost da krenemo u izgradnju kapitalnih objekata – kaže kandidat DS Dragan Đilas.
3. Da glavnom gradu fali obilaznica, kao i da nema dovoljno mostova, smatra Aleksandar Vučić, kandidat SRS. On ističe da je strateško rešenje za saobraćajne probleme izgradnja metroa, ali do tada, kaže, Beograđani moraju imati nekoga ko će se boriti za njihove probleme.
4. Kandidat koalicije DSS–NS za gradonačelnika Beograda Aleksandar Popović kaže da su, u najkraćem, Beogradu potrebni minimum dva mosta, završetak obilaznice oko grada i metro.
5. Nov koncept upravljanja Beogradom koji predlaže LDP bazira se na dve ključne nove vrednosti: privatno-javno partnerstvo i konkurencija. Dakle, kada parking mesto postane biznis u kome postoji žestoka konkurencija privatnog kapitala, kada se sruši sadašnji monopol „Parking servisa”, biće više parking mesta, a parkiranje će biti jeftinije – zaključuje kandidatkinja ove stranke Biljana Srbljanović.
Kako komentarisati ove izjave? Da li neko od kandidata govori nešto novo što i svaki vrabac, simbol Beograda, ne zna. Trebaju nam mostovi, metro, obdaništa ... Trebaju, naravno, ali nam neće trebati kada vam svojim glasovima obezbedimo mandat, je li tako? Onda opet četiri godine preskakanja rupa, gužvi u saobraćaju, slabog grejanja, avantura prelaska preko mostova, potpunog odsustva slobode pojedinca na ulicama, saginjanja glave pred kabadahijama – ljudima koji nemaju elementarno vaspitanje ni navike koje diktira život u velikom gradu, građevinskim tajkunima lišenim svake estetike,kupovina hrane po monopolističkim cenama, ugroženi od čopora pasa koji krstare ulicama. Život u Beogradu nas i ekonomski košta mnogo. Kao da živimo u Singapuru, na primer. Prosečan vek Beograđana se smanjuje. Konkurišemo kolumbijskoj provinciji. Stres, opšta napetost i tenzija koja se oseća u vazduhu nas ugrožavaju. Previše ljudi, posebno mladih, strada u poslednje vreme iznenada.
I onda za jedan dan pročitate sve ove izjave i to od ljudi koji se kandiduju da reše pobrojane probleme! Šta reći, a ne zaplakati!?
Producent

Maratonski plamen u Beogradu
Iz Grčke u Srbiju juče je stigao Maratonski plamen, vatra zapaljena prvi put na klasičnom Atinskom maratonu 3. novembra prošle godine i koja će goreti tokom 21. „Beogradskog Banka inteza maratona”, koji će biti održan u subotu. Beograd je prvi evropski i drugi svetski grad koji će biti domaćin Maratonskog plamena, a tu čast posle našeg glavnog grada dobiće i „Bostonski maraton“, najstarija gradska maratonska trka.
Plamen je donet u Beograd u specijalnom fenjeru, u pratnji Joanisa Busulasa, predstavnika grada Maratona i Panajotisa Dimakosa, predstavnika Atinskog maratona i Atletske federacije Grčke. Na platou pred Skupštinom grada Beograda baklju je preuzeo Franjo Mihalić, nekadašnji olimpijski vicešampion i pobednik Atinskog maratona i predao je Oliveri Jevtić, vicešampionki Evrope u najdužoj disciplini, koja je na Olimpijskim igrama u Atini na klasičnoj maratonskoj stazi zauzela šesto mesto. Najbolja atletičarka Srbije predala je Maratonski plamen ambasadoru Grčke Hristosu Panagopulosu, a on ga je uručio v. d. gradonačelnika Zoranu Alimpiću.
Zatim su predstavnici Beogradskog i Atinskog maratona u Skupštini grada potpisali protokol o saradnji i predstavili šest venčića od maslinovih grančica ubranih s drveta koje raste pored grobnica ratnika poginulih u Maratonskoj bici. Oni će u subotu biti položeni na glave troje najuspešnijih u muškoj i ženskoj konkurenciji na „Beogradskom Banka inteza maratonu”. Maslinove grane obavijene su oko zlatnih, srebrnih i bronzanih okvira.
– Ovo je poseban dan. Dolazak Maratonskog plamena predstavlja čast i veliku emociju istovremeno. Ovde smo se okupili da najavimo manifestaciju čiji koreni vode daleko u istoriju. Svi delimo mišljenje da je ovo istorijski trenutak, kojim se potvrđuju izuzetni odnosi između Grčke i Srbije. Siguran sam da će današnja ceremonija da obogati Beogradski maraton, – istakao je Hristos Panagopulos, ambasador Grčke u Srbiji.
Zoran Alimpić, vršilac dužnosti gradonačelnika Beograda, rekao je da je posebno važno što je Maratonski plamen u Gradsku skupštinu unet iz ruku Franje Mihalića i Olivere Jevtić.
– Maratonski plamen gori u Beogradu , što znači da pripadamo porodici gradova u kojima se održava maratonska trka. Zahvaljujem predstavnicima Atine i grada Maratona na časti koju su nam ukazali. Ovaj plamen povezuje Beogradski maraton koji se održava 21. put s njegovim antičkim korenima. Koristim priliku da poželim svim učesnicima mnogo sreće i odlične rezultate i pozivam Beograđane i goste da se masovno odazovu u maratonskoj trci, polumaratonu ili bar u Trci zadovoljstva, – rekao je Zoran Alimpić.
Dejan Nikolić, direktor „Beogradskog Banka inteza maratona” , istakao je da je dolazak Maratonskog plamena jedan od najznačajnijih trenutaka , ali i obaveza da u budućnosti ova značajna manifestacija bude još bolje organizovana.
-------------------------------------------------
Olivera Jevtić: „Moje vreme tek dolazi“
Naša najbolja atletičarka Olivera Jevtić nije krila zadovoljstvo što joj je pripala čast da nosi Maratonski plamen.
– Sjajan osećaj, mnogo mi znače ovi metri koje sam pretrčala sa bakljom u rukama. Radujem se učešću u polumaratonu, što će mi biti usputna stanica za Peking. Ako se budem dobro osećala učiniću sve da ostvarim najbolji rezultat i oborim rekord staze. Žao mi je što nisam sprovela planirane pripreme u Keniji , ali nadam se da ću za olimpijsku trku biti u vrhunskoj formi. Moje vreme tek dolazi, uz osmeh je rekla Olivera Jevtić.
-------------------------------------------------
Mihalić sudija na Maratonu
Mnogo puta je Franjo Mihalić trčao i pobeđivao u Atini. Legenda naše atletike i osvajač srebrne medalje na Olimpijadi u Melburnu 1956. godine (2:26,32), prvi je poneo Maratonski plamen i predao ga Oliveri Jevtić.
– Mnogo mi ovo znači, podsetio sam se na dane kada sam trčao i trijumfovao na Atinskom maratonu. Jednom prilikom sam i oborio rekord maratonske staze sa dva sata i 26 minuta. Posle tri godine nadmašio me je čuveni Bikila, potsetio je Mihalić.
Iako je napunio 88 leta, izuzetno je krepak i aktivan. U subotu će biti sudija na 21. Beogradskom maratonu, a za leto najavljuje nove uspehe na stazi.
– Zbog operacije kolena ne smem da trčim, ali prebacio sam se na hodanje. Prošle godine osvojio sam u Atini na Balkanijadi za veterane prvo mesto na 5.000 metara, a na leto je u Ljubljani Evropsko prvenstvo. Idem da vidim kako hoda konkurencija, – ne predaje se Franjo Mihalić.

Jankovićeva prvi put brani trofej
Jelena Janković ove nedelje u Čarlstonu (Južna Karolina) prvi put u karijeri brani trofej. Prošle godine je u finalu pobedila Ruskinju Dinaru Safinu sa 6:2, 6:2. Bio joj je to treći trijumf, a prvi na turnirima iz prve kategorije, koji su najjači posle četiri za gren-slem. Do prvenca je stigla 2004. u Budimpešti, ali iduće godine, iako je takmičenje u mađarskoj prestonici prešlo iz ukinute pete kategorije u četvrtu, nije učestvovala.
Drugi put je najbolja bila u Oklendu (Novi Zeland) lane. To je takođe turnir četvrte kategorije (fond za nagrade svega 145.000 dolara) na kojima ne igraju najbolje svetske teniserke, ali je taj poseban jer je među prvima u sezoni i priprema za vrhunac bitaka na teniskom kontinentu Međunarodno prvenstvo Australije.
Meč s Šarapovom moguć tek u finalu
Jankovićeva na početku ove godine nije igrala u Oklendu, pošto je s Novakom Đokovićem uspešno predstavljala Srbiju na Dvadestom Hopmanovom kupu u Pertu, nezvaničnom svetskom prvenstvu za mešovite parove. Tako je naša teniserka tek u Čarlstonu u situaciji da opovrgne nepisano pravilo da je teže braniti nego osvajati ili da ga oseti na svojoj koži.
Prvi je nosilac, ali ne i najbolje plasirani učesnik na svetskoj rang-listi. Juče je objavljen novi poredak, a Jankovićeva je pala s trećeg mesta na peto, budući da je zbog različitog termina turnira u Čarlstonu u odnosu na prošlu godinu već izgubila te poene. Pretekle su je Ruskinje Marija Šarapova (s petog mesta na četvrto) i Svetlana Kuznjecova (s četvrtog na treće). Kuznjecova ni ove godine ne igra u Čarlstonu, a Šarapova je drugi nosilac pa je susret naše teniserke s njom moguć samo u finalu. Ana Ivanović je zadržala drugo mesto, a na teren se vraća na turniru prve kategorije u Berlinu gde ona brani trofej (5-11. maj). U međuvremenu obe naše najbolje teniserke predvodiće reprezentaciju protiv Hrvatske u Zagrebu (26. i 27. april) u doigravanju za Drugu svetsku grupu Kupa federacije.
Jankovićeva je kao i ostalih sedam od 16 nosilaca slobodna u prvom kolu, a zalet hvata od duela s uspešnijom iz meča Ruskinje Aline Jidkove (167. mesto) i Amerikanke Aleksandre Stivenson (377). Obe su prošle iz kvalifikacija. Već u trećem kolu (osmina finala) može da se sastane s 18-godišnjom Slovakinjom Dominikom Cibulkovom. S njom još nije igrala na profesionalnim turnirima, ali je nezaboravan njihov prošlogodišnji okršaj u doigravanju za Drugu svetsku grupu između Slovačke i Srbije (4:1). U maratonskom meču, u kojem su obe jedva stajale na nogama, uspešnija je bila naša teniserka sa 7:5, 1:6, 9:7.
No, Cibulkova je tada bila 84. na listi, a juče se sa 34. mesta pomakla na 29, najbolje u karijeri. Zablistala je minule nedelje na Ameliji ajlendu (Florida, SAD). Prvi put je dogurala do finala, pobedivši, između ostalih, i sedmoplasiranu Anu Čakvetadze iz Rusije i svojevremeno najbolju teniserku na svetu Francuskinju Ameli Morezmo. U odlučujućem meču je poklekla pred Šarapovom sa 7:6 (9:7), 6:3. Potom je izjavila da je njen otpor mogao da bude i mnogo žilaviji da je nije omela povreda mišića leve noge.
I Federer uči „klizanje” na šljaci
Bilo kako bilo, Šarapova je potvrdila ulogu potpunog favorita. Njen skor u ovoj sezoni sada je 22 pobede i poraz koji je pretrpela u polufinalu u Indijen Velsu protiv Kuznjecove. Trijumfovala je još dva puta (Međunarodno prvenstvo Australije, Doha) i ubedljivo je na čelu godišnje rang-liste, koja je merodavna za završni turnir osam najuspešnijih teniserki u sezoni, odmakla drugoplasiranoj Ivanovićevoj 475 bodova, a trećeplasiranoj Jankovićevoj 545.
Ruskinji je to 19 trofej u karijeri, uključujući tri gren-slema, ali prvi na zemljanim terenima (na Ameliji ajlendu i u Čarlstonu se igra na zelenoj šljaci). Jedan od najzanimljivijih naslova u ruskoj štampi uoči njenog učešća na Ameliji ajlendu, gde je zvanično počela sezona na zemlji, bio je Šarapova+šljaka=? Sada ima pokriće njen optimizam za juriš na tron Rolan Garosa (26. maj-8. jun). Najdalje je dogurala prošle godine, ali joj je u polufinalu lekciju očitala Ivanovićeva sa 6:2, 6:1.
Jankovićeva je lane na šljaci igrala odlično. Trijumfovala je i na turniru prve kategorije u Rimu, a tri puta je poklekla pred prvim reketom Belgijankom Žistin Enen, u Varšavi (polufinale) i Berlinu (četvrtfinale) u neizvesnim duelima, a na Rolan Garosu (polufinale) lako.
U to vreme je kratko sarađivala sa španskim trenerom, specijalistom za šljaku. On ju je, kako je tada izjavila, naučio najbitnijem da se na šljaci kliza, što je gipka Jankovićeva, kao da je od gume, vešto sprovodila u delo. Evo, i najbolji teniser na svetu Švajcarac Rože Federer, koji još nema trofej ove sezone, počeo je saradnju sa Špancem Hozeom Igerasom kako bi konačno uspeo da parira kralju šljake Rafaelu Nadalu, najboljem teniseru Španije i drugoplasiranom na listi. Ovaj stručnjak, koji je sarađivao s mnogim teniskim velikanima, pomogao je Amerikancu Majklu Čangu da osvoji Rolan Garos sa 17 godina i postane najmlađi pobednik na turniru za gren-slem svih vremena. Iduća skoro dva meseca pokazaće da li će Jankovićeva i Federer na šljaci da budu kao na ledu da se klizaju uzdignuta čela ili, pak, skloni padu.
Jankovićeva je lane ušla u istoriju turnira u Čarlstonu koji se ove godine igra 35. put. Možda jednog dana i njoj bude ukazana počast da bude učesnik Parade šampiona. Ovaj put u centru pažnje će biti Amerikanke Rozi Kesels, prvi pobednik (1973), osmostruki šampion Kris Evert, četvorostruki Martina Navratilova, pa Špankinje Končita Martinez i Aranča Sančez Vikario i Hrvatica Iva Majoli, koja je pobedila 2002, pet godina posle trijumfa na Rolan Garosu.

Prevremeni izbori u FSS
Na vanrednoj sednici Skupštine Fudbalskog saveza Srbije odlučeno je da se od 21. aprila do 15. jula raspišu prevremeni izbori na svim nivoima. Do završetka izborne procedure fudbalskom organizacijom rukovodiće Odbor za hitna pitanja. Usvojena je neopoziva ostavka dosadašnjeg predsednika Zvezdana Terzića.
Skupštinski delegati (prisutno 63 od 80) posle su protokolarnih stvari usvojili predloge Izvršnog odbora nacionalnog saveza i Odbora za hitna pitanja u proširenom sastavu, na jučerašnjoj sednici održanoj u prostorijama Privredne komore Srbije.
Sednicom je predsedavao potpredsednik FSS Tomislav Karadžić. Na početku je odata pošta preminulim članovima organizacije, među kojima i fudbalskoj legendi Rajku Mitiću.
Dva viđenja Terzićeve ostavke
Među gostima bio je i Per Ravn Omgdal, član Izvršnog komiteta Uefe, koji je u ime evropske i svetske kuće fudbala rekao:
– Fudbalski savez Srbije je postao konstruktivan član evropske asocijacije. Imate dosta uspeha u mlađim kategorijama, a učestvovaćete i na Olimpijskim igrama u Pekingu. Napredovali ste i u licenciranju klubova i profesionalnih licenci trenera. Tražim da podržite potpredsednike do završetka izbora i da pokažete da ste snažno, nezavisno telo. Sačuvajte integritet i unapredite igru. Želim vam da izbori budu demokratski, otvoreni i dinamični, a u ime Uefe i Fife obećavam da ćete da imate svaku vrstu pomoći.
Delegatima vanredne Skupštine su se i obratili Ivan Ćurković, predsednik Olimpijskog komiteta Srbije i Vojislav Tabački, predsednik Sportskog saveza Srbije, i dali podršku u nastojanju da srpski fudbal izađe iz krize.
Dragan Bulić, predsednik Zajednice superligaša, je kazao:
– Mi smo se prvi oglasili da ima problema, nosili se s njima i inicirali promene u Savezu. Nadamo se da ćemo uspešno da privedemo takmičenje kraju i da ćemo izaći iz krize sa novim rukovodstvom. Svi klubovi Superlige su jedinstveni u stavu da su izbori jedino rešenje.
Potpredsednici Predrag Teofilović i Dragan Đorđević su izrazili žaljenje zbog odlaska Zvezdana Terzića i založili se za izbore.
– Išli smo napred i pratili Evropu. Modernizovali smo i unapredili Savez. Terzić je imao viziju, ali je na žalost zbog nekih problema iz ranijeg perioda, dok je radio u klubu, morao da ode, – rekao je Đorđević.
Sa ovim se nije složio delegat Dragan Subotić, koji nije sporio Terzićeve zasluge, već je izjavio ostavka nije moralni čin ako je neko optužen, ili ako nije nevin.
„Lepa Brena ispunjava Đorićeve kriterijume”
Milovan Đorić, direktor Škole za trenere FSS, predložio je kriterijume po kojima bi se birali budući rukovodioci, naglasivši da su od devedesetih godina oni samo prepisivani i da su omogućavali pojedinci da stalno budu na funkcijama. Založio se za: promenljivost članova (da bude bar trećina novih); da ne budu birane ličnosti iz političkih stranaka, javne i državne bezbednosti, krivično kažnjavani, čelnici klubova, treneri, sudije i oni koji odlučuju o transferima igrača i da stručni ljudi rade u okviru svojih nadležnosti.
Na njegov predlog je reagovao predsednik FK Inđija Goran Ješić rečima da „samo Lepa Brena ispunjava ove kriterijume“, dok je direktor Novog Sada Miodrag Morača tražio da se Đorić izuzme iz Odbora za sprovođenje izbora što delegati nisu podržali. Đorić je prebacio Morači da preprodaje decu i da zbog toga ne sme da bude u izvršnim organima, a ovaj mu uzvratio da mnogi treneri ne mogu da kažu šta misle o njemu, jer je privatizovao Školu i da zavise od njega.
Dodatno uzbuđenje izazvao je nastup finansijera Hajduka iz Kule Nikola Džomba, koji je rekao:
– Do sada je FSS bio privatni. Imamo privatnu reprezentaciju i selektora. Svi ćutimo o tome. U Odboru za hitna pitanja su ljudi koji poput marioneta aminuju. Sve je frizirano. Gde im je moral? Kada ode onaj ko ih je postavio treba da ga slede. Umesto toga, oni hoće da budu ponovo izabrani. Dignite glave iz peska. Nemojte da ste nojevi. Nema ozdravljenja srpskog fudbala, ako je sve „sažvakano“. Hoćemo promene.
Odgovorio mu je potpredsednik Dragan Đorđević rekavši da Džomba ne zna šta oni rade:
– Niko neće da čuva fotelju i da po svaku cenu bude na vlasti. Da smo mi otišli savez bi bio blokiran. Nas četvorica ulažemo velike napore i to treba da poštujete.
Na to mu je Džomba uzvratio da je Đorđević zalutao u fudbal.
Po završetku dvoipočasovne sednice utisak je da su ipak pobedili razum i tolerancija, a videćemo da li će na prevremenim izborima biti izabrani pravi ljudi koji su u stanju da naš fudbal izvedu iz najveće krize do sada.
-----------------------------------------------------------
Osmočlani odbor za sprovođenje izbora
Prevremenim izborima koordiniraće osmočlani Odbor za sprovođenje izbora u FSS. U njemu su: Marjan Rnić, Predrag Protić, Mile Simić, Zoran Bašanović, Slađan Jokić, Milovan Đorić, Goran Milanović i na predlog finansijera Hajduka iz Kule Nikole Džombe predstavnik Zajednice superligaša. Sekretar ovog odbora biće Nebojša Ivković, direktor Sektora za pravne i opšte poslove FSS.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Jestrović ponovo predvodi napad
Iskusni napadač Crvene zvezde Nenad Jestrović (32 godine) ponovo trenira punim intenzitetom i očekuje da će sutra početi polufinalni meč Kupa Srbije protiv Partizana na „Marakani”. Jestrović je u poslednje vreme bio u centru medijske pažnje, ne toliko zbog dobrih igara, već zbog nekoliko skandala u kojima je sticajem okolnosti bio glavni učesnik i o kojima nerado govori.
– Posle operacije zuba propustio sam utakmicu sa Bežanijom, ali sam potpuno spreman za okršaj sa „crno-belima”. Verujem da ću sutra predvoditi Zvezdin napad i da ćemo pobediti, čime bi nam trofej u našem najmasovnijem takmičenju bio nadohvat ruke. Izostanak Koromana zbog žutih kartona biće veliki hendikep za nas, pogotovo što je u nedavnom prvenstvenom derbiju bio najzapaženiji. Ako pobedimo, stekli bismo psihološku prednost u odnosu na Partizan u trci za šampionsku krunu, – istakao je Jestrović.
Rukovodstvo Crvene zvezde nedavno je opomenulo i novčano kaznilo (nije saopštena suma) Jestrovića, jer je na treningu fizički nasrnuo na saigrača Ernana Barkosa. O tom incidentu, temperamentni fudbaler je tek juče dao izjavu:
– U pojedinim novinama kao da su jedva čekali da me stave na stub srama, pa su koškanje na treningu bombasto plasirali na naslovnim stranama. U međusobnoj igri, nisam bio u istoj ekipi sa Barkosom. Ipak, tokom jednog duela on me je dva puta udario po leđima. Odmah sam reagovao, ali bez namere da ga udarim. Od mene niko iz kluba nije tražio da se izjasnim povodom toga. Nisu mi saopštili ni koliko sam kažnjen. Uostalom, klupski rukovodioci nas retko posećuju.
Jestrović je rekao i da je angažovao nekoliko advokata i da planira da tuži pojedine beogradske tabloide koji su, po njemu, na grub način pokušali da mu naruše porodičnu harmoniju.
– Znam da ovde u Srbiji, za razliku od Zapadne Evrope, to ide dosta teško, pa mnogi uopšte ne žele da se dodatno opterećuju po sudovima. Ipak, neću tek tako preći preko toga, – zaključio je Nenad Jestrović.
Međutim, Jestrović je dodao da i pored svega ne oseća veliki pritisak, bez obzira na to što je na žestokom udaru tabloida, naglasivši da je ostao spokojan zbog podrške porodice, koja mu je najvažnija u životu. Iako je jesenas sa Crvenom zvezdom potpisao trogodišnji ugovor, sasvim je izvesno da će na kraju sezone napustiti „Marakanu”, a malo je nedostajalo i da ode zimus, odnosno da se vrati u Al Naser iz Ujedinjenih Arapskih Emirata.
------------------------------------------------------------------------
Bunjevčević i Vasilijević „na istom zadatku”
Sportski direktor Crvene zvezde Goran Bunjevčević i novi šef skauting službe „crveno-belih” Goran Vasilijević našli su se u subotu „na istom zadatku” u Sofiji. Naime, obojica su, ali odvojeno, krenuli u glavni grad Bugarske da posmatraju isti prvenstveni meč: CSKA – Lokomotiva, Plovdiv (2:0).
Kada su se sreli na stadionu vodećeg kluba u Bugarskoj bili su (ne)prijatno iznenađeni. Kako se saznaje, tamo su „snimali” nekoliko igrača koji bi na leto mogli da pojačaju naš najtrofejniji klub.

Od brda para Partizanu „mrvice”
Najveći deo kolača pripašće Albancu Faljiju Ramadaniju, glavnom menadžeru, drugi, daleko manji deo Partizanu, a ono što „ostane” od celokupnog transfera, koji iznosi osam miliona evra, pripašće Stevanu Jovetiću. To je epilog višemesečnih pregovora Fiorentine i Partizana.
Koliko će pripasti Stevanu Jovetiću, ni on sada ne zna, jer tek slede završni pregovori s klubom iz Firence. Jovetić, koji je preko noći postao idol mnogih dečaka koji tek počinju da koračaju fudbalskim terenima, o dogovoru „crno-belih” i „ljubičastih” kaže:
– Klubovi su se dogovorili, ostaje još da i ja kažem svoje uslove pa da sve strane budu zadovoljne. Srećan sam jer idem u veliki evropski klub.
Jovetiću ostaje još jedan „večiti derbi”, sutra u polufinalu Kupa…
– Ne idem još, dok ne osvojimo titulu. Sanjam dan kada ću podići pobednički pehar. Taj dan nije daleko – tvrdi Jovetić.
Pre tačno godinu još jedan fudbaler iz Partizana je otišao u Fiorentinu, pomalo bespotrebno zaboravljeni supertalentovani Nikola Gulan, koji sada igra na pozajmici u Sampdoriji.
Menadžeri su poslednjih godina navalili kao osice, pa ukoliko naši glavni klubovi ne naprave bar neki minimalni plan u prodaji svojih igrača, biće zlo i naopako. Partizan je sigurno mnogo novca izgubio, bar u ovom transferu, ali je predsednik Tomislav Karadžić najavio krajem prošle godine da će klub zauzeti drugačiji kurs prilikom prodaje igrača i da ni po koju cenu neće dozvoliti da najviše novca odlazi u džepove menadžera.
Jovetić i Gulan su od svog menadžera Ramadanija pre izvesnog vremena dobili na poklon nove automobile – „sitroene C4”, a on će od njihove prodaje zaraditi nekoliko miliona evra.

Opominjuća godišnjica
Uz šolju kafe i sveže pecivo, ili uz zelene jabuke i voćne sokove, u obavezno svetlim tonovima scenografije koja podseća na dnevnu sobu – sa klub garniturama, knjigama, slikama, keramičkim vazama… obraćaju se gledalištu svakoga jutra ljubazni TV voditelji. Kad već vesti koje saopštavaju nisu naročito prijatne, od onih političkih do onih komunalnih, bar da ne bude mrgodnih lica sa znakovima malodušnosti. Trud da građanstvu dan počne što prijatnije i da se proizvede koliko-toliko dobro raspoloženje zarad narodnog uverenja da se po jutru dan poznaje, primetno je u Jutarnjim programima svih televizija.
RTS, B 92, Foks, Enter, Avala. Pink… slično su zamislili i postavili svoje emisije. Ista im je struktura, neminovno i isti sadržaj. Pre svega su informativne, s težištem na takozvanim servisnim informacijama. Svuda se velika pažnja poklanja vremenskoj prognozi, svuda se prelistavaju dnevne novine, sve češće se i rečju i slikom odlazi u druge gradove, u program se redovno uključuju dopisnici. A onda se raščlanjuje neka aktuelna tema i, kroz razgovor s gostima, pretresa neki događaj.
Prvog dana ove nedelje B 92 vratio se događaju od pre devet godina i temi koja je još otvorena: ubistvu novinara Slavka Ćuruvije, urednika „Dnevnog telegrafa” i „Evropljanina”, i činjenici da ni izvršioci ni nalogodavci zločina još nisu otkriveni. O tome je govorio Dragan Bujošević, novinar „Nina” i autor emisije „Nije srpski ćutati”. Ubedljivo navodeći gde istraga zapinje i ko bi mogao da doprinese razrešenju slučaja, podsetio je da pretnji i zastrašivanja novinara ima i danas.
Opominjuću godišnjicu 11. aprila nisu vestima zaobišle ni druge TV kuće, ali se čini da ugroženost profesije sami novinari ne ističu dovoljno uporno, da nedovoljno energično štite svoja profesionalna prava. Ako napadi na život još i izazivaju snažnu trenutnu reakciju, izostaje temeljitije bavljenje manje opasnim pojavama, no ne manje zabrinjavajućim povodima. Nedavni štrajk novinara u Gračanici, recimo, i uopšte položaj kolega na Kosmetu, nije dovoljno zainteresovao beogradske elektronske medije. Kao ni odnosi sa privatnim vlasnicima, sindikalna zaštita novinara, eksploatacija honoraraca, autorska prava...
S obzirom na veličinu javnog medijskog prostora i na vreme koje odvajaju čak i za hobiste, poput ribolovaca ili aranžera cveća, čudno je da ni na jednom domaćem kanalu nema emisije koju bi novinari posvetili samima sebi.
A imalo bi se o čem` govoriti… Ukupno uzev – što reče Bujošević – može se danas mnogo toga reći, samo je pitanje kako postići da rečeno na nešto stvarno utiče i da nešto zaista promeni. Vredi pokušavati – i pro domo sua.

Moderni Don Paskvale
Nova operska produkcija na sceni Narodnog pozorišta, jedne od najboljih komičnih opera uopšte, Donicetijevog „Don Paskvalea”,  izmeštena je u sadašnji trenutak, u april 2008, na beogradske ulice, među „sponzoruše” i bogate beskrupulozne stare momke koji proživljavaju novu mladost zahvaljujući dobrim kolima, luksuznoj odeći, životu, svim prerogativima modernog doba i izvrnutog sistema vrednosti.
Režija Saše Gabrića je od opere načinila povremeno kabare, mjuzikl, modnu pistu (sa odećom prêt-à-porter, u kostimima Marine Medenice) sa mini modnim revijama koje su izvodile balerine i mnoge šokirale već na samom početku, kada su se pojavili mladi ljudi današnjice, izlazeći iz luksuznih kola poznate svetske marke. Režija je ono o čemu će se najviše govoriti, i što bitno obeležava novu postavku. Po nama, veoma uspešnu ali, pre svega, zato što su uloge dobro odabrane, dobro pevane i igrane i – predstavljaju uspešno rešene vokalne zadatke nove generacije mladih operskih pevača.
U naslovnoj ulozi nastupio je mladi bas Dragoljub Bajić, neobično okretan, pokretljiv i duhovit na sceni, izazivajući svojom glumom smeh u sali. On je u potpunosti i sa velikim afinitetom pevao svoju rolu dajući joj preciznu intonaciju, dobar izgovor, stupajući velikim koracima među prvake naše Opere i na teren basa bufo.
Da bi sve bilo još komičnije, morala se opera izvoditi u prevodu na naš jezik.
Sofija Pižurica u glavnoj ženskoj ulozi (Norina) vedra, razigrana, glumački veoma rasterećena, okretna, osvajala je scenu sa lakoćom i uverljivošću, dok je svojim sopranom proizvodila sve kolorature, koje nisu lake i nije ih malo, uveravajući nas u dobro odabrani fah.
Vladimir Andrić (Doktor Malatesta) svoje glumačke kvalitete je u potpunosti pokazao, ovoga puta i finu vokalnu interpretaciju na ivici ironije, satire i komike. Dejan Maksimović (Ernesto) dodao je maksimalnu voluminoznost svoga tenora, interpretirajući ulogu između lirike, melodrame i tragike i bivajući u tome veoma vokalno ubedljiv.
Od pojedinačnih arija i arioza još uspešniji su bili ansambli, posebno duet Doktora i Don Paskvalea, kao i poznati kvartet u prvom činu. Najmanje smo razumeli upotrebu hora i u vokalnom i u kostimografskom smislu, dok je orkestar zvučao sa dobro usklađenim odnosima unutar ansambla i, posebno, u odnosu na pevače na sceni. Predstavom je rukovodio gost iz Italije, dirigent Alesandro Sanđorđi, a ambijent ulica velegrada scenografski rešio Boris Maksimović, stavljajući nas u situaciju i gledaoca i učesnika zbivanja.
Umesto baroknih detalja i likova iz komedije del arte, dobili smo modernu priču, svevremenu i blisku današnjoj publici. Mnogi su postavljali javno pitanja, da li je ona primerena nacionalnom teatru, je li uništen duh Donicetijeve zamisli, a sve predrasude razrešila je publika burnim aplauzima u toku i na kraju predstave.
Smela igrarija muzički je dobro izvedena, pevači su uživali, komika je bila sastavni deo svake scene, a na osavremenjivanja tradicije u klasičnim operama moramo se privići.
Predstava je imala svoj ritam i dramaturški tok, nije zamarala niti se otezala. Protekla je u jednom dahu.

Finiks - dok ima inspiracije
Dok ima inspiracije, da napišem i ja nešto:
Tovali mi šiftera pa mi šef jedva apruvao pto da odem kod đađa da platim tiket. Ili u prevodu: pauk mi je odneo kola sa manuelnim menjačem pa mi je šef jedva odobrio slobodan dan da idem kod sudije da platim kaznu. Dolar je „bak“ i ako neko kaže da je platio nešto 10 baka svi razumeju ali ako ja kažem 10 bakica niko me ne razume. Kada sam došao ovde jedan čovek mi reče da kažem 101 (jedan od autoputeva) a ja kažem stokec i on kaže „Znači iz Beograda si“. Jako je izražena podela na staru i novu imigraciju koja je opet podeljenja na intelektualce i „šljakere“. Beograđani su uvek po strani jer su uvek priča za sebe i u principu je glavni problem što ne žie u ritmu kupi pidžamu i radno odelo jer će ti takav biti ritam života. U Finiksu ima oko 10.000 Srba. Družimo se sa dve porodice. Em nemaš vremena em nemožeš da se uklopiš. Kad smo kod života trebalo mi je godinu dana rada u bolnici da dobijem svoj posao u IT-u. Za to vreme sam čistio operacione sale noću.
Stabilizovali smo se na ekonomskom planu jer živimo po meni pametno – srpski - širimo se koliko zarađujemo. Priče među našima su iste kao i kod kuće, ako ne podeliš sa ljudima koliko zarađuješ i koliki su ti troškovi života odmah si nepoželjan.
I politika - jer zaboga kada su u iznajmljenom zlatu i garderobi bili u poseti rodnom kraju oni su videli kako je i šta je i najbolje znaju šta je najbolje za Srbiju. I da iz kola obavezno „vire“ lakat i narodnjaci ....
Druga generacija Srba ne obraća pažnju na te stvari rođeni su ovde znaju odakle su poreklom ali se ne lože na kajmak i gibanicu…Kada sam bio na jednoj svadbi video sam kako babe i dede (prva generacija imigranata) pričaju sa unucima (treća generacija) na srpskom a deca odgovaraju isključivo na engleskom. To je realnost. Zato ja mislim da ako hoćeš da stabilno živiš u bilo kojoj stranoj zemlji moraš da zaboraviš kajmak i gibanicu i klanje prasića u dvorištu i da prihvatiš kulturu i običaje i naravno jezik…
Ali vraćam se ja gradu, Finiksu. Grad je ogroman: sastoji se od nekih 10 opština koje su u stvari mali gradovi sa sopstvenom upravom a Finiks kao najveći je glavni administrativni centar za sve. Nema prednje tablice na kolima. Slabo ima dizela na ulicama i sve se vozi. I manje više je saobraćajna kultura daleko iznad naše. Kada ide rotacija na ulici svi staju na mestu bez obzira na pravac kretanja jer ne znaš gde se rotacija uputila. Svojevremeno sam čitao u novinama da jedan lik zbog glasne muzike nije čuo rotaciju i nije stao pa su ovi morali da uspore, izgubili zbog toga na raskrsnici oko 30 sekundi – i odmah su ga uhapsili! Verujem da više ne sluša uopšte muziku u kolima. Toliko o psihičkom profilu okruženja. Ono što me najviše fasciniralo je da se od aprila do oktobra ujutru i uveče u isto vreme mogu videti i sunce i mesec.(/slika2)Zbog položaja grada među planinama u pustinji vazduh je uglavnom suv i nebo je plavo čak i kada je temperatura malo iznad nule. Od godišnjih doba imamo hladno (zima), toplo (jesen i proleće) i paklena leta. Temperatura nije realna u odnosu na temperature u Srbiji zbog suvoće vazduha, ali leti kada ugreje 50 jednostavno ne želiš da budeš dugo na ulici, a pogotovu ne bez vode. Ako osetiš da si žedan na ulici na toj temperaturi znači da si već dehidrirao. Finiks se reklamira kao grad sa 300 sunčanih dana. Parkovi su vrlo čisti i ima dosta golf terena i palmi. Zbog tog plavog neba i palmi uvek imam osećaj kada sam na ulici da na sledećoj raskrsnici izlazim na plažu…Finiks je 5 puta jeftiniji od Njujorka, Čikaga, Kalifornije i prilično je otvoren za došljake. To je i bio razlog našeg dolaska u ovaj grad. Ulice su zaista prostrane i ne postoji problem parkiranja, a javni saobraćaj bar u ovom delu grada gde mi živimo kao i da ne postoji, jer mislim da autobusi idu na nekih sat vremena. Standard je: koliko vozača u domaćinstvu toliko i kola. U vreme špica ulice su pune automobila sa po jednim vozačem. Arhitektura grada je za mene bila poseban kulturološki šok jer oni soliteri i gužve na ulicama postoje u filmovima i u centrima par velikih metropola. Poenta je živeti mirno i povučeno van gužve i buke. U centru Finiksa ima oko deset solitera a sve ostalo su prizemne zgrade do 2-3 sprata, verovatno zbog konfiguracije tla. Zgrade su uglavnom u boji peska. Do kraja sledeće godine bi trebalo da proradi laki šinski metro.
Postoje planovi da u narednih deset godina ovaj grad bude najveći pustinjski grad na svetu. Što se tice položaja grada, aerodrom je zbog ruže vetrova („Avram Izrael ’99“) veoma prometan i postoji samo jedna direktna linija za Evropu do Londona i let traje 11 sati.
Ovde živi dosta ljudi iz Južne Amerike i španski je zastupljen koliko i engleski pa na mnogim javnim mestima postoje dvojezične oznake.
Eto dosta nabacanih teza u formi sastava da vam približno dočara Finiks mada je teško opisati sa daljine svoj život jer svakodnevica za mene može biti uzbudljiva priča za drugog – na primer sve što kupiš uz račun možeš i da vratiš nema veze čak i ako je korišćeno – npr. na računu iz GEP-a piše da proizvod možete vratiti u roku od 90 dana….
Sve u svemu život se ne vraća i budim svakog jutra radostan (mada neki put smoren) jer što kaže moj tata danas ti je ovakav četvrtak u životu i nikada više, tako da se ja trudim da koristim život a ne život mene, uz male varijacije naravno, ali za sada ja vodim u toj utakmici.
I poenta mog života trenutno je - uvek mogu da kupim kartu u jednom pravcu.

Đinđić: Vodi Šešelja i nemoj više da nam ga vraćaš
Dana 20. marta 2001. Đinđić i ja se ponovo srećemo na aerodromu u Amsterdamu – Šiphol, u pauzi između dva leta, dok on odlazi u zvaničnu posetu Vašingtonu. Čim sam stigla na ovaj prostrani aerodrom koji sa svoja tri terminala zauzima više stotina kvadratnih kilometara prosušenog zemljišta ispod nivoa mora, holandska policija me obaveštava da ne može da nam obezbedi privatnu salu u kojoj ćemo Đinđić i ja razgovarati. Đinđić stiže sa svojom pratnjom, a ja ga čekam sa svojom; objašnjavam mu situaciju. Predlaže mi da se udaljimo od telohranitelja i da prošetamo. (Ipak smo u šoping zoni aerodroma i želim da verujem da su svi prošli detektor metala.) I tako se udaljavamo, pričajući na nemačkom i šetajući kroz gomilu putnika u djuti fri zoni. Povremeno stajemo ispred ponekog izloga, kao da nas interesuje izložena roba. Čini mi se da smo i ušli u nekoliko prodavnica.
Đinđić mi kaže da je započeo s organizacijom nove predaje: u pitanju je Milorad Stakić, bivši gradonačelnik bosanskog gradića Prijedora, koga će Tribunal proglasiti krivim za ubistvo i progon i osuditi na četrdeset godina zatvora. Kaže mi da će ga srpske vlasti predati snagama NATO-a u Bosni i Hercegovini odakle će ga NATO prebaciti u Hag.
Potom mi saopštava najlepšu vest: „Na pragu smo hapšenja Miloševića, ne samo po osnovu pronevera, već i za mnogo teže zločine. Ne želimo da se stekne utisak da to radimo zbog američkog pritiska. Zbog toga bi za nas bilo bolje da ga uhapsimo u toku prve nedelje aprila, radije nego do 31. marta. Samo što nismo stigli do njega i njegovih pristalica. Ako nakon izbora u Crnoj Gori Savezna vlada odbije da izglasa donošenje zakona o saradnji, delovaćemo na nivou Republike Srbije. Koštunica će se buniti....”
Podsećam ga da su nam bitni Mladić i Karadžić, kao i ostali optuženici. „Francuzi i SAD mogu da vam pomognu”, kažem.
Đinđić odgovara novim informacijama u vezi sa hapšenjima: Mladić je i dalje na visokom položaju u Vojsci Jugoslavije, a zajedno sa još 1.800 oficira jugoslovenske vojske koji služe u srpsko-bosanskim oružanim snagama, još uvek je na platnom spisku Vojske Jugoslavije. General Nebojša Pavković, načelnik Generalštaba Vojske Jugoslavije, prihvatio je da stavi tačku na sadašnju situaciju do kraja maja. Republika Srbija i Vojska Jugoslavije složiće se oko ovoga, a Savezna vlada će se verovatno pobuniti. Mladić ne samo da je i dalje aktivni oficir, već uživa u mreži dobro organizovane zaštite, koju čini verovatno dvadesetak osoba. „Što se Mladića tiče”, kaže Đinđić, „nismo ga videli nedelju dana. Ubrzo će i njegov slučaj sazreti. Uhapsićemo ga i predati (mirovnom kontingentu NATO-a u Bosni). Koštunica ne mora da zna ništa o tome, budući da je već van sebe zbog predaje Blagoja Simića. On Simića lično poznaje”.
„Karadžić se krije u Beogradu”, kažem ja. „Znam da je pisao Koštunici tražeći od njega pomoć i zaštitu, ali Koštunica je odbio.”
„Koštunica verovatno ne zna da je Karadžić u Beogradu”, kaže Đinđić.
(/slika3)Đinđić potom nabraja ljude koji su optuženi sa Miloševićem za ratne zločine etničkog čišćenja na Kosovu. Navodi bivšeg predsednika Milana Milutinovića i njegovog bivšeg premijera Nikolu Šainovića. „Milutinović će se uskoro predati. Ali sa Šainovićem će teže ići. On je bio Miloševićev ključni čovek za sva logistička i finansijska pitanja u Hrvatskoj i Bosni. Bio je uključen u svako operativno delovanje. On je dobar slučaj za tebe. Bio je Miloševićev Ajhman, a u Srbiji ne uživa popularnost. Ali treba izabrati pravi trenutak za to, zato što je to veoma osetljivo pitanje.”
Đukanović odbija da svedoči protiv Miloševića
Pred kraj februara 2003. odlazim u svoju prvu posetu Državnoj zajednici Srbija i Crna Gora, konfederaciji država stvorenoj nakon Savezne Republike Jugoslavije. Dolazim sa informacijom koju sam dobila od jedne obaveštajne službe, da je general Krga, i dalje načelnik Generalštaba Vojske ad interim, priznao da je Ratko Mladić u Srbiji i da ga štite pripadnici njegovog nekadašnjeg Glavnog štaba, kao i da ima pristup strukturama oružanih snaga. Kažu mi da predsednik Koštunica zna za sve ovo.
Odlazim najpre kod otrežnjenog manjinskog partnera nove Zajednice država. Nameravam da pozovem premijera Crne Gore, Mila Đukanovića, da svedoči protiv Miloševića, koji mu je i pomogao u usponu na vlast. Đukanović se žali da Koštunica i Vojska onemogućavaju reforme i blokiraju saradnju Srbije i Crne Gore sa Hagom. „Crna Gora će platiti posledice nesaradnje Srbije sa Tribunalom”, žali se, jasno stavljajući do znanja da konfederacija neće biti dugovečna. „Crna Gora ne želi više da bude talac Srbije”, izjavljuje.
Đukanović, međutim, odbija da bude svedok na suđenju Miloševiću. „Milošević mi nikada nije dozvolio da mu se previše približim i da saznam neka važna pitanja”, kaže on. „Nikad nije imao poverenja u mene i samo je sa ograničenim brojem ljudi iz Beograda delio svoje planove”. Kaže da bi mu svedočenje u Hagu nanelo političku štetu u Crnoj Gori. Objašnjava mi da mu je namera da reformiše zemlju, ali da raspolaže ograničenim vremenom i veoma nestabilnom većinom u Parlamentu. Traži od mene razumevanje za njegovu nezahvalnu poziciju, kao i za napore da održi stabilnost u Crnoj Gori. „I među mojim pristalicama ima onih koji su protiv Tribunala”, kaže, obećavajući mi i pored toga da će pružiti pomoć Kancelariji Tužilaštva i da će dostaviti sve informacije do kojih bude došao.         
Poslednji susret sa Đinđićem
Nekoliko dana pre našeg susreta 17. februara 2003, Đinđić je povredio nogu. Igrao je fudbal. To mi izgleda čudno: premijer jedne zemlje... koji igra fudbal... i da pri tom doživi takvu nezgodu da slomi zglob... nezgoda koja će ga usporiti. Dolazi mi u susret na vratima svoje kancelarije hodajući uz pomoć štaka. Noga mu je u gipsu.
Kao i uvek, nestrpljivo očekujem da čujem novosti od Đinđića u vezi sa beguncima koje traži Tribunal. Šljivančanin, srpski komandant koji je vodio pad Vukovara: policija mu je za petama. Vojislav Šešelj, predsednik Srpske radikalne stranke koji se proglasio „vojvodom”, i koji je jednom prilikom podsticao svoje crnokošuljaše da kopaju oči Hrvatima zarđalom kašikom, ubrzo će se naći u Tribunalu (Šešelj će se dobrovoljno predati nedelju dana kasnije, obećavajući da će „uništiti ozloglašeni Tribunal”. Đinđić mi u vezi sa Šešeljem upućuje samo jedan zahtev: „Vodi ga i nemoj više da nam ga vraćaš.” Upozorava me još da Šešeljeve scene mogu da izazovu u sudnici mnogo veću pometnju od Miloševićeve tvrdoglavosti). Stanovnici sela u brdima i dalje skrivaju Karadžića duž nekontrolisanih delova granice između Bosne i Hercegovine. (Priča se da se Mladić krije negde na srpskoj granici sa Rumunijom i da vlasti nastoje i dalje da ga ubede da se dobrovoljno preda.) Đinđić, koji tvrdi da su „nemoguće” glasine da je general Perišić u kontaktu sa Mladićem, kaže da ga je „izvesni prijatelj” obavestio da je Mladić okružen, i da ga verovatno oni koji ga naizgled čuvaju drže kao zarobljenika, ali da bi ga ubili da spreče njegovo hapšenje.
Ti ljudi – koje Đinđić naziva „veoma bolesnim ljudima” – u kontaktu su sa zločincima i bliski nekim zvaničnicima policije i vojnim oficirima. Jedna prijateljska obaveštajna služba dala nam je naznaku mesta na kome je moguće da se skriva Mladić, sa sve avionskim snimcima, ali to nije dalo nikakve rezultate. Policija kaže da je pratila Mladićevu suprugu i sina i nadzirala njihov stan poslednjih deset dana, ali bez rezultata; Đinđić mi pak kaže da mu policija nije nikad pružila precizne informacije u vezi sa Mladićem. „Sa Mladićem nema iznenađenja”, kaže. „Još uvek je u vezi s njim previše pritisaka, previše pažnje je usmereno ka njemu.” Sugeriše mi da za sada ostavim Mladića po strani, da počnem da ga predstavljam kao drugorazrednog kriminalca i kukavicu, da ga nateram da mu popusti budnost tako što neću pokazivati interesovanje i da ga onda uhvatim kad se najmanje nada. U svakom slučaju, Đinđić mi obećava da će uhapsiti Mladića pre leta. Srbija mora da reši teška pitanja sa Tribunalom što je pre moguće, kaže Đinđić. Trenutak je dobar za saradnju s Tribunalom, iako neki članovi vlade i dalje ne žele da imaju išta s tim, zbog eventualnog političkog rizika. Nestanak Savezne Republike Jugoslavije ostavio je Vojislava Koštunicu bez fotelje.
Ubrzo će novi parlament Srbije i Crne Gore doneti zakone kojima se regulišu odnosi sa Tribunalom, kako bi se olakšala saradnja. U tom trenutku saopštavam Đinđiću vesti za koje znam da će staviti na probu njegov entuzijazam za saradnju sa Tribunalom. Obaveštavam ga ubrzo da će Kancelarija Tužilaštva podneti optužnice za četiri generala umešana u nasilja i etničko čišćenje na Kosovu, između ostalih i u masakr u selu Meja čije su žrtve bile među leševima prevezenim hladnjačama do tajne zajedničke grobnice u Batajnici u blizini Beograda. Kažem mu da će jedna od optužnica teretiti Sretena Lukića, visokog komandanta policije na Kosovu, koji je kasnije odigrao ključnu ulogu u padu i hapšenju Miloševića. Đinđićeva reakcija je burna. Kaže da će ove optužnice izazvati ozbiljne političke probleme. Traži od mene da to odložim za kasnije, ali ja odbijam. „Kosovo je veliki problem za ovu zemlju”, kaže. „Polako se kreće ka nezavisnosti, dan za danom. Međunarodna zajednica gura Srbiju ne samo ka tome da to prihvati, već i da se brine o Kosovu, tako da ova pokrajina na kraju zavisi od resursa i budžeta Srbije”.
Niko u Srbiji, nastavlja, nije spreman da se istakne, govoreći javno o nekom rešenju. Stoga kaže da ako bi Tribunal izdao optužnice zasnovane na odgovornosti komandnog lanca za Kosovo, njegova vlada će otvoreno odbiti da sarađuje, jer bi u suprotnom izgubila podršku policije. Đinđić je neumoljiv. (...)
Kažem mu da se čuva. Dajem mu jedan interni dokument Tribunala, dve stranice na kojima se govori o zaveri da se on ubije. Dokument sam dobila od ljudi koji su u Beogradu moje oči i uši. U njemu su nabrojana imena onih koji rade na tome da se on ubije.
„Znam”, kaže smešeći se. „Ne žele da ostvarim reforme... Ali nemoj da te hvata panika, čuvaću se.” 
Mihajlović i Svilanović tajno u Hagu
Dana 2. aprila 2003. Goran Svilanović i ministar unutrašnjih poslova Dušan Mihajlović, čovek u čiju reč više nemam poverenja, dolaze tajno u Hag. Susret je zakazan za kasno popodne, u zvaničnoj rezidenciji ambasadorke Beograda u Holandiji. Nisam nimalo iznenađena kad začujem da dvojica ministara počinju da mi prenose poruku filovanu izrazima poput „zajednička pomoć”, „zajednički interes” i „saradnja”. Svilanović kaže da je nužno identifikovati zajedničke interese Kancelarije Tužilaštva i beogradskih vlasti. Traži pomoć Tribunala i kaže da je stigao trenutak da se postigne dogovor oko optuženika na visokim pozicijama koji su predmet naših najnovijih istraga. Dok razgovaramo, ambasadorka nas lično poslužuje sokovima i vodom, očigledno kako osoblje ambasade ne bi čulo ono o čemu razgovaramo.
Nakon nekoliko minuta oklevanja, prihvatam da otkrijem imena pojedinaca za koje pripremamo optužnice: general Pavković, general Đorđević, general Lazarević i general Lukić za Kosovo; Jovica Stanišić, Frenki Simatović i general Perišić za Hrvatsku i Bosnu; i Goran Hadžić za Hrvatsku. Timovi istražitelja sastavili su takođe i listu optuženika na nižim položajima.
Svilanović traži da generali Lukić, Pavković, Lazarević i Perišić budu skinuti s naše liste ili da im se omogući suđenje u Srbiji. Tražim od Svilanovića da mi precizira da li to znači da traži imunitet za ove ljude. „Da”, odgovara on. Kaže da Beograd ne želi ni da diskutuje o tome da preda Lukića i Lazarevića i da je bitno sačuvati Pavkovića zato što će on pomoći vlastima u očuvanju podrške vojske.
Ministar unutrašnjih poslova Mihajlović ponavlja zakonsku postavku koju je Đinđić ponudio u februaru, odvraćajući da srpske vlasti, u principijelnom smislu, neće prihvatiti nikakvu optužbu zasnovanu na konceptu „komandne odgovornosti”. Svaka optužba zasnovana na „direktnoj odgovornosti”, odnosno na dokazima o direktnim nalozima za izvršavanje ratnih zločina, biće prihvaćena; ali ako Tribunal izdaje optužbe protiv bilo koga ko je umešan u komandni lanac – odnosno ljudi poput Lukića, Pavkovića, Lazarevića i Perišića – vlada će se tome suprotstaviti. Takve optužbe protiv ljudi kao što su Sreten Lukić i general Lazarević imale bi tragične posledice za Srbiju, tvrdi Mihajlović.
Kako su zastrašivani svedoci na Kosovu
Dana 6. oktobra 2000. ponovo se srećem sa šefom Unmika Bernarom Kušnerom. Saznali smo da su Unmik i Kfor u stanju pripravnosti zbog spekulacija koje su se pojavile u lokalnoj štampi da je Tribunal izdao tajne optužnice protiv Hašima Tačija, Agima Čekua i još nekih vođa OVK-a. Unmik i Kfor vide u Tačiju i Čekuu nešto više od pretnje za bezbednost osoblja Unmika i Kfora i njihovih misija: gledaju na njih kao na opasnost za čitavu mirovnu misiju na Balkanu. U teoriji, Tači i Čeku u stanju su da potpale varnicu nemira u Makedoniji i južnoj Srbiji, kao i u drugim oblastima, pozivajući na nasilje albansku manjinu. Informišem Kušnera da te glasine oko tajnih optužbi za Tačija i Čekua nemaju osnova. Kažem mu da istražitelji Tribunala ispituju optužbe za ratne zločine koje je OVK počinila protiv Srba, Roma i Albanaca. Ali nismo spremni da pripremimo bilo kakav nalog za hapšenje za Albance. 
Nasilje upereno protiv svedoka u slučajevima lokalnog zločinačkog delovanja u koje su umešani neki pripadnici OVK-a već je počelo, kad je Tribunal izdao optužnicu protiv Limaja. U decembru 2002. u Prištini eksplodira bomba; štampa navodi da je cilj atentata trebalo da bude mogući svedok na lokalnom suđenju petorici bivših članova OVK-a, optuženih da su vodili zarobljenički logor u kome su zlostavljali zatvorenike. Krajem 2002. više Albanaca je svedočilo u drugom lokalnom procesu protiv šestorice bivših pripadnika OVK-a, među kojima je bio i Daut Haradinaj, brat Ramuša Haradinaja, bivšeg komandanta OVK-a; Ramuš Haradinaj je 2003. postao politički vođa i jedan od Albanaca obuhvaćenih istragom našeg Tužilaštva. Unmikov sud je osudio Dauta Haradinaja i još četvoricu optuženih za držanje u zatvoru i ubistvo četiri Albanca s Kosova, 1999. Dana 4. januara 2003. Tahir Zemaj, jedan od svedoka optužbe u ovom slučaju, bivši oficir OVK-a, ubijen je zajedno sa sinom i rođakom, mecima iz vatrenog oružja ispaljenim iz automobila u pokretu; ubistvo se dogodilo u najvećem gradu zapadnog Kosova, koji Albanci nazivaju Peje, a Srbi Peć. Navodi se da je čak četrdesetoro ljudi videlo atentat. Još dvojica svedoka Tužilaštva u istom procesu – Sadik Musaj i Ilir Selimaj – bivaju ubijeni. Osam dana nakon što je lokalna policija uz podršku Unmika, uputila apel svedocima ubistva Zemaja, neko je ispalio protivtenkovsku minu na zgradu regionalne policije Unmika u Peći. Kasnije, bivaju ubijena još dvojica policajaca koji istražuju Zemajevu smrt. Još brojni drugi svedoci preživljavaju atentate, među njima i Ramiz Murići, koji izjavljuje novinarima da zatvoreni optuženici izdaju naloge za represalijama protiv svedoka.
Koštunica priznaje da mora da sarađuje
Početkom oktobra 2004. ponovo sam u Beogradu, kako bih pripremila novi izveštaj za Savet bezbednosti Ujedinjenih nacija o saradnji Srbije i Crne Gore sa Tribunalom. Prošao je i krajnji rok za predaju Mladića, i nisu se začule nikakve fanfare, iako nas je Beograd nekoliko nedelja ranije obavestio da su civilne i vojne obaveštajne službe, zajedno sa predstavnicima prijateljskih vlada, osnovale specijalnu istražnu jedinicu čiji će jedini cilj biti hvatanje Mladića. Saznajemo da su Mladićeva supruga i sin Darkopod stalnom prismotrom. Saznajemo da pretres Mladićevog stana u Beogradu, kao i jedne kuće na selu na planini Zlatibor, u ruralnoj oblasti blizu granice Srbije i Bosne, nisu dali rezultate. (Koliko se ja sećam, tada sam i čula da se Mladić bavi pčelarstvom i živi u okolini Valjeva u vikendici koja je vlasništvo vojske. Izgleda da medved stvarno i jeste u šumi.)
Početkom razgovora koji Koštunica i ja vodimo 1. oktobra 2004, Koštunica priznaje ono što je očigledno: da, čak i kad bi Srbija uspela da nekako uhvati dvadesetoricu optuženika koji su i dalje na slobodi u Srbiji i Bosni i Hercegovini, saradnja beogradskih vlasti merila bi se samo time hoće li uhapsiti Ratka Mladića. (Karadžić, drugi begunac od visokog značaja, smatra se problemom Republike Srpske i NATO-a.) Koštunica me uverava, baš kao i njegov izaslanik Nebojša Vujović pre pet meseci, da Srbija i prijateljske zemlje čine sve da pronađu Mladića i preostale begunce, osim četvorice generala optuženih u vezi sa zločinima na Kosovu. Hapšenje generala bio bi vrlo smeo politički čin, objašnjava, ako se ima u vidu budući status Kosova. „U Srbiji postoji sud koji je u stanju da obavi taj posao”, uverava me.
(/slika2)„Vlada je savršeno svesna nužnosti saradnje, ali takođe ima i odgovornost za političku situaciju u zemlji.” Zahvaljujem mu se. Konačno, nakon svega, Koštunica priznaje da Srbija mora da sarađuje. Podsećam ga da su prošli meseci a da nije bilo nikakvog hapšenja, čak i nakon što su Tribunal i druga tela dali Beogradu blagovremene informacije koje otkrivaju gde se nalaze begunci. „Razumem da se zemlja nalazi u poteškoćama”, kažem. „Ali potrebno mi je da vidim rezultate kako bih pred Savetom bezbednosti OUN-a podnela izveštaj da Srbija nudi punu saradnju.” Obaveštavam ga da smo upravo primili informacije iz obaveštajnih izvora da je Mladić nedavno napustio Oplenac, gradić južno od Beograda, i da je sada čuvan u jednom vojnom kompleksu u Beogradu. Kažem mu još da su do nas dospeli neki uznemirujući detalji: da srpske vlasti neće da izvrše hapšenje Mladića zato što Beograd namerava da, u zamenu za njegovu predaju, traži garancije od međunarodne zajednice da će Kosovo ostati u sastavu Srbije.
Koštunica se na to samo nasmejao.
Tražim potom od njega da zaustavi isplatu vojne penzije Mladiću. Koštunica se obraća svojim saradnicima, koji odmah odgovaraju da ovdašnji zakoni onemogućavaju suspenziju isplate penzije Mladiću. Pomišljam kako je to potpuno apsurdno.
Tadić: Problem je Kosovo
Dana 1. februara (2007), telefonski razgovaram sa predsednikom Srbije, Borisom Tadićem, a u vezi sa razgovorima koje smo vodili prilikom jednog tajnog susreta pre dva meseca u Berlinu. Jedna od tema jeste i izveštaj o Mladiću koji je Tadić nastojao da dobije od obe srpske obaveštajne službe. Nešto posle susreta, dvojica Tadićevih savetnika došli su u Hag predstavljajući šematski prikaz sa organizacionom strukturom ko zna kog po redu pokušaja da se uhapsi Mladić. Za ovu operaciju bio bi odgovoran Tadić, ne Koštunica. U toku razgovora, tražim od Tadića vesti o izveštaju bezbednosnih službi o Mladiću. Kaže mi da je prošlo dva meseca i da on i dalje čeka na njega.
„A nova organizacija”, pitam. „Ako aktivirate tu novu strukturu, to bi moglo da bude veoma pozitivno. I trebalo bi doneti odluke u vezi s ljudima koje želite u toj organizaciji, o jednoj malobrojnoj grupi.”
„Slažem se”, odgovara, „promene su neophodne.”
„Bilo bi dobro nastaviti sada s radom.”
„Na žalost”, odgovara Tadić, „postoji problem Kosova”. Pre godinu dana problem je bila Miloševićeva smrt. Od jeseni, to su bili izbori. Sad je Kosovo. „Bez Kosova”, kaže Tadić, „stvari bi bile mnogo lakše”.
U Srbiji sam još četiri dana (prilikom posete u junu 2007), u razgovorima sa vlastima, pokušavajući da se uverim da hapšenje Tolimira nije i poslednje. Na početku razgovora s predsednikom Borisom Tadićem, kažem da ću podneti Ujedinjenim nacijama i Evropskoj uniji pozitivan izveštaj o saradnji Srbije, i obaveštavam ga da je Oli Ren već nagovestio da će Srbija dobiti značajnu finansijsku pomoć od Evropske unije. Kažem mu da kakvo god da je naše mišljenje o Bulatoviću, on ipak jeste bio ključna figura u hapšenju Tolimira. Bulatović je postigao određene rezultate. „Bulatović može da uhapsi Mladića”, kažem Tadiću, „i pustimo ga da to i uradi. Treba da mislimo samo na to kako da što pre završimo s tim”.
Tadić iskazuje svoje mišljenje otvoreno, zato što se, iz previše i meni razumljivih razloga, ne uzda u Bulatovića i, u prestrukturisanju vlade, nastoji da ga smeni.
„Baš vi tražite da Bulatović ostane”, kaže mi, pitajući me da li sam uskočila u Koštuničin vagon.
Nemam mnogo poverenja u Bulatovića. Rekla sam to jasno svima, uključujući i njega samog, godinu dana pre hapšenja Tolimira. Ali sat otkucava. Bulatovićev tim odgovoran je za hapšenje. Poboljšava se i saradnja drugih srpskih ministarstava. Čak je predat i čuveni vojni dosije, sa izuzetkom jednog dokumenta, procene Mladićeve službe u godini masakra u Srebrenici, 1995. Sledeći zadatak je hapšenje Mladića i ostalih begunaca. Nema smisla menjati igrače na terenu u ovom trenutku, posebno sada kad svi akteri u procesu proširenja Evropske unije pomno prate svaki potez Beograda. „Lopta je u rukama tajnih službi. Pomoći ćemo koliko god možemo.”
„Ja hoću Mladića”, kažem. „Sada”.
----------------------------------------------------
Kako je nastradao Zoran Živković
Ako se ne računa nekoliko krupnih i malo manje krupnih grešaka – da je Zoran Živković ubijen 12. marta 2003. godine, da se bivši potpredsednik vlade zove „Čedo” Jovanović, a direktor kancelarije Međunarodne krizne grupe Džejms Lajons (umesto Lajon) – knjiga Karle del Ponte „Lov: Ja i ratni zločinci” sigurno će ostati prilično pouzdan dokument o novijoj istoriji Balkana.
Bivša glavna haška tužiteljka svoju priču o osmogodišnjem mandatu u Tribunalu posvećuje majci Anđeli i počinje je izjavom svedoka na suđenju generalu Radislavu Krstiću za masakr u Srebrenici. Svedok je bio ranjen prilikom masovnog streljanja i uspeo je da se izvuče iz gomile leševa i da pobegne sa još jednim preživelim: „Kad je završio sa previjanjem, zaspao sam u naručju, jer dugo, dugo nisam spavao... Ostali smo tu do jutra... Kad smo se probudili, pitao me je: „Gde da idemo”. Odgovorio sam: ’Ne znam’.”
Knjiga je napisana uz pomoć američkog novinara hrvatskog porekla Čaka Sudetića, koji je kao analitičar radio u Haškom tribunalu i koji kaže da je sa Del Ponteovom dugo razgovarao i kod kuće i za vreme pauze za ručak u kancelariji. „Na to smo dodali izvode iz dnevnika, prepisku i dokumenta... Koristeći taj materijal napisao sam nacrt knjige, koji je gospođa Del Ponte redigovala”, rekao je Sudetić za „Noje cirher cajtung”.
On objašnjava i zašto neki od događaja opisanih u knjizi – pre svega tvrdnje da su otetim Srbima sa Kosova u logorima u Albaniji vađeni organi – nisu do kraja istraženi. „Između ostalog, i zbog toga što je Tribunal mogao da istražuje zločine koji su se desili samo do juna 1999. Zato su podaci predati Unmiku i Vladi Albanije... Možda će sada, zahvaljujući knjizi, neki svedoci odlučiti da progovore, a oni koji su u tome učestvovali možda neće imati lak san”, kaže Sudetić. On svedoči i da je prošle godine u Švajcarskoj s nekim ljudima razgovarao za knjigu Karle del Ponte, kao i da je jedna od tema bila priča o organima. „Jedan bivši diplomata mi je rekao da je čuo za to, ali da ima problema da se zločin dokaže. Jedan policajac me je posavetovao da se ne zameram albanskoj mafiji. Ljudi se plaše organizovanog kriminala”, objašnjava ovaj bivši dopisnik „Njujork tajmsa” iz Bosne, koji je za vreme rata uglavnom pisao loše o Srbima.
Delove iz knjige „Lov: Ja i ratni zločinci” „Politika” donosi zahvaljujući odobrenju italijanske izdavačke kuće „Feltrineli”.
V. R.
(Prevod Anđela Arsić-Milivojević)
----------------------------------------------------
Čižov: Zašto je čekala devet godina?
Od našeg stalnog dopisnika
Brisel 14. aprila – Vladimir Čižov, stalni predstavnik Rusije u Evropskoj uniji, postavio je danas pitanje „tajminga” objavljivanja knjige „Lov”, bivše haške tužiteljke Karle del Ponte.
„Najpre, zašto je čekala devet godina da objavi ovo? A da li je samo slučajnost da se optužbe koje se odnose, ne samo na anonimne kosovske Albance, već baš na one koji su u vrhu vlasti, okrivljujući ih da su učestvovali u trgovini ljudskim organima i ubijanju nedužnih srpskih civila, pojavljuju baš sada? Zašto se nisu pojavile pre priznanja Kosova? I nervozne reakcije pojedinih vlada, uključujući i njenu švajcarsku, koja je naglo odlučila da je pošalje u Buenos Ajres, ne doprinose poverenju u ovaj slučaj”, rekao je Čižov u intervjuu za magazin „Nova Evropa”.
V. J.

Korisne i moderne
Danas se koriste svuda u svetu, a mogu se videti na svakom koraku čim otopli i pojave se prvi prolećni sunčevi zraci. Naočare za sunce, ipak, nisu pronalazak našeg doba, već postoje više od pola milenijuma. Doduše, kada su nastale nisu se upotrebljavale kao zaštita od sunca, a još manje kao modni detalj, po čemu su danas poznate, već su imale potpuno drugačiju namenu.
Prve naočare sa tamnim staklima javno su se koristile u Kini u 15. veku. Ovaj izum, međutim, nije upotrebljavan za korekciju vida niti je štitio od preterane svetlosti. Njega su tada i u vekovima koji su usledili koristile kineske sudije da bi sakrile svoja osećanja tokom suđenja. Pomoću tamnih naočara sudije nisu pokazivale emocije dok su iznošeni dokazi i opisivana krivična dela, pa niko nije mogao pretpostaviti kakvu će kaznu ovi delioci pravde odmeriti.
Naočare za zatamnjenim staklima koristile su se i na Starom kontinentu u 15. veku, ali nisu štitile od sunčevih zraka već su upotrebljavane za korekciju vida. Neki pronalazači su verovali da stakla obojena u plavu ili zelenu boju mogu da isprave određene nedostatke vida.
Iako su stolećima naočare sa tamnim staklima korišćene, pravu popularnost stekle su tek u prošlom veku. Sem Foster, tvorac Foster Grant kompanije, prodao je 1929. godine prvi par naočara za sunce koje su imale namenu da štite oči od sunčevih zraka. Dve godine kasnije američka vojska angažovala je jednu optičarsku firmu da proizvodi kvalitetne naočare za sunce koje su kasnije koristili piloti. Istraživači ove firme usavršili su specijalno tamno zeleno mastilo kojim su premazivana stakla naočara i ovakva zaštita od sunca pokazala se veoma efikasnom u američkoj avijaciji.
Rej Ban je pred Drugi svetski rat, tačnije 1936. godine, predstavio svoje naočare za sunce napravljene uz pomoć specijalne tehnologije koju je osmislio Edvin Lend, tvorac Polaroid korporacije. Ove naočare su omogućavale pilotima odličnu zaštitu od prejakog svetla i sunčevih zraka.
Naočare za sunce upotrebljavane su u prošlom veku, pre svega kao zaštita namenjena pilotima tokom ratnih misija i vojnih vežbi. Međutim, u godinama posle Drugog svetskog rata, a naročito u poslednjim decenijama prošlog veka, mnogobrojne firme poznate u svetu počele su da se utrkuju u proizvodnji naočara za sunce, koje su, osim kao zaštita od sunca, korišćene i kao modni detalj. Zahvaljujući razvoju tehnologije, stakleni delovi naočara zamenjeni su plastičnim, a danas se prave naočare za sunce u najrazličitijim oblicima.
D. I.

Večna borba čoveka i kamena
Bileća – U srcu hercegovačkog krša ugnezdila se Vranjska. Dvadesetak kilometara je daleko od Bileće. Ma kakav vakat bio, u Vranjskoj sve počinje i završava pričama o kamenu, čatrnjama, žuljevima, stradanjima, ali i o duhu koji, ma kako zlo vreme i nedobro bili, nikada nije napuštao gorštake.
Umeju se oni danas i našaliti kako se „iz Vranjske može izvoziti samo kamen ljutac i badnjaci”.
Pod planinom Sitnicom, u toj Vranjskoj, rasulo se šezdesetak naseljenih i, za malo pa, isto toliko zamandaljenih domova. Jasenje, Dlakoši, Oblo brdo, Treslova ... Sve to sija i kad nema sunca. A njega je u Vranjskoj ima više od 250 dana u godini.
Sa kamenom se ovde i u smiraj na počinak odlazilo i u zoru budilo. I majka bi, čedu kad se rodi, prvo kamen stavljala pod glavu, pa ga tek onda mlekom zadojila... Kada se nije imalo ni o čem drugom, pričalo bi se o čoveku i kamenu. Ljubavi ko ljutac stamenoj. I večnoj, dabome.
Svevišnji nam je najviše kamena darivao. Ali nas i bez plodnih vala nije ostavio. Od njih živimo. I otimamo se vremenu, kaže starina Stevo Biberdžić.
Vranjska je nekad davno za Bileću bila „varoš golema”. Kada je u Vranjskoj bilo desetak zaseoka i u njima života, u Bileći , u isto vreme, tek pet-šest kuća. U Vranjskoj su živeli samo oni koji su tu, jednostavno, morali ostati. Drugde nisu mogli ili ih nisu hteli. Tu i takvu Vranjsku vekovima pominju hroničari.
– Ovde su opstali samo hajduci i vuci. Svako je branio svoje i nije se dao. Vekovima se borio za slobodu. Danas se puno priča i o demokratiji. Po meni se demokratija mora nositi u duši. Demokrata je, tako ti ja kontam, onaj ko drugom misli dobro isto kao i samom sebi. Ali misliti dobro samo sebi i više nikom drugom, e tako se ne more – objašnjava osamdesetogodišnji Stevo.
U Vranjskoj se istorija vekovima krvlju pisala. I za svih tih vekova niko i nikada nije okaljao ni obraz ni ruke. Branio je i svetinje. I čatrnje i ono malo plodnih vala i brežuljke na kojima su i danas tri pravoslavne bogomolje – saborni hram Svetog Nikole osveštan 2005. godine, crkva Svetih vračeva Kozme i Damjana i najstarija, Đurđeva crkva. Sagrađena je, vele tako seljani, 28 godina pre Kosovskog boja, i to na mestu gde se nalazila pastirska bogomolja. 
– Mi u Vranjskoj, namerniku ne damo da bude ni gladan ni žedan. Kad ne bi imao gde, u Vranjskoj bi ga i konak čekao. I uvek dobrodošlica kakve je malo gde u ovim našim, kamenim bespućima – uverava Dražen Dunđer.
U Vranjskoj, a isto je i u mnogim drugim sredinama harcegovačkog krša, ne tako davno bilo je oko 400 đaka. Danas samo četvoro. Milica i Zoran po tri, a Predrag i Nenad, čak dvanaest kilometara pešače do škole gde ih čeka učo što makadamom dolazi iz Bileće.
Pričali bi u Vranjskoj i o Čardačini i tamošnjem bratstvu Radovića iz koga, vele tako, poreklo vuče veliki književnik Meša Selimović.
Pričali bi i o nekropoli i stećcima. Kamenim gromadama koje govore da je davno ovde bilo života. Kažu da su tamo negde šezdesetih godina prošlog veka, sa ovog lokaliteta prebacili stećak koji se i danas nalazi pred Zemaljskim muzejom u Sarajevu.
Pričali bi seljani i o lusteru koga je, vrlo davne 1895. godine, Đurđevoj crkvi u Vranjskoj darivao Kosta Kašiković. On i danas visi na svodu stare bogomolje.
Pričali bi u Vranjskoj i o Peku Deliću koji je pored svoje troje dece, a najmlađe ima dvadeset i dve godine, pre nekoliko meseci dobio i četvrto, sina Stefana. Kaže kako mu je bila namera da pokaže drugima da „života ni u Vranjskoj nema ako se na štrikovima ne suše pelene”.
Upoznali bi domaćini namernika sa desetogodišnjim Đorđem koji po prašnjavim sokacima od zaseoka do zaseoka, razdrndanim „stojadinom”, trebinjskih registracija prevozi stare i umorne.
Darivali bi namerniku i bezbroj drugih priča. Ali valja nešto ostaviti i za drugi put. Kada Vranjskoj taj namernik opet dođe u pohode.

Splavarenje Tarom 300 evra
Žabljak – Rekom Tarom krenuli su prvi ovogodišnji splavovi, a formirane su i cene tako da splavarenje za splav od deset putnika od Splavišta do ušća Sušice, gde je granica Nacionalnog parka (NP) Durmitor, košta 300 evra.
Splavarenje do Radovan Luke je 250 evra, a cene su na prošlogodišnjem nivou, saopšteno je iz NP Durmitor.
Za dvodnevni rafting čamcem do pet osoba cena je 200 evra, a za svaku osobu više – 45 evra. Za dvodnevno kajakašenje dvosedom plaća se 120, a jednosedom 80 evra.
Za rafting čamcem od Splavišta do Žugića Luke u dužini od 15 kilometara po osobi se plaća deset evra, za kajak dvosed 30 i jednosed 20 evra. Dnevna sportsko-ribolovna dozvola za reku Taru iznosi 15 evra, a na Crnom i Vražjem jezeru deset evra.
Za članove Sportsko-ribolovnog društva Crno jezero dnevna dozvola na Tari je šest evra, iznajmljivanje čamaca za građane na jezeru je osam evra na sat, a upotreba sopstvenog čamca pet evra.
Ulaznice za Park iznose dva evra po osobi dok su takse za kampovanje za male šatore tri evra, a za velike pet evra dnevno.
Cene će važiti tokom jula i avgusta dok su van sezone niže 30 odsto, saopšteno je iz NP Durmitor.

Bolje manje investitora, ali da su manje „devičanski”
Podgorica – Crna Gora mora da pokaže konkretne rezultate, ako hoće da ubedi spoljni svet da korupcija i organizovani kriminal uopšte ne postoje kao njen problem. U tome je suština priče o isporuci „velikih riba” – rekao je na raspravi u Nansen dijalog centru, posvećenoj viđenjima i perspektivi evropskih integracija Crne Gore, američki ambasador u Podgorici Tomas Šmit.
On je kazao da je ista stvar važi i ukoliko Crna Gora „hoće da ubedi više investitora iz zapadnih zemalja, a ne samo iz egzotičnih ostrvskih država sa smešnim imenima”.
„Oni treba da dođu ovde ne samo da bi špekulisali crnogorskim nekretninama i sa privatizovanom državnom imovinom, već da se bave korektnim, održivim grin fild investicijama. Ne trebaju vam investitori sa manje ’devičanstvenosti’, barem što se tiče imena njihovih matičnih država – ocenio je Šmit.
Po njegovim rečima Crna Gora treba da nastavi sa naporima na usvajanju i primeni pravnog sistema na koji se međunarodni investitori mogu pouzdati.
„Bilo kakav skandal, čak i samo glasine na neku sumnjivu odluku sudije koji se oseća obaveznim da učini uslugu nekome sa vezama šteti efikasnosti sistema. Žao mi je što moram reći da mnogi van Crne Gore imaju utisak da ovde prečesto dolazi do skandala – saopštio je ambasador.
Zanimljivo je bilo i Šmitovo viđenje crnogorske političke scene kroz prizmu odnosa prema evropskim i atlantskim integracijama, za koju je podelio na proevropsku većinu i manjinu nesvrstanog, okrenutog ka korišćenju navodnih sukoba Evrope, Amerike, Rusije ili Kine i tradicionalističkog tipa.
„Neki ljudi u Crnoj Gori još ne doživljavaju Crnu Goru kao projekat koji im obećava bolju budućnost. Potrebno je da obezbedite da vaša država razvija svoj kapacitet i dopusti da svi njeni građani učestvuju u tom projektu – istakao je Šmit. – U suprotnom postoji rizik da će se neki od njih okrenuti u pravcu nepromišljene emocionalne opozicije, koja je veoma osetljiva prema nacionalističkim idejama. Za Crnu Goru je ta vrsta kritike destruktivna i nanosi štetu novoj državi”.
Profesor fakulteta političkih nauka u Podgorici, Milan Popović je kritikovao zaštitnički odnos briselske administracije prema zvaničnicima Crne Gore, navodeći da to pokazuje i „neskrivena podrška kandidatu vladajuće koalicije na predsedničkim izborima”. „Ima se utisak kao da se Brisel vraća na pozicije iz ranih devedesetih kada je podržavao Slobodana Miloševića – rekao je Popović. On je podsetio da je samo šest dana pre predsedničkih izbora visoki evropski predstavnik Havijer Solana primio crnogorskog premijera Mila Đukanovića u „vatrometnu audijenciju”.
„Tu je posredi sramna alijansa između briselskih i lokalnih oligarha – poručio je Popović. – Susret Solana – Đukanović bio je najgrublji prekršaj minimuma demokratske korektnosti o mešanju u tekući izborni proces u jednoj državi”.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Istina o stradanju 8.000 sarajevskih Srba
Istočno Sarajevo – Ministarstvo unutrašnjih poslova Republike Srpske do sada je nadležnim tužilaštvima podnelo 217 izveštaja o krivičnom delu ratnih zločina koji su počinjeni nad Srbima od 1992. do 1995. godine u delu Sarajeva pod muslimanskom kontrolom. Simo Tuševljak, koordinator Tima MUP-a RS za istraživanje i dokumentovanje krivičnih dela ratnog zločina napominje da je, zapravo, podneseno „više od 700 izveštaja o zločinima počinjenim nad Srbima širom BiH”, za koje „još niko nije odgovarao, čak šta više, nije podignuta nijedna optužnica”.
Na osnovu prikupljenih dokaza i svedočenja nekoliko desetina hiljada ljudi, koji su bili direktne žrtve zločina, samo u Sarajevu je osumnjičeno oko 2.000 osoba, među kojima ima i nekoliko najviših zvaničnika bivše Republike BiH. Neki od njih su i trenutno visokopozicionirani.
„Na osnovu svedočenja i drugih materijalnih dokaza, koje smo do sada prikupili, u ovom gradu je zločin izvršen nad više od 8.000 Srba. Imamo kompletirane dosije na koji način je ubijeno 3.299 srpskih civila. Više od 3.000 Srba, civila, prošlo je torture kroz 126 logora, koliko ih je ukupno bilo na području Sarajeva”, kaže Tuševljak i dodaje da „Tim poseduje i potresne izjave silovanih Srpkinja, kao i svedočenja o tome kako se i na koji način u Sarajevu pod muslimanskom kontrolom trgovalo srpskim glavama”. Eventualni izlazak iz Sarajeva „Srbi su morali da plate, minimalno 5.000 maraka, ili da ostave stan, da bi, kad su dali što su imali, bili ubijeni”.
Mesta najmonstruoznijih zločina nad Srbima bila su, između ostalih, Veliki park u centru Sarajeva, zatim Dobrovoljačka ulica, Kazani, Centralni zatvor, bivša kasarna „Viktor Bubanj”, Silos u Tarčinu , područje Hrasnice, itd.
Odlukom ratne vlasti u Sarajevu, otkriva Tuševljak, za smeštaj vojnih jedinica su korišćena, uglavnom, obdaništa, škole, čak i škola za decu sa ograničenim sposobnostima u naselju Hrasno, zatim studentski domovi u Nedžarićima, na Bjelavama u Radićevoj, kao i Đački dom „ŽIŠ”, te druge slične javne ustanove. Tu su formirane i pritvorske jedinice „kroz koje su, na putu prema jednom od zloglasnih sarajevskih logora, prolazili Srbi”.
U razgovoru za „Politiku” Tuševljak izražava optimizam i tvrdi da će svi osumnjičeni, „protiv kojih Tužilaštvo BiH, u saradnji sa MUP-om RS, vodi istrage, biti procesuirani”. On podseća i na dosadašnju blagonaklonost pravosudnih institucija prema zločincima. Prema njegovim rečima sve prijave i otkrivena krivična dela ratnog zločina su procesuirana kao individualna odgovornost pojedinaca za krivično delo ubistva. Izricane su „simbolične kazne, najčešće oslobađajuća”, bez obzira što je bilo nedvosmisleno da su neposredni počinioci dela bili, isključivo, nacionalno motivisani”. Osim toga, „svi su pripadali, ili civilnim, ili vojnim strukturama”.
„MUP RS je imao uvid u istrage iz 1994. i 1995. godine u Vojnom tužilaštvu tadašnje Armije BiH iz kojih se, evidentno, može videti da su, najčešće, žrtve ponovo proglašavane krivim”, objašnjava Tuševljak i navodi slučaj Srbina Save Ivanovića koji je bio osuđen na osam godina zatvora „zato što je iz svog stana uz pomoć ogledalceta navodio srpsku artiljeriju”. Ili, po Sarajevu se i danas slobodno šetka Senad Džananović, zvani Glavoguz, iako je u postupku dokazano da je ubijao Srbe. Oslobođen je, jer je „proglašen neuračunljivim”. Zašto, pita se Tuševljak, „neuračunljiv čovek nije u ludnici, već na slobodi”?
-----------------------------------------------------------
Neželjena deca
Mnogo Srpkinja silovanih u Sarajevu porodilo se na Ginekološko-akušerskoj klici u Beogradu i „sve one su neželjenu decu ostavljale na usvajanje”. Mnoga od te dece, kaže Simo Tuševljak, „su danas srećna” i postoje zakonski elementi, tako da „nikada neće saznati da nisu na svet došla kao plod ljubavi, već mržnje”.

Istraživanja
Imate nemirno dete, trči po čitav dan, stalno nešto zapitkuje, hoće da se igra i kad nemate vremena, privlači pažnju, a kad ga ostavite samog obavezno napravi neku glupost?
Ako je to u pitanju, onda je sve jasno kao dan – dete vam je hiperaktivno. Ma, bolesno. Čitala ja neka istraživanja.
Kažu nije samo vaše dete takvo, nego i moje, i moje komšinice, i gomila one dečurlije ispred zgrade koja urla dok se vi odmarate. Ali, kažu u tom istraživanju, ima i za to leka. Neki amfetamini, to su vam lekovi što povećavaju koncentraciju. Od vina i štrudle sa makom samo zadrema, a sa lekićima uči po ceo dan. Ma, drugo dete. I onda ste i vi drugačiji, a bogami i apotekarka je zadovoljnija. Istraživanja ne pominju apotekarku, ali ja vidim.
Ali đavo ne spava. Taman nađete lek za bolesno nemirno dete, kad saznate da ste verovatno oboleli od osteoporoze. Ako niste, obolećete. Čitala sam i ta istraživanja. Ma, užas. Većina žena u Srbiji, kao i u Evropi, ima ovu bolest. Kod nas, kažu, možda i cela dva miliona nas mučenica.
„Sve je utvrđeno, urađen projekat, ispitali 150 žena”, objašnjavam komšinici dok joj saopštavam da je, jadna, bolesna. I da joj je dete, daleko se kazalo, hiperaktivno.  
„Kako znaju da smo skoro sve bolesne, a pregledali samo njih 150”, kaže nepoverljivo komšinica. Shvatam, odbrambeni mehanizam, čitala ja.
Onda sam joj lepo objasnila da se u svetu, a sada i kod nas, rade projekti. Neko tamo plati nekom ovde da se utvrdi da li smo sve bolesne i od čega. Kad se utvrdi da je pojava tako raširena, kao što su nemirna deca ili sedokose babe i dede, i da mi, zato što nemamo dovoljno informacija o svetskim dostignućima, smatramo to sve normalnim, onda se u projektima objasni da je u pitanju bolest i da treba da se leči. 
„Neko, bre, troši milione samo da bi nama objasnio da nismo skroz normalni. Izmišljaju lekove za sve naše bolesti, a ti i dalje misliš da si dobro. Trgni se, ženo, vidiš da propadosmo”, vičem da bih doprla do nje. 
Ali ona ne prihvata realnost, a još joj nisam ni rekla sve.
Imala sam uvid u ozbiljna istraživanja (čitala sam novine), koja kažu da više od dve trećine nas slobodno vreme provodi sedeći. Ispred televizora ili u kafani. Beograđani i bogati pogotovo. Posle se svi čude što umiremo od srca, moždanog udara, osteoporoze (eto ti!), svih vrsta karcinoma, i još nekih bolesti. I potežu one čuvene nenaučne primere, kao, znam jednog nit’ je pušio, nit’ je pio, a drmnulo ga srce u četrdesetoj. Možda ne bi da je ranije video istraživanja o stresu. Ali, za njega je sada kasno.  
Za nas nije. Da popravimo rezultate istraživanja o homoseksualcima. Podaci prvog istraživanja sprovedenog u Srbiji pokazuju da imamo negativan odnos prema gej populaciji. Većina nas ih neće ni za šefove, ni za učitelje, a ima onih koji ih ne bi voleli ni za zetove ili snajke. 
Ali posebno me nervira kada moja komšinica sumnja u kozmetička dostignuća kakve su anticelulit kreme. Lepo joj u reklami kažu da su rađena istraživanja koja potvrđuju da krema deluje na 90 odsto žena.
„Pa što ne deluje na nas dve ako su istraživanja tačna”, sikće ona.
Zato što smo baksuzi, draga moja.
Za to nam bar ne treba nikakvo istraživanje.

„Tobože svemoćna” američka ambasada
Objavljujemo esej „The academic West and the Balkan test”, Alekse Đilasa, doktora sociologije, esej je objavljen u engleskom časopisu „Journal of Southern Europe and the Balkans”, decembra 2007.  u prevodu autora.
-----------------------------------------------------------
Posle Drugog svetskog rata, Grčka je bila jedina balkanska zemlja pod neposrednim uticajem Zapada, posebno Sjedinjenih Država. Akademske veze bile su takođe znatne i tretman Grčke u knjizi Džona R. Lempija stoga je posebno znalački i toliko obuhvatan pa ništa bolno i neprijatno nije izostavljeno. Tokom tri posleratne decenije Grčka nije postala ni demokratska ni prosperitetna niti je mogla da ukaže na druge uspehe. Makedonski Sloveni bili su potiskivani, a širenje univerziteta i emancipacija žena bili su sporiji nego u susednim komunističkim zemljama. Lempi detaljno obrađuje unutrašnje uzroke ovog nezadovoljavajućeg razvoja.
Ali, šta je s onim spoljašnjim uticajima? Ne bi li njima trebalo pripisati bar deo krivice? Lempijevo opisivanje britanske uloge u Grčkoj krajem Drugog svetskog rata i neposredno posle njega, prenebregava tradicionalne britanske vojnopomorske i trgovačke interese u Istočnom Sredozemlju, kao i Čerčilov instinktivni imperijalizam i preterano uporošćeni antikomunizam. Ostaje da se pitamo koje su bile pobude generala Ronalda Skobija (Ronald Scobie) kada je krajem 1944. koristio „veći deo Bezbednosnih bataljona koje je regrutovao Ralisov okupacioni režim” da razoruža od komunista predvođeni ELAS, najveću silu otpora Nemcima sa kojima je vlada Joanisa Ralisa kolaborirala. Naša radoznalost nije zadovoljena ni kada su u pitanju pravi razlozi za britansku podršku namesništvu pod atinskim arhiepiskopom, koga je sam Čerčil prethodno nazvao, što Lempi propušta da spomene, „kužni pop” i „preživeli iz Srednjeg veka”.
Lempi se takođe trudi da ublaži svaku kritiku Amerike, i ne samo u vezi sa Grčkom. Ponekad čini sledeće - pokaže kako je pojedini kritički argument pogrešan a onda brzo sasvim odustane od tog spornog pitanja. Iz knjige saznajemo da Sjedinjene Države „nisu delile britansko zanimanje za posleratnu Grčku...” Svakako, ali čovek želi da zna koliko su stvarno Amerikanci bili zainteresovani za posleratnu Grčku? Lempi je možda u pravu kada prekoreva grčke naučne radnike što su toliko dugo uporno nastojali da je američka intervencija u Grčkom građanskom ratu bila „presudna”. Ali, šta je bio njen tačan značaj? U vreme parlamentarnih izbora 1950, američka ambasada bila je „tobože svemoćna”. Međutim, tvrđenjem da nije bila svemoguća ne razjašnjava se njen politički uticaj i kontrola. „Amerikanci na odgovornim položajima” nisu „u početku” odobrili državni udar od strane pukovnika 1967; njihovo nerado prihvatanje „došlo je kasnije, pošto je protivudar od strane kralja i nekoliko starijih generala, koji bi bio prihvatljiva alternativa, pretrpeo neuspeh decembra 1967”. Ali, kraljevsko-vojni protivudar takođe je državni udar i šta dokazuje da bi koristio grčkom narodu? I treba li bilo kakav državni udar da bude prihvatljiv vodećoj demokratiji sveta? Na kraju, zar čitava američka posleratna politika prema Grčkoj nije nalik na istovremenu američku poraznu politiku u Latinskoj Americi?
Lempi daje prilično nekritičan opis uloge Sjedinjenih Država u raspadu Jugoslavije i ratovima koji su usledili , što jako odudara od njegovog uravnoteženog prikazivanja sukoba i rata između Hrvata i Srba. Na primer, on ispravno oslikava i Tuđmana iz Hrvatske i Miloševića iz Srbije kao u biti slične autoritarne nacionaliste. Ipak, čini se da Lempi nije kadar da nas obavesti da su penzionisani američki generali uz odobrenje Stejt departmenta obučili hrvatsku vojsku koja je proterala Srbe iz Hrvatske.
 Nastaviće se

Srbija je ,,obećana zemlja” za pčelarstvo
Novi Sad – Pokrajinski fond za razvoj poljoprivrede u Novom Sadu raspisao je prošlog petka konkurs za dodelu kredita za nabavku košnica i opreme za pčelarstvo koji traje do 25. maja. Kako za ,,Politiku”kaže direktor ovog fonda Jožef Sabo, za nabavku košnica obezbeđenoje 15 miliona dinara, a za kupovinu nove pčelarske opreme pet miliona dinara.Kamatna stopa je dva odsto na godišnjem nivou, uz primenu valutne klauzule. Minimalan iznos kredita je 1.000 evra, a maksimalan 5.000 evra u dinarskoj protivvrednosti, uz grejs period od 18 meseci. Rok otplate je, takođe, 18 meseci, a krediti će se otplaćivati u šestomesečnim anuitetima.
Najava unapređenja našeg pčelarstva uz pomoć stimulativnih investicija upriličena je u Muzeju pčelarstva ,,Živanović” u Sremskim Karlovcima, jedinstvenom objektu kod nas, čiji predak Jovan Živanović slovi za oca savremenog pčelarstva na našim prostorima, zasnovanog na naučnim principima.,,Ovaj konkurs je, po mom mišljenju, jedan od najozbiljnijih poduhvata da se pčelarstvu pomogne ne samo u njegovom oporavku, već i da postane ozbiljna privredna grana od koje će pčelari prihodovati unosnu zaradu, posebno na stranom tržištu. Kao retko gde imamo uslove za zdravu i bogatu ispašu pčela. I najveći rezervat lipe u Evropi, takođe, je kod nas, na Fruškoj gori”, podseća Sabo.
Iako je naša zemlja veoma pogodna za razvoj pčelarstva, prema zvaničnim podacima, u Srbiji ima tek nekoliko hiljada košnica. Ali, ohrabruje da se povećava broj pčelara koji imaju od 100 do 200 košnica i ovim poslom se bave profesionalno, što znači da se isplati.,,Ovi krediti su, u stvari, pilot projekat, u očekivanju da će naići na interesovanje sadašnjih, ali i budućih pčelara. U tom slučaju ubuduće će za ovu namenu biti izdvojeno mnogo više novca i time bismo se vratili tradiciji kada je ovo podneblje bilo čuveno po proizvodnji meda”, kaže Sabo.
Da ima razloga za optimizam potvrđuju i u Društvu pčelara ,,Jovan Živanović” u Novom Sadu koje već 13 godina organizuje Festival meda, najveću smotru dostignuća u pčelarstvu kod nas. A pčelar Vladimir Hunjadi, iz Petrovaradina, dao je nemerljiv doprinos popularizaciji ove delatnosti, jer je za sada jedini uspeo da zadovolji izuzetno stroge kriterijume i njegovi pčelinji proizvodi dobiju prestižni znak ,,Najbolje iz Vojvodine”. Njegov lipov med nastaje na Fruškoj gori i nadmašio je i evropske standarde, jer sadrži 67 odsto polena.
,,Pčelarstvom je počeo da se bavi moj deda.Otac je nastavio tradiciju i tu ljubav prema pčelarstvu preneo na mene dok sam bio dečak”, kažeHunjadi, čiji je pčelinjak koji čini skoro 200 košnica bukvalno na točkovima, jer se u potrazi za dobrom pašom seli godišnje od osam do 12 puta. Hunjadi poseduje i stacionarni pčelinjak u planinama jugozapadne Srbije.
Vredna pažnje je i akcija Pokrajinskog sekretarijata za poljoprivredu, vodoprivredu i šumarstvo pod nazivom ,,Milion medonosnih sadnica”, čijom bi realizacijom, takođe, bili obezbeđeni bolji uslovi za ishranu pčela.Ali, kako rekoše pčelari na skupu u Sremskim Karlovcima, ma šta učinili za pčele, nikada nije dovoljno. One za nas čine mnogo više: za jedan kilogram meda moraju da pokupe nektar sa četiri miliona cvetova i pređu četiri puta duži put od obima naše planete.

Jedriličarska regata na Bovanskom jezeru
Niš – Na Bovanskom jezeru, između Aleksinca i Sokobanje u petak, subotu i nedelju uspešno je organizovana Međunarodna jedriličarska regata, na kojoj je učestvovalo više od 60 takmičara iz naše zemlje, Bugarske i Makedonije. Po veoma povoljnim uslovima za takmičenje, jer je oba dana bilo dosta vetra, takmičari su pokazali veliku umešnost i visoko poznavanje veštine jedrenja.
U nedelju uveče, posle završetka regate, proglašeni su pobednici. Najbolji u svojim takmičarskim klasama bili su Luka Tošić, iz Jedriličarskog kluba „Gemaks” – Beograd (klasa Optimist), Anđelija Milosavljević, iz JK „Zoran Radosavljević” – Niš (klasa Optimist-devojčice), Slav Okov i Nikolaj Vasilev, iz Jaht-kluba „Sofija” (klasa 470), Ladislav Polaček, iz JK „Palić” Subotica (klasa Fin), Milica Dukić, JK „Beograd” (klasa Laser Radijal), Milan Đorđević, JK „Gemaks” Beograd (klasa Laser Standard) i Maja Knežević, JK „Beograd” (klasa Laser 4,7). Najboljim jedriličarima uručene su nagrade i pehari, a u svakoj kategoriji nagrađena su po prva tri plasirana takmičara ili ekipe.
Regatu je, uz pokroviteljstvo grada Niša i opština Aleskinac i Sokobanja, organizovao Jedriličarski klub „Zoran Radosavljević” iz Niša.

Nada za sedmoro Vrdničana
Vrdnik – Sedmočlanoj porodici Valentine Zagrađa(23) i njenom nevenčanom supruga Sretenu Đuričiću iz Vrdnika život je počeo da se menja nabolje onog dana kada su dobri ljudi u „Politici” pročitali sa kakvim mukama se nose ovo dvoje mladih i njihovo petoro dece: Ivana (7), Ognjen (6), Teodora (4), Ivan (2) i tek rođeni Teodor. Na adresu njihove trošne kuće, površine tačno 14 kvadrata, počeli su da pristižu paketi hrane, odeće, igračaka...
A onda je usledio poziv Valentini Zagrađa da se javi u policiju, jer je načelnik Policijske uprave iz Sremske Mitrovice Zoran Smajić, preko MUP-a Srbije, ovoj ženi, koja je 1999. sa majkom pobegla iz Kosova Polja, pribavio potrebna dokumenta. Sada može da izvadi ličnu kartu, da prijavi boravište i može, a što će se uskoro i desiti, da se konačno venča sa Sretenom Đuričićem, sa kojim, ponovimo, ima petoro dece.
Našlo se i rešenje da se sedmočlana porodica preseli u jedan stan u rudarskoj baraci u Staroj koloniji (dve sobice i kuhinja), čiji vlasnik godinama tu ne živi.
– Mnogo vam hvala, dolaze ljudi, iz Beograda, Sremske Mitrovice, Novog Sada, nose tekst o nama koji su izrezali iz „Politike”. Donose poklone, igraju se sa decom. Vidim im na licu da su srećni što mogu da nam pomognu –radosno je Valentinino lice. Srećna je i što će ovih dana konačno biti u mogućnosti da podnese zahtev za dečiji dodatak.
Suprug Sreten kaže da ga je sramota što mora da prihvati ponuđenu pomoć, više bi voleo da on pomaže drugima, ali od nadničenja teško mogu da se izdržavaju deca.Telefon u komšiluku neprekidno zvoni. Javljaju se Beograđani, čestitaju Valentini i Sretenu na upornosti, poručuju da će doći, doneti koliko mogu, izdvojiti od svojih plata ili penzija koji dinar. Većina želida ostane anonimna, iako ostavi i po nekoliko stotina evra. 
Milan Jovešković, iz Sremske Mitrovice, organizovao je sa grupom prijatelja prikupljanje pomoći u hrani i odeći, pa pun automobil namirnica i garderobe doterao pred dom Valentine i Sretena.
– Onoj dečici treba pomoći. I naše malo, njima je dosta – kaže Jovešković i obećava da će za koji dan doterati još paketa.A grupa biznismena iz Sremske Mitrovice najavila je da će otpočeti akciju prikupljanja sredstava za izgradnju kuće za sedmoro Vrdničana. Najave stižu i iz Beograda...
-----------------------------------------
Računi
U Vojvođanskoj banci otvoren je dinarski tekući račun broj 355-000000-553679-717 „Za pomoć Valentini Zagrađi i njenoj deci”, a kako su pojedinci zvali iz Amerike i tražili devizni račun Sreten Đuričić ga je otvorio kod Vojvođanske banke – Ekspozitura Ruma, broj 355-9010008-27, sa naznakom IBAN RS 35355000000302913

Apatinci čekaju jahte
Apatin – Nakon tri godine od početka gradnje, domaći i inostrani nautičari će u Apatinu ovog leta na raspolaganju imati moderno uređenu međunarodnu marinu u čiju izgradnju je uloženo tri miliona evra. Marina će moći da primi oko 200 jahti i imaće sve sadržaje neophodne za razvoj nautičkog turizma, poput doma sportova na vodi, sa restoranom, prodavnicama, info-centrom, nautičkim klubom i prostorijama za ronioce i ribolovce. Gosti će moći da koriste i usluge benzinske pumpe sa svim vrstama goriva za plovila i automobile.
– Privezi za jahte će se nalaziti na specijalnim plutajućim pontonima, izrađenim po švedskom modelu, sa garancijom od 50 godina. Kada je reč o benzinskoj pumpi, ekološka zaštita je podignuta na najviši nivo, pri čemu je isključena svaka mogućnostzagađenjaokoline prilikom prometa gorivom – kaže za „Politiku” direktor Turističke organizacije „Apatin” Mile Đukić.
Uporedo sa ovim poslovima, odvijali su se i radovi na izgradnji 145 kabina za sportske ribolovce, koji su na ovoj lokaciji ranije imali svoj prostor.
– Izvesno je da u narednih mesec dana nećemo stići da izgradimo još 150 metara plutajućeg pontona, kako bismo mogli da primimo dodatni broj čamaca i jahti, pa će ribolovci za sada koristiti svoje stare pontone. Planiramo i uređenje obale od marine do hale Brodogradilišta, gde je obala ruinirana. Predviđeno je da se i taj deo obale iskoristi i podzida kamenom, da bi ceo prostor sa svih strana bio zaštićen od visokog vodostaja Dunava – kaže Đukić.
Apatinska marina će već od maja imati većinu sadržaja koji su potrebni za prijem prvih jahti. U skladu sa propisanim standardima, završena je izgradnja osam apartmana i deset kupatila, a od značajnijih radova preostalo je da se još osposobe reflektori za osvetljenje, kao i prostorije za čuvarsku službu i upravu marine.

Živka iz komšiluka
Srpska drama Narodnog pozorišta iz Prištine izvešće večeras u 20.30 časova beogradsku premijeru Nušićeve „Gospođe ministarke” u režiji Đorđa Milosavljevića na sceni „Raša Plaović” Narodnog pozorišta u Beogradu. Premijera ove predstave bila je 3. aprila 2008. u Zvečanu.
„Gospođa ministarka”, u viđenju reditelja Milosavljevića, ne prati život žene koja krpi odeću na početku priče, već modernu ženu koja je postala ministarka. U naslovnoj ulozi nastupiće glumica Milena Vasić-Ražnatović koja je sa svojih 30 godina najmlađa Živka ministarka. U podeli su i Milan Vasić, Branko Babović, Bojan Stojčetović, Ivana Kovačević, Igor Damnjanović, Jasmina Stojiljković.
– Današnje žene ministara imaju isto toliko godina. Kod nas je samo izmenjena okolnost da Daru i Raku, sestru i mlađeg brata, pokušavam da zbrinem, kao što i svaka ministarka nastoji da zbrine svoju familiju, što stambeno, što materijalno. Moja ministarka jeste mlada ali je, u isto vreme, i zdravorazumska, osvešćena. Ona je iz našeg najbližeg okruženja, i najbolji primer kako se gubi tlo pod nogama kad dobijemo vlast. Moja Živka je original, žena koju možete sresti na ulici, u komšiluku...
– Živka, moja junakinja je osobena, snishodljiva ali ambiciozna. Nema sposobnost da organizuje život, ni sebi ni članovima familije, ali je zato živahna i vredna, i u isto vreme nestrpljiva. U ovom slučaju istraživali smo moć, šta je sve čovek u stanju da uradi, misli i oseća kada je na vlasti. Šta je to što ga drži na vlasti, kakva je to slast, poslastica, da je posle jako teško otići. Nisu bitni novac, kokteli, događaji, pokloni, fotografije u novinama, već nešto iznad toga, kaže Milena Vasić-Ražnatović koja je, inače, stalni član Jugoslovenskog dramskog pozorišta.
Ovo je, ujedno, prva saradnja Milene Vasić-Ražnatović sa kolegama iz Srpske drame Narodnog pozorišta iz Prištine. Iskustvo je, napominje, više nego dragoceno, jer je reč o ljudima koji rade u posebnim uslovima. To ih čini specifičnim, koncentracija im je na zavidnom nivou. Nemaju ustaljeni sistem proba, ali im to ne manjka u maštovitosti pozorišnog zanata.
B.T.

Razigrano, duhovito, poučno
Razigran i duhovit, poučan a zabavan, sigurno režiran, artikulisano glumljen i vrsno snimljen, takav je „Princ od papira”, debitantski film Marka Kostića nastao prema scenariju Vladislave Vojnović u gotovo domaćoj, kućnoj producentskoj radinosti porodice Vojnović-Spasojević.
Još posle premijere na „Kids festivalu” i nastupa na 36. beogradskom Festu, bilo je jasno da je od one vrste filma koji argumentovano vraća nadu da jednom filmskom žanru – dečijem filmu u našoj kinematografiji ipak nije odzvonilo, već da postoje i intelektualni i profesionalni potencijali koji su u stanju da ga reanimiraju na pravi i efektan način. Jedino čega hronično nema je novac, koji bi ciljano, organizovano i osvešćeno bio bar jednom godišnje usmeravan i na adresu: produkcija filmova za decu i omladinu. Da je takve svesti dosad bilo, ne bi naš podmladak u proteklih dvadesetak godina za idole imao isključivo ratoborne terminatore, stupidne androide, džampere, elfove i svakojake zapadnjačke šindivile, već nekog poput Juce i Pegija, Agija i Eme, i nešto što će im kroz zabavu pružiti životnu pouku. Recimo o važnosti opredeljivanja prema dobru i zlu, i korisno zagolicati maštu.
Upravo na ovakvom talasu, prethodno čvrsto scenaristički promišljeno i postavljeno, sigurno jedri naš „Princ od papira”. Film dodatno intrigantan, jer ima i svoju neobičnu prošlost.
Pre nekoliko godina nastao je u formi dvanaestominutnog kratkometražnog filma (nagrađen kao najbolji na festivalu Kratkog metra 2005), pa je dopisan, doglumljen, dosnimljen i doproduciran. Sada je pred publikom upakovan i upeglan, i to još kako! Da se nijedan šav ovog neuobičajenog kroja ne vidi. Stoga dodatni komplimenti scenaristkinji (V. Vojnović), reditelju (M. Kostić), direktoru fotografije (M. Spasojević) i montažeru (A. Kenović i N. Spasojević). Ekvilibristika filma u filmu ne samo da je uspela, već je uspela tako da je sve logično i na svom mestu.
Dodatni kvalitet „Princa od papira” jeste i njegova složena fabula sa snažnim elementima društvene stvarnosti, razvijena duhovitim, živim i živopisnim jezikom. Film je koncipiran tako da ne nosi direktnu pouku, onu „na prvu loptu”, već celim sadržajem poručuje da treba biti aktivan u životu, ne sedeti skrštenih ruku pred problemima, već smišljati načine popravljanja sveta. Naravno, sve je ovo iz vizure deteta, osmogodišnje Juce (neodoljiva Milica Spasojević), što joj je „dosadno za noge” kad god mora da sedi i miruje, kroz njeno sazrevanje i odnos prema odraslima, roditeljima koji je mnogo vole i pomalo zanemaruju. Postepeno, kroz čitav film, inače zanimljiv i odraslima zbog neočekivanih i dinamičnih zapleta i pozadine u kojoj se nalazi društvena refleksija isprepletenosti politike i kriminala (što ne mimoilazi ni naizgled finu građansku porodicu), stiže se do zaključka da su „deca mala samo odraslima, sebi i između sebe, ona su uvek u prirodnoj veličini”...
Ima u filmu i direktnih omaža Kolambasovom delu „Sam u kući”, naročito romanu „Agi i Ema” Igora Kolarova. Agi diskretno egzistira kroz lik Pegija (tumači ga isti glumac – Stefan Lazarević), a neobična baka Ema, direktnije i mnogo funkcionalnije nego u istoimenom Petrovićevom filmu, kroz dobro odmerenu i doziranu ulogu Tatjane Beljakov.
Šarm malenih glumaca i dobra priča nisu jedine stvari zbog kojih će vas ovaj film sa lakoćom kupiti. Preporuka je: gledajte ga porodično.

Posmatrač iz prikrajka
U beogradskoj galeriji „Ozon” na Andrićevom vencu večeras u 19 časova biće otvorena izložba crteža glavnog arhitekte grada Beograda Đorđa Bobića, kojom će se ovaj gradski čelnik predstaviti beogradskoj publici u sasvim drugačijem svetlu. Naime, ovoga puta Bobić nije onaj koji aktivno učestvuje u životu grada i donosi odluke, već samo posmatrač iz prikrajka koji, u tradiciji vrsnih crtača i karikaturista, malim brzopoteznim vinjetama i grafičkim replikama reaguje na svet koji ga okružuje.
Svi ovi vizuelni zapisi sabrani su u knjizi crteža „Radni naslov: !” koju je objavila izdavačka kuća „Samizdat B92”, a prihod od njene prodaje namenjen je Sigurnoj kući za žene i decu žrtve nasilja. 
O svom zanimljivom begu iz svakodnevice, Đorđe Bobić kaže:
– Ovi crteži su neka vrsta mog intimnog dnevnika, znači potpuno lična i neobavezna stvar. U džepu stalno nosim blokčić u koji beležim događaje iz moje okoline. Crtanje mi je hobi kojim se bavim godinama i nema nikakve veze sa poslom koji trenutno obavljam niti sa arhitekturom.
Nikada nije razmišljao o tome da crteže izvadi iz fioke i predstavi javnosti, ali ga je na ovu odluku ubedio njegov verni prijatelj slikar Čeda Vasić.  
– Zaista nemam predstavu kako će crteži izgledati u galeriji. Nikada ih nisam video na gomili ili poređane u nekom nizu, na zidovima. Za mene, oni su oduvek bili samo deo mog blokčeta koji svuda vučem sa sobom. Međutim, kada sam ih izvadio iz fioke i dobro sagledao, shvatio sam da je to jedna ozbiljna količina nedovoljno kvalitetnog umetničkog rada koji se ipak dopao mojim kolegama i prijateljima. Čini mi se da je Mileta Prodanović, autor predgovora, bio u pravu kada je rekao da ove vinjete nemaju posebnu umetničku vrednost jer su one zapravo „samo jedna žvrca”. Smisao treba tražiti u celini, samokritičan je Bobić. 
(/slika2)Pravi je problem bio, kako nam objašnjava naš sagovornik, napraviti izbor od nekoliko hiljada crteža koji su godinama nastajali. U knjizi će se naći negde oko stotinak minijatura koje pokrivaju razne teme, od savremenih do onih o Don Kihotu, Hamletu, Beogradu… 
Autori postavke zamislili su da posetiocima predstave Bobićeve crteže na jedan sasvim netipičan način. Oni će, uz pomoć video bima i projektora, biti prikazani na zidu galerije, a dvadesetak crteža će biti okačeni malim štipaljkama na sajlicama, kao veš.
Privrženost karikaturi datira još iz studentskih dana kada je Đorđe Bobić sarađivao sa „Ježom” i tako zarađivao za džeparac. Ta pasija je ostala do današnjih dana i predstavlja neku vrstu odmora od strogog arhitektonskog crteža. Najviše voli da crta ujutro dok pije kafu, a neretko stvara i na dugačkim nezanimljivim sastancima, zatim uz televiziju ili u kafiću dok sedi sa prijateljima. Zanimljivo je da su svi na to navikli, i više ga niko i ne pita šta to crta. Uglavnom crta ljude koji su tu, među nama, a često se mnogi od njih i prepoznaju.
– Svoj hobi doživljavam kao najelementarniju terapiju. Za crtež se hvatam kao za slamčicu. Otkad radim ovaj posao crtam više nego ranije. Što je situacija stresnija, energičnije reagujem. U našim životima i okruženju vlada nekakva napetost da čovek mora negde da nađe odušak. Postoje samo tri opcije – ili ćete se propiti ili skočiti sa osmog sprata ili ćete radite ovo što ja radim – u šali kaže Bobić, i dodaje:
– Još prošle godine pao je dogovor da izložba bude u aprilu. Tada sam računao da će izbori biti u martu, pa sam mislio da će taman proći ta gužva. Međutim, izbori su premešteni za maj, tako da moja izložba pada usred izborne kampanje što mi se uopšte ne dopada, jer će je ljudi povezivati sa funkcijom na kojoj se nalazim. Ne bih voleo da se to u medijima povezuje, jer je ova izložba moja intimna stvar i nema nikakve veze niti sa mojim poslom, niti sa izborima. 
To je upravo i jedan od glavnih razloga što je Bobić o sopstvenom trošku finansirao knjigu i izložbu jer je, kako priznaje, želeo da se distancira od funkcije na kojoj se trenutno nalazi.
I za kraj, Đorđe Bobić nam obećava da će na izložbi biti dobra atmosfera koju će upotpuniti romantična muzika Karlosa Gardela, prvog pevača tanga, koga je naš sagovornik otkrio na prošlogodišnjem turističkom putovanju u Patagoniji, u Argentini.
– Reč je o snimcima od pre sto godina koji imaju onaj čuveni šum. Mislim da će ta arhaika lepo ići uz crteže. Jer, u mojim crtežima zapravo ima i neke čežnje za prošlim vremenima kojih se rado sećam, što je sasvim primereno mojim godinama. Nešto je lepo prošlo, a pojma nemam šta nas čeka sutra. To je podsvesna priča o mojim crtežima.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Dinarski krediti i dalje skupi
Od juče možemo da biramo ili skuplje dinarske kredite bez obaveznog depozita od 20 odsto ili devizne uz depozit koji se povećao na 30 procenata odobrenog zajma. Novom merom NBS namerava da zaduživanje u dinarima učini atraktivnijim i da građane tako vrati nacionalnoj valuti, ali i da im stegne kaiš kako bi se smanjila zaduženost za kredite uz deviznu klauzulu i time obuzdala kreditna tražnja.
Pojedine banke su već promenile uslove za dinarsko kreditiranje, ali kamate ostaju i dalje visoke. Ipak, očekuju da će se građani više zaduživati u domaćoj valuti, uprkos tome što su skupi.
Ukidanje obaveznog depozita na gotovinske i potrošačke kredite bez devizne klauzule kao i kretanje referentne kamatne  stope uslovili su izmenu kamata na dinarske kredite u Komercijalnoj banci. U zavisnosti od vrste kredita, kao i toga da li ga uzima klijent  ili ne, kamate se kreću od 17 do 23 odsto godišnje i promenljive su. Takođe, promenjena je i kamata za keš kredite, kao i za refinansiranje kredita i kreditnih kartica sa deviznom klauzulom za jedan procentni poen (12,95 odsto za klijente, a 13,9 5 odsto za ostale građane). Ove kamate, kao i sve ostale na potrošačke kredite sa deviznom klauzulom ostaju fiksne. Iz banke ističu da su uz već široku ponudu uveli i kredite za kupovinu motornih vozila bez devizne klauzule i učešća.
Banka Inteza je od juče ponudila dinarske kredite bez depozita uz uglavnom iste kamate, jedino su snižavane za jedan procentni poen za potrošačke, odnosno do dva poena za brze veb-kredite (snižavanje je samo za građane koji nisu klijenti, dok za klijente kamate ostaju iste). Efektivne kamate za dinarske kredite se kreću od 13 do 24,6 odsto. Do 31. maja, banka će odobravati keš kredite u dinarima uz kamatu od 13 odsto, a nakon tog perioda efektivna stopa će se kretati od 16 odsto.
„Ponudu dinarskih kredita prilagodili smo novim merama NBS, nastojeći da ih učinimo još atraktivnijim, zadržavajući kamate na istom nivou, a za pojedine kredite smo ih čak i snizili. Posebna novina i pogodnost je i što smo povećali rokove otplate za dinarske potrošačke kredite sa 24 meseca na 60 meseci, dok smo kod brzih veb-kredita produžili sa 24 na 48 meseci. Takođe, građanima ćemo ponuditi nove modele dinarskih kredita, kao što su za refinansiranje uz efektivnu kamatu koja će se kretati od 20 odsto i kupovinu automobila, uz 18 procenata. Za pozajmice indeksirane u evrima, depozit je povećan na 30 odsto, a za sada ih odobravamo po istim uslovima”, rekao je Dejan Tešić, član Izvršnog odbora banke Inteze.
Hipo Alpe Adrija banka za sve dinarske kredite koje odobrava uz maksimalan rok otplate nije menjala kamate, ali će ih verovatno, kako je rekao Miodrag Tašin, direktor za poslove sa stanovništvom, korigovati. Dinarski krediti će, dodaje, biti dostupniji mnogo većem broju građana kojima je do sada depozit bio prepreka.
Erste banka je takođe među prvim bankama koje su juče reagovale snižavanjem kamate, ali na kreditnim karticama, sa 24  na 19 odsto.
Najnovijom odlukom NBS olakšaće se dobijanje dinarskih kredita onim građanima koji su već dosta zaduženi, ocenio je za „Politiku” dr Đorđe Đukić. Pre svega, oni koji su se dosta zadužili sada imaju mogućnost da koriste nove kredite, da vrate neke stare obaveze i da im neki deo ostane. Ali, uglavnom na kratkoročnoj osnovi, istakao je profesor Ekonomskog fakulteta u Beogradu, uz podatak da je prosečan dug po zaposlenom u februaru iznosio 1.315 evra što je 4,35 prosečnih plata. Kada je reč o stambenim zajmovima, neće biti nikakvih povoljnosti, jer će i dalje biti indeksirani u evrima odnosno deviznom klauzulom. Jer, kaže Đukić, reč je o dugoročnim kreditima, a banke ne žele da se upuštaju u rizik i predviđaju kolika će stopa inflacije biti na duži rok.
Namera NBS da se odobrava više dinarskih kredita je dobar pokušaj, ali velikih efekata neće biti jer su, kako ocenjuje ekonomski analitičar Goran Nikolić, krediti u dinarima i dalje skupi. Kamatne stope na dinarske pozajmice su u uslovima političkog rizika visoke i neće biti, kako zaključuje, konkurentne kreditima indeksiranim u evrima i „švajcarcima”.

Rusi spremili dve milijarde evra za elektrane
Javno preduzeće „Elektroprivreda Srbije” i ruska elektroprivredna kompanija„Inter Rao EES” potpisali su juče protokol o saradnji koji predviđa gradnju novih hidroelektrana, termoelektrana i malih hidroelektrana, kao i zajednički nastup na trećem tržištu. Protokol će biti primenjivan od dana njegovog potpisivanja, do 1. jula 2009. godine, ukoliko se strane pismenim putem drugačije ne dogovore, ali ga svaka strana može raskinuti ako to želi.
Ovim protokolom EPS se obavezao da će u roku od 30 dana od potpisivanja dostaviti kompaniji „Inter Rao EES” spisak projekata izgradnje termoelektrana i hidroelektrana, koje je zainteresovan da realizuje sa strateškim partnerom. Ruska kompanija će u roku od 60 dana od prijema podataka o projektima obavestiti nadležne u EPS-u za koje su zainteresovani.
Vladimir Đorđević, generalni direktor EPS-a, podsetio je da je mnogo firmi zainteresovano za saradnju sa srpskom nacionalnom elektroenergetskom kompanijom. Srednjoročnim planom predviđeno je da u razvojne projekte EPS-a do 2015. godine bude uloženo oko devet milijardi evra.
– Protokol se ne bavi vlasničkom strukturom EPS-a, niti se ijedno slovo u njemu odnosi na vlasništvo ili privatizaciju. Kako je bilo tumačenja da EPS mimo tendera uvodi neke nove partnere, želim da naglasim da ovim protokolom „Inter Rao EES” ne dobija nikakva ekskluzivna prava niti prednost u odnosu na neke druge kompanije kada je reč o realizaciji strateških elektroenergetskih objekta u Srbiji. U protokolu jasno piše da će se odluke o eventualnoj saradnji donositi u skladu sa pravnom regulativom svake od strana. Izgradnja elektrana u Srbiji moguća je posle raspisivanja tendera – istakao je Đorđević.
Da bi dogovori što brže bili sprovedeni biće obrazovana radna grupa koja će obrazložiti ekonomsku efikasnost i svrsishodnost ciljeva, davati mišljenje o uslovima i načinu zajedničke realizacije, rokovima i uslovima finansiranja.Oba ugovarača obavezala su se na to da su svi podacii informacije koje budu razmenjivali prilikom realizacije protokola poverljivi i da ih neće saopštavati ni činiti dostupnim trećim licima bez prethodne saglasnosti druge strane.
Jevgenij Dod, generalni direktor kompanije „Inter Rao EES”, kaže da su spremni da za izgradnju elektrana u Srbiji ulože do dve milijarde evra.
– Potpisivanje protokola je veoma važan dan za našu kompaniju. To je prvi korak u saradnji sa EPS-om. O svim projektima ćemo se otvoreno dogovarati. Naša firma je 75 odsto u vlasništvu države, dok je 25 odsto za 2,250 milijardi dolara kupila „Banka razvoja”. Strateški planiramo da širimo poslove na Balkanu, Kavkazu, u centralnoj Aziji, na Dalekom istoku i Kini – naglasio je Jevgenij Dod.
Kompanija „Inter Rao EES” i EPS dogovorili su se da će svaka strana snositi svoje troškove koji budu nastali na osnovu angažovanja ovog protokola, koje su se dogovorile na osnovu pariteta. Ugovarač koji samoinicijativno i bez dogovora sa drugom stranom angažuje treću firmu za preduzimanje pojedinih aktivnosti samostalno snosi sve troškove.
Aleksandar Popović, ministar energetike i rudarstva, izjavio je da protokol o saradnji između EPS-a i ruske elektroprivredne kompanije „Inter Rao EES” predstavlja još jedan korak u jačanju kontakata i daljem integrisanju EPS-a u globalnu mrežu proizvođača struje.On je istakao da se ne radi ni o kakvom obavezujućem dokumentu, kao ni dokumentu koji bi na bilo koji način dao prednost „Inter Rao” ili EPS-u u dobijanju budućih poslova u bilo kojoj zemlji.
–U njemu dve kompanije izražavaju spremnost da sarađuju, kako na izgradnji novih kapaciteta i razmeni informacija, tako i na zajedničkim nastupima na trećim tržištima– objasnio je Popović. 
On je ukazao da se tim sporazumom otvaraju mogućnosti za dobijanje poslova delovima srpske privrede, povezanih sa elektrosektorom, u zemljama pre svega Zajednice Nezavisnih Država, ali i za sigurnije i jevtinije snabdevanje električnom energijom srpskog tržišta u zimskim mesecima. 
D. Spalović
-----------------------------------------------------
Zašto direktor EPS-a nije potpisao protokol
Iako je pre jučerašnje manifestacije bilo najavljeno da će u ime EPS-a protokol potpisati Vladimir Đorđević, generalni direktor EPS-a, ovaj dokument je, ipak potpisao Dragan Tomić, zamenik generalnog direktora EPS.
– Sve razgovore o ovom protokolu sam vodio i logično je da ga ja potpišem. Ne vidim šta je u tome sporno – rekao je Dragan Tomić.
-----------------------------------------------------
Tadić: Sporazum sa Rusijom dobar za Srbiju
Energetski sporazum sa Rusijom je dobar, jer obezbeđuje snabdevenost Srbije gasom u narednih 30 godina, ali je neprihvatljivo da budemo energetski zavisni od bilo koje zemlje, istakao je Boris Tadić, predsednik Republike, u Privrednoj komori Srbije.
– Kad se sve sabere i oduzme, taj aranžman je dobar za nas, čak iako cena za NIS nije dobra, to je posledica naših grešaka u prošlosti. Srbija ne sme biti energetski zavisna od bilo koje zemlje, zato nije dobro privatizovati Elektroprivredu Srbije, jer je pitanje EPS-a pitanje razvoja naše zemlje – istakao je Tadić i dodao da energetika, uz saobraćaj, treba da bude stub razvoja srpske privrede.
A. N.
-----------------------------------------------------
Monopolisti u trgovini strujom
Kompanija „nter Rao, jedna od najvećih u Rusiji u oblasti elektroprivrede, važi za monopolistu u izvozu i uvozu električne energije u Rusiji, ima tržišnu vrednost od preko 3,5 milijardi dolara i predvodi grupu od preko 20 kompanija u 14 zemalja.
Ruska kompanija predstavlja interese dva najveća proizvođača struje u Rusiji – holdinga „UES Rusije” (Ujedinjeni energetski sistemi) i koncerna „Rosenergoatom”, u odnosu 60 prema 40 odsto.
Zahvaljujući reorganizaciji, krajem prošle godine, kada je u njene okvire uključeno više elektrana „UES Rusije” i „Rosenergoatoma”, „Inter Rao” je uvećao tržišnu vrednost na 3,5 milijardi dolara.
Trenutno „Inter Rao” kontroliše brojne elektrane i dalekovode u Rusiji i u inostranstvu, ukupne instalisane snage od oko 8.000 megavata. Osnovana 1997. godine, ruska kompanija se danas pored trgovine električnom energijom bavi se i investicijama u elektroenergetske objekte i upravljanjem energetskom aktivom.
Prošle nedelje kompanija je sa francuskom kompanijom EDF potpisala ugovor o izradi studije opravdanosti investiranja u izgradnju hidroelektrana „Kambaratin” 1 i 2 u Kirgistanu.
Tanjug

Kako je puška postala helikopter
Da bi se iz Srbije izvezao jedan vojnički metak potrebno je nekoliko dozvola: Ministarstvo spoljnih poslovadaje dozvolu, pa onda Ministarstvo odbrane, pa Ministarstvo unutrašnjih poslova koje prvo za mišljenje mora da pita BIA, pa onda Ministarstvo ekonomije. Pre toga nadležni pukovnik iz Ministarstva odbrane Srbije pita nadležnog oficira u ambasadi SAD u Beogradu da li neko u Vašingtonu ima nešto protiv toga da Srbija izveze oružje u neku zemlju. I kada se sve to uskladi, a to i nije baš tako lako i jednostavno, jer uvek ima „prepreka” i začkoljica raznih vrsta, onda tek srpski vojni proizvodi mogu da napuste granice ove države.
Zato i jeste za čuđenje začuđenost „Njujork tajmsa” oko iračko-srpskog posla o izvozu proizvoda srpske vojne industrije u Irak. O čemu je samo na stranicama „Politike” proteklih meseci detaljno pisano nekoliko puta. I sada odjednom u Vašingtonu i Njujorku su iznenađeni tim poslom. Kao, nadležni oficir iz ambasade SAD u Beogradu nije im valjda sve to na vreme javio?
Za onog našeg pukovnika iz Ministarstva odbrane neću ni da sumnjam da nije na vreme pitao gde i koga treba. Pa, u čemu je onda „kvaka 22”?
Da li se to preko interesa srpske vojne industrije sada naknadno razračunavaju zainteresovani u nekim američkim firmama, koje se direktno ili indirektno bave naoružavanjem nove iračke vojske i policije, a koje su možda sticajem okolnosti zakasnile da se pojave u tom poslu? Ili je reč o interesnom obračunu na domaćoj iračkoj političkoj sceni? Ili Vašington na taj iračko-srpski vojni posao sada gleda u malo drugačijem političkom kontekstu nego što je to bilo pre više meseci?
Bilo kako bilo, tekst u „Njujork tajmsu” vrvi od fantazmagorija od kojih su pravi „biseri” kako je po prvobitnom ugovoru „bilo planirano da Srbija isporuči Iraku veliki broj helikoptera, oklopnih transportera, aviona, minobacača, mašinki, telesne zaštitne opreme, uniformi, da bi se na kraju ugovorili samo transporteri i neke letelice”. Bilo bi divno kada bi Srbija danas bila u stanju da proizvodi helikoptere i oklopne transportere, ali svi znamo da to ne proizvodi. Naravno svi, osim „Njujork tajmsa”.
Dakle, po ugovoru koji je sklopljen između firme „Jugoimport-SDPR” i nadležnog ministarstva Iraka, a ugovor je vredan oko 236 miliona dolara, srpska vojna industrija treba da izveze u Irak pešadijsko naoružanje i vojnu opremu, eksplozive, školske avione, pešadijsku i artiljerijsku municiju...
To su tradicionalni vojni proizvodi bivše Jugoslavije, koji su na iračkom, i ne samo na iračkom tržištu, uvek imali dobru prođu, jer su dokazanog kvaliteta, laki za rukovanje i relativno pristojnih cena. Čak i neke privatne britanske kompanije, koje se u Iraku bave poslovima zaštite važnih osoba i objekata, kupuju sada automatske puške M-21, proizvod kragujevačke fabrike „Zastava”. Tržište vojne opreme i naoružanja na Bliskom istoku oduvek je, na primer, posle originalnog ruskog oružja sistema „kalašnjikov” najviše cenilo jugoslovensko oružje sistema „kalašnjikov”, jer se potvrdilo u borbenim uslovima. Mađarski, istočnonemački, ili bugarski „kalašnjikov” nikada nije imao vek trajanja cevi kao jugoslovenski „kalašnjikov” iz fabrike „Zastava”.Ista stvar je i sa municijom: kod nas se čaure prave od bakra, u državama bivšeg Varšavskog ugovora one se rade od čelika. Šta to znači za cev oružja, da se i ne govori. I zato Iračani žele srpsko naoružanje. I zato je avans od najnovijeg ugovora o izvozu srpske vojne industrije u Irak već u srpskim vojnim fabrikama. Posao je krenuo.
„Njujork tajms” je svojevremeno pisao o iračkom tajnom oružju i atomskoj bombi Sadama Huseina u nastavcima. Onda se moralo objaviti i izvinjenje čitaocima. Zbog zablude...

Deripaska vozi „sibir”
Specijalno za „Politiku”
Ruska industrija automobila GAZ, koja pripada imperiji milijardera Olega Deripaske, upravo je lansirala novi model –sedan „siber” (Sibir), koji već nazivaju ruskim „krajslerom”. Ovaj drugi po veličini ruski proizvođač automobila (poznat po proizvodnji „volgi”) time čini veliki korak u budućnost jer, kako se tvrdi, to će biti prvi ruski putnički automobil svetskog kvaliteta.
Novi model se u mestu Njižni Novgorodproizvodi po licenci slavne američke automobilske industrije „Krajsler” koja isporučuje za njega motore. Upravo radi proizvodnje „sibera”, Deripaska je, prema ruskim internet serverima, kupio i iz Amerike prebacio, celu jednu fabriku iz Detroita! Oko 70 odsto ostalih delova u početku će se kupovati odrenomiranih evropskih proizvođača kao što su Boš, Magna, TRV, Valeo... Postupno će se potom osvajati proizvodnja delova i komponenti kako bi za tri do četiri godine ruski delovi učestvovali spolovinom.
Za ovaj projekat, koji treba da bude prekretnica u 40-godišnjoj istoriji GAZ-a, najbogatiji RusDeripaska nije žalio pare –ulaže 290 miliona dolara. Do kraja ove godine trebalo bi da s traka siđe 60.000 „sibera”, a iduće godine 100.000.
Auto, smotorom od dva litra i 105 kilovata, prilagođen je, pre svega, ruskim uslovima eksploatacije – mrazevima, blatu i lošim putevima.Koštaće u osnovnoj verziji oko 18.000 dolara, a u najskupljoj 25.000. U GAZ-u tvrde da će se ovaj automobil dosta razlikovati od drugih ruskih automobila kvalitetom koji će biti na nivou svetskog.
Kako tvrdi agencija „Blumberg”, GAZ nastoji, pre svega, da ojača veze sa američkim koncernom, najvećim svetskim proizvođačem Dženeral motorsom (GM), od koga očekuje ne samo nove tehnologije nego želi da snjim uspostavi i bližu proizvodnu saradnju. Deripaska bi mogao postati partner GM jer pregovara o kupovini značajnog udela u italijanskoj fabrici motora VM Motori koja proizvodi dizel-motore za vozila „Krajslera” i „Hjundaija”. A sam GM gradi kod Petrograda novi proizvodni zavod za oko 300 miliona dolara u kome će montirati model „kaptiva”, marke „ševrolet”.
Rusija postaje najzanimljivije tržište automobila u Evropi. Lane je tamo prodato 2,37 miliona automobila,više je prodato samo u Nemačkoj, Italiji i Britaniji. Ali, već 2010, kada će 45 odsto ruskih domaćinstava biti platežno sposobno da kupi novi auto, Rusija će biti najveće tržište u Evropi.

Biznismen u bekstvu
Kragujevac – Poznati kragujevački biznismen, glavni akter afere podvođenja maloletnica, još je u bekstvu. Za njim se intenzivno traga, a ukoliko se ne odazove pozivu na saslušanje, njegovo ime će se naći na poternici.
Sledećeg četvrtka, kako nam je saopštila portparol Okružnog tužilaštva Marija Mladenović, trebalo bi da budu saslušani i poslednji svedoci, a među njima i biznismen za koga se sumnja da je seksualno iskorišćavao i fizički maltretirao dve kragujevačke srednjoškolke.
U ovoj aferi, do sada nezabeleženoj u Kragujevcu, pored ljudiiz sveta biznisa, učestvovali su, prema nezvaničnim informacijama, i neki poznati estradni umetnici. Budući da se policija i tužilaštvo ne oglašavaju, gradom su počele da kruže priče i o umešanosti ljudi iz pravosuđa i politike.
U okviru opsežne akcije Policijske uprave Kragujevac na privođenju osumnjičenih, za sada je slobode lišena samo dvadesetogodišnja A. M., kojoj je određen pritvor u trajanju od mesec dana. Protiv nje se, prema rečima istražnog sudije Suzane Grujović, vodi istraga i za krivično delo trgovine ljudima.
Škola koju pohađaju oštećene učenice nema nikakve veze sa ovom aferom, pošto je podvođenje organizovana u gradu, u kafićima i noćnim klubovima. Srednjoškolke su vrbovane za „zabavu” sa dobrostojećim sredovečnim muškarcima, a „klupko” je počelo da se odmotava nakon što je jedna od maloletnica teško pretučena.
Istraga je, kako saznajemo, započela pre dvadesetak dana, na osnovu prijave jednedevojke da je fizički maltretirana i silovana. Policija se, kako nam je rečeno, do sada nije oglašavala zbog „teškog stanja i potresenosti” roditelja oštećenih učenica. Zbog „osetljivosti” predmeta, do sada se nije oglasilo ni tužilaštvo.
„Predmet je izuzetno složen, pošto je reč o maloletnim licima”, izjavila je za „Politiku” Marija Mladenović, portparol Okružnog tužilaštva u Kragujevcu. Prema njenim rečima, i među svedocima je veliki broj maloletnih osoba.
Istragom bi, kako saznajemo, trebalo da bude utvrđeno i da li su srednjoškolke za seksualne usluge dobijale novac i druge dragocenosti, odnosno da li je bogata klijentela koristila težak materijalni položaj njihovih roditelja.

„Kofer” odložen po treći put
Početak suđenja akterima afere „Kofer”, nekadašnjem viceguverneru Narodne banke Srbije Dejanu Simiću i bivšem funkcioneru Socijalističke partije Srbije Vladimiru Zagrađaninu, odložen je po treći put. Naime, stranke u postupku saglasile su se da bi zbog nedolaska ključnih svedoka na jučerašnji glavni pretres, bilo celishodno da se postupak odloži za kraj oktobra.
– Ministarstvo inostranih poslova obavestilo je sud da je za pozivanje svedoka iz inostranstva potrebno najmanje šest meseci, pa je veće odlučilo da naredni glavni pretres odloži za kraj oktobra – rekao je na jučerašnjem glavnom pretresu sudija Omer Hadžiomerović.
Odbrana okrivljenih predložila je da sudsko veće, zbog ekonomičnosti postupka, poveri saslušanje svedoka iz Izraela istražnom sudiji, kao i da obavi reviziju i odustane od izvođenja nerelevantnih dokaza.
Zastupnik javne tužbe, Simiću i Zagrađaninu na teret stavlja da su izvršili krivično delo primanja mita, odnosno pomaganja u primanju mita. Oni su uhapšeni 11. januara 2006. godine u stanu bivšeg viceguvernera NBS u Beograda, gde je i pronađen kofer sa 100.000 evra. Simić i Zagrađanin su u pritvoru proveli dva meseca, posle čega su odlukom suda pušteni da se brane sa slobode.
Na optuženičku klupu Okružnog suda u Beogradu prvi put seli su 1. oktobra prošle godine, ali je suđenje i tada odloženo jer se pozivu suda nisu odazvali ključni svedoci, inače izraelski državljani – Vladimir Cizelj, Šalom Špilman i Zev Hader. Ni tada, kao ni danas, pomenuti svedoci nisu primili poziv za svedočenje, s obzirom na to da se nalaze u Izraelu. Iz istih razloga početak suđenja odložen je i krajem januara ove godine. Sudija Hadžiomerović saopštio je tada da će sud, uz pomoć međunarodne zamolnice, pokušati da obezbedi njihovo prisustvo na suđenju.
U svojstvu svedoka, u postupku protiv Simića i Zagrađanina sudsko veće trebalo bi da sasluša i guvernera NBS Radovana Jelašića i još tri svedoka iz ove bankarske ustanove, nekadašnjeg direktora Kreditno-eksportne banke Sekulu Pijevčevića i predsednika SPS-a Ivicu Dačića.

Nesreća devojke iz „48 sati svadba”
Novi Sad – Dvadesetšestogodišnja Novosađanka Tanja V. izvršila je u nedelju oko 13 časova samoubistvo skokom sa terase stana na četvrtom spratu zgrade u Ulici Ive Andrića broj 13 u gradskoj četvrti „Liman 4”. Kako je posvedočio jedan od očevidaca, koji se u kobnom trenutku zatekao nedaleko od te višespratnice, devojka je bez dvoumljenja prišla ivici terase i – skočila.
Brzo je pozvana ekipa hitne pomoći, ali lekar je mogao samo da konstatuje smrt, nakon čega je telo preneto u novosadski Institut za sudsku medicinu gde će biti obavljena obdukcija.
Kako su nam rekli susedi Tanjine porodice, ona je među svojim sugrađanima postala poznatija pošto je pre nekoliko meseci učestvovala u televizijskom rijaliti šou „48 satisvadba”, o čemu juče nismo mogli da dobijemo podatke u produkcijskoj kući „Emošn”. Saznali smo, međutim, da je prilikom svadbe odavala utisak srećne devojke i bila oduševljena učešćem u tom šouu koji se emituje na programu Radio-televizije Srbije.Nakon venčanja prešla je da živi sa suprugom. Prekjuče je sama došla u posetu roditeljima, a šta je mogući uzrok iznenadne tragedije za sada se u javnosti samo spekuliše.
Susedi je opisuju kao vedru i simpatičnu osobu koja se uvek svima javljala i „nije nikada pravila bilo kakve probleme”. Međutim, kako smo saznali, u Ulici Ive Andrića, u poslednje vreme sve više su je viđali u stanu njenih roditelja, često i po više dana. Pri susretu sa komšijama, kažu oni, to više „nije bila ona nekadašnja devojka, delovala je odsutno i izbegavala kontakte”. Za njenog supruga nisu mogli da kažu „ništa posebno”, budući da je, prema svedočenju komšija, on vrlo retko tu navraćao, naročito u poslednje vreme, a odranije ga nisu poznavali.
Policijska uprava u Novom Sadu čiji su pripadnici na mestu tragedije obavili uviđaj nije se oglasila ovim povodom, a iz pouzdanog policijskog izvora nezvanično smo dobili objašnjenje da „tu više nema posla za policiju”, čime nam je indirektno potvrđeno da je reč o samoubistvu.

POSLEDNjA RUŽA EVROPSKA
„Evropska unija trebalo bi da pomogne proevropskim snagama u Srbiji potpisivanjem SSP-a pre 11. maja. Moramo da učinimo sve kako bismo kod ljudi u Srbiji stvorili utisak da ih želimo što je moguće bliže nama. Hoću da 10. maja zaspim i da mi savest bude čista da smo uradili sve što smo mogli, a ne da se 12. maja probudim i shvatim da smo mogli da učinimo više… Ja mnogo volim Srbiju, iako je ona sklona da gleda nazad umesto napred.”
Ove reči Havijera Solane i srpske reakcije na njegovu izjavu odlično ilustruju nadrealnu situaciju u kojoj se Srbija nalazi u predvečerje još jednih, ko zna već kojih po redu, „istorijskih” izbora u poslednjih nekoliko godina. (Uzgred rečeno, ovoga puta izbor zaista jeste strahovito važan i – barem na kratke staze – gotovo sudbinski. Ali je pitanje koliko će rezignirana i od svih aktera non-stop varana i lagana srpska javnost biti u stanju da to prepozna.)
Dakle, s jedne strane, imamo Solanu, nekadašnjeg generalnog sekretara NATO-a i čoveka koji je formalno izdao naređenje za početak bombardovanja Jugoslavije, a koji danas, sa pozicije prvog diplomate EU, glasno razmišlja o merama koje bi trebalo preduzeti da bi se kod ljudi u Srbiji „stvorio utisak da ih želimo”. Na drugoj strani, imamo komičnu srpsku političku scenu, gde se oni koji Solanu najžešće kritikuju zbog mešanja u srpski politički proces, zapravo, pritajeno raduju zbog toga što njihove političke protivnike evidentno blamira, prikazujući ih kao svoje favorite i štićenike. A one „proevropske snage” kojima bi, navodno, Solana želeo da pomogne (čitaj – Tadić i njegove demokrate – budući da se Jovanović i LDP u tom pogledu barem ne femkaju) svijaju se i uvijaju u istovremenom pokušaju da ne budu nezahvalni prema Solani, a da, opet, u očima domaće javnosti ne ispadnu baš obične „zapadne marionete”.
E, sad, druga je stvar što bi Havijer Solana, da su Srbi zaista više skloni, ne „gledanju unazad”, nego makar elementarnom nacionalnom pamćenju i dostojanstvu kojim se inače toliko ponose, što bi, dakle, u tom slučaju, dotični Solana u Srbiji već odavno morao biti proglašen personom non grata, umesto što nam, zajedno sa haškim tužilaštvom i Olijem Renom, odmerava stepen napretka na evropskom putu. Nema veze što Solana, kažu upućeni, „nije najgori”. Nema veze ni što svi znamo da je on u čitavoj toj priči bio samo pion koji je izvršavao tuđa naređenja.
Ali, dobro, Solanu na stranu, šta mi to konkretno zameramo Evropi, odnosno Evropskoj uniji? Šta se to ona i kada o nas tako ogrešila? I nije li evroskepticizam koji se poslednjih meseci sve više pomalja u srpskoj javnosti samo posledica aktuelne izborne kampanje i političkog sukoba između dojučerašnjih koalicionih partnera koji su se, uostalom, svojevremeno utrkivali u tome ko ima više zasluga i ko je stekao više poena na „evropskom putu Srbije”?
Stvar, međutim, stoji upravo obratno. Razne predizborne kampanje, sitne računice i partijski interesi – a naročito nekritički prihvaćen i bezbroj puta ponovljen podatak o tome kako je „najmanje dve trećine građana čvrsto opredeljeno za ulazak u EU” – sprečavali su da se do sada trezveno razmotri spoljnopolitička orijentacija zemlje i ozbiljno razmotre geopolitički plusevi i minusi podrazumevanog „evro-atlantskog” kursa. A Srbija je opet u kampanji, i to kampanji u kojoj je jedna strana na „evropsku budućnost” bacila praktično sve svoje karte, a ni druga – delom iz uverenja, a delom zbog pomenutih 66 odsto – te „evropske perspektive” ne želi, odnosno ne sme da se u potpunosti odrekne.
I tako se opet propušta prilika za ozbiljnu debatu. A naročito za „jeretičko” pitanje da li se isplati žrtvovati nacionalne interese i ostatke nacionalnog samopoštovanja zarad krajnje neizvesnog i naknadnog ukrcavanje u poslednji vagon već uveliko prepunog evropskog voza. Možda je svojevremeno to i bila dobra opcija i možda je greška što se nismo ukrcali među prvima. Ali danas samo poslednji evroentuzijasti, tačnije evrolobisti mogu da se prave kako ne vide da je, zapravo, već dobrano opala pozlata sa rama „Evrope bez granica”. I da su pod naletom sve hladnijih vetrova sa Atlantika i Urala cvetovi evropskog jedinstva već prilično uvenuli.
„Bolje ikad, nego nikad”, reći će neko. No, to je zapravo dosta sumnjiva teza. Znam da zvuči neverovatno – ali recimo da je pisac ovih redova pre dvadeset i kusur godina bio prilično vešt u baratanju fudbalskom loptom i teniskim reketom. I da se posvetio tome umesto knjigama, filozofiji i politici možda bi od njega nešto bilo. Ali zamislite da sada, četvrt veka kasnije, reši da „nadoknadi propušteno”. Kakva bi to bila komedija, kakva glupost i kakva opasnost! Šta hoću da kažem. Naprosto to da se, kako u životu tako i u istoriji, neke prilike propuštaju, a neke druge ukazuju, i da je besmisleno pokušavati zaustaviti vreme i juriti davno propuštene vozove.

Burme na nagovor ćerke
Posle osamnaest godina provedenih zajedno, od čega poslednjih četrnaest u Hilerodu, u Danskoj, Ljubiša Mihajlović (1958) i Živka Boldić (1964) odlučili su da svojoj vezi dodaju zakonski paragraf.
Iza sebe već imaju brakove i troje dece, a pre deset godina dobili su kćerku Mariju. Ljubiša je rodom iz Brze Palanke, posle završene tehničke škole zaposlio se u hidroelektrani „Đerdap”. U Kladovu je upoznao Živku koja je, posle završene srednje ekonomske škole, platu počela da zarađuje u Brodogradilištu.
Od se tada u njihovom životu mnogo toga promenilo.
– U međuvremenu mi je propao prvi brak iz koga imam dva sina. Zvanično smo se upoznali u autobusu za Tursku, 1990. godine i odmah sam znao da je ona osoba mog života. Prvo smo živeli u Negotinu, a onda smo odlučili da 1994. godine odemo u Dansku i otpočnemo neki bolji život, od koga nije bilo ni traga prve tri godine. U početku smo mnogo radili i mučili se. Zaposlio sam se u firmi za čišćenje kancelarija, gde je radila i Živka. Provodili smo na poslu 18 sati dnevno. Bilo je teško. Naporno. Bile su to godine borbe za opstanak – govori Ljubiša.
Iako su mogli da se venčaju bilo gde, Ljubiši je oduvek bila želja da svojoj dugogodišnjoj izabranici burmu na prst stavi baš u domovini.
– Posle teškog perioda, sve je krenulo svojim putem. Rekao sam: „Kad Danci veruju u mene, moram i ja da verujem u sebe”. Koracima od sedam milja krenuli smo ka boljem životu. Imali smo smelosti da najpre kupimo stan, a danas živimo u porodičnoj kući. Već deset godina smo vlasnici jedne male firme, dobro zarađujemo i kvalitetno živimo. Međutim, naše dete nas je skoro pitalo kada ćemo da se venčamo – priča Ljubiša.
Prvih deset godina života u inostranstvu ovo dvoje ljudi nisu imali vremena za dodatne aktivnosti, jer, kako kažu, „imali su samo pasoš i prazan novčanik”.
– Kolektivno venčanje u Beogradu, na koje smo se nas dvoje odlučili, jedan je od načina da pokažemo kako se voli domovina. Svojim poznanicima u inostranstvu hteli smo da stavimo do znanja da se u Srbiji ne dešavaju samo ratovi, nesreće i politički zemljotresi, već i lepe stvari – kaže jedan od budućih mladenaca koji će 4. maja stajati u svečanom špaliru ispred Starog dvora u Beogradu.

Dostupno samo „Ušće”
Ispred mnogih zgrada kao što su opštine, bolnice, pošte, banke, stambene zgrade, fakulteti ili srednje škole oni moraju da zastanu i isplaniraju gotovo nemoguću stvar – kako će u invalidskim kolicima savladati stepenice, uske ulaze ili visoke ivičnjake. Zakon o planiranju i izgradnji obavezuje investitore da „javne površine i javni objekti od opšteg interesa moraju da se učine pristupačnim osobama sa invaliditetom u skladu sa standardima pristupačnosti”. Naši sagovornici iz Beograda, Novog Sada i Niša saglasni su da se situacija poslednjih godina menja nabolje i da je većina novoizgrađenih objekata pristupačna osobama sa invaliditetom, ali upozoravaju da još nema stroge kontrole da li objekat ispunjava propisane standarde.
– Jedina zgrada u Srbiji koja ispunjava sve standarde pristupačnosti jeste zgrada „MPC Ušće”. Pristupačne objekte najviše grade strani investitori, dok se kod domaćih graditelja ponekad dešava da izgrade loše rampe koje osobe u invalidskim kolicima ne mogu da koriste. Kod nas je, izgleda, još nepoznanica kako treba da izgleda pristupačna zgrada, ali naša udruženja su tu da pomognu i savetuju sve zainteresovane kako da svoje objekte učine potpuno pristupačnim – kaže Željko Ilić, predsednik Foruma mladih sa invaliditetom i koordinator „Kros disabiliti mreže Srbije”.
On kaže da je, što se tiče pristupačnosti, situacija nešto bolja u Beogradu i u Vojvodini, dok u gradovima na jugu Srbije, poput Vranja ili Leskovca, malo objekata ispunjava ove standarde.
Spisak državnih institucija koje su nepristupačne, a neophodne su osobama sa invaliditetom, poduži je. Ilić napominje da su u Beogradu nepristupačni, na primer, Fond za penzijsko i invalidsko osiguranje, Ministarstvo rada i socijalne politike koje rešava pitanja osoba sa invaliditetom, kao i druga ministarstva u Nemanjinoj ulici, većina gradskih opština, centara za socijalni rad, filijala Poreske uprave. Da to ne mora da bude tako pokazuju primeri opština Novi Beograd, Rakovica, Vračar i Zvezdara koje imaju rampe, pristupačne šaltere i liftove.
– Kada idem u Glavnu poštu treba da čekam ispred zgrade da se neko smiluje i pomogne mi da uđem ili da službenica iz pošte izađe ispred ako treba da podignem paket – priča Aleksandar Jovanović iz novosadskog Foruma mladih.
Isti problem on i druge osobe u invalidskim kolicima imaju i kada treba da uđu u Biro za zapošljavanje, u zgradu gde se nalazi lekarska komisija u ulici Vase Stajića, u većinu novosadskih domova zdravlja. Veliki broj niških bolnica, Klinički centar i medicinski objekti unutar njega takođe zadaju probleme osobama sa invaliditetom.
– Nepristupačna je, u stvari, većina javnih objekata, među njima su SUP, zgrada suda, kabinet gradonačelnika, Glavna pošta, kao i zgrada Zavoda za mentalno zdravlje, koja ima rampu sa velikim nagibom pa je neupotrebljiva – kaže Aneta Ilić, sekretar „Udruženja paraplegičara” iz Niša.
U tri najveća grada u Srbiji nepristupačna je i većina fakulteta, a situacija je još gora sa srednjim školama od kojih retko koja ima rampu i odgovarajuće toalete. Ilićeva ističe da je u Nišu pristupačan jedino Pravni fakultet, kao i da je čula da je Ekonomska škola dobila rampu, jer je dvoje njihovih učenika u invalidskim kolicima.
Kretanje im donekle poboljšava uvođenje niskopodnih autobusa u Beogradu i Novom Sadu, ali ih u Nišu još nema. Opštine Medijana i Pantelej nabavile su kombi vozilo, ali ono se koristi samo za prevoz zaposlenih i učenika, pa Aneta Ilić kaže da taj prevoz ne može da se koristi u slobodno vreme.
– Imamo dobru saradnju sa Gradskim saobraćajnim preduzećem iz kojeg su nam obećali da će uvesti više niskopodnih autobusa, kao i da će urediti stajališta tako da njihov nivo bude isti kao nivo autobusa. Takođe, u gradu ima nedovoljno parking mesta za osobe sa invaliditetom, ali su nam iz Parking servisa najavili da će ovaj problem uskoro rešiti povećanjem broja obeleženih mesta – kaže Ilić.
Situacija sa pristupačnim toaletima je još gora. Pojedini fakulteti ili bolnice u Beogradu imaju rampe, ali nemaju pristupačne toalete, a na potesu od Slavije do Kalemegdana ima samo jedan pristupačan toalet – u kafiću „Ruski car”. Pristupačnih javnih toaleta u Nišu ima samo na pumpama OMV-a.
– Koliko će objekata biti pristupačno osobama u kolicima zavisi i od naših udruženja i inicijative. Nadamo se da ćemo u okviru gradske skupštine imati poseban savet koji će se baviti pitanjima osoba sa invaliditetom, čime ćemo dobiti mogućnost da učestvujemo u donošenju odluka i pronalaženju sistematskih rešenja problema pristupačnosti – zaključuje Željko Ilić.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

U kazamatima Ozne zbog srpskih vojskovođa
Kragujevac – Pravda je za Miljurka Radulovića, carinskog revizora Kraljevine SHS, stigla prekasno. Umro je 1981. u rodnom Zagrađu kraj Kuršumlije, daleko od svoje rasturene porodice, ne dočekavši odluku Okružnog suda u Beogradu koji ga je 19. oktobra 2007. rehabilitovao i utvrdio da je bio „žrtva progona i nasilja iz političkih i ideoloških razloga”.
Presudu su primili njegovi sinovi, Miodrag i Đorđe. Đorđe, sa kojim razgovaramo, kaže da su mu članovi Sudskog veća, pre čitanja rešenja, rekli: „Ovde je sve jasno, imamo dokumentaciju, ali vaše muke niko ne može da nadoknadi”.
Miljurko je po završetku Drugog svetskog rata poslat u Veliko Gradište kao ispomoć tamošnjoj carinskoj službi. Na crkvi u tom gradu postavlja Spomen-ploču srpskim vojskovođama i junacima iz Balkanskih i Prvog svetskog rata, ali ne i – „palim borcima iz Drugog svetskog rata, pripadnicima NOB-a”. Oficiri Ozne ga zbog toga hapse, a ploču lome i bacaju u Dunav.
– Kad su upali u kuću, prvo su ga udarili u grudi, pesnicom u odlikovanje srpske vojske. Posle toga su ga odveli. U kazamatima Ozne proveo je tri godine, tri meseca i 11 dana. Najteže mu je bilo u niškom zatvoru, gde su ga mučili glađu, a zimi polivali hladnom vodom – priča Đorđe.
Sud u Beogradu utvrdio je da zatvorske ustanove u kojima je Miljurko Radulović mučen „ne raspolažu nikakvim podacima da je bio hapšen i osuđivan”.
Nakon odležane kazne, Miljurko je lišen svih prava. Nateran je da se razvede, vrati u rodno Zagrađe i prekine svaki kontakt sa svojim sinovima.
– Da bi dobila posao, majka je morala da ga se odrekne. Noć u kojoj je moj otac uhapšen, bila je poslednja kada su se videli. „Udbaši” su mi sve uzeli, oca, detinjstvo, rasturili čitavu porodicu. Do smrti ću pamtiti zlotvore, saradnika Ozne Svetozara Milićevića i doušnika Iku Selića. Imao sam samo sedam godina kad su u crnim kožnim mantilima upali u našu kuću – kazuje Đorđe.
Puštanje Miljurka iz zatvora nije kraj muka za njegove sinove. Prema Đorđevim rečima, pripadnici policijskih službi ih prate i progone godinama.
– Maltretirali su me sve do 1968. Kad god bismo se sreli, pretili su mi da će me ubiti i baciti u Dunav, a jednom su me udarili i polomili mi nos.
Razgovor sa Đorđem vodili smo u Kragujevcu, gde često dolazi da zapali sveću na grobovima svojih rođaka. Njegova majka Natalija, Miljurkova supruga, poreklom je iz obližnjih Komarica. Zajedno su živeli u Kragujevcu, pre odlaska za Veliko Gradište.
Spomen-ploču na crkvu u Velikom Gradištu njegov stariji sin Miodrag ponovo je napravio i vratio na isto mesto, gde i danas stoji sa imenima Mišića, Bojovića, Putnika, Šturma...

Ugroženo devet vrsta riba
Zbog prevelikog ulova, zagađenja i izgradnje brana koje dovode do isušivanja, od 94 vrste ribe koje žive u u rekama Srbije ugroženo je njih devet, procena je Ministarstva zaštite životne sredine. Jasminka Jović, republički inspektor zaštite životne sredine, kaže da su naročito ugrožene ruska jesetra, pastruga, mladica, lipljen, crnka, banatska krkuša, gavčica, veliki vretenar, mali vretenar, koje su zaštićene Uredbom o zaštiti prirodnih retkosti. Za razliku od onih koje su na listi ugroženih, veoma su brojne populacije alohtonih vrsta riba (tolstolobici, srebrni karaš, sunčanica...).
Ona kaže da se preduzimaju mere zaštite staništa, a posebno zaštite očuvanja prirodnih plodišta riba. Godinama se radilo na veštačkom mrestu vrsta jesetri (jesetra, moruna, pastruga), kao i na veštačkom mrestu mladice.
Prošlog leta, zbog ispuštanja neprerađenih industrijskih voda u reke, uginulo je na desetine tona ribe u Timoku, Toplici, Moravi, Despotovici, Ibru i Drini. Na Dunavu, nizvodno od Beograda kod Smedereva, prošle nedelje su ribočuvari izvadili 40 mreža iz mrestilišta koje su postavile ribokradice, koji uništavaju ribu strujom i eksplozivom više od dve decenije, što je dovelo do pustošenja ribljeg fonda na ovom delu Dunava.
Ministarstvo zaštite životne sredine pokrenulo je upravo akciju poribljavanja Tise, s ciljem da se stanje u toj reci popravi, nakon prošlogodišnjeg pomora riba u toj reci.
Poribljavanje će biti sprovedeno u više etapa, u skladu sa životnim ciklusima i sezonom mresta vrsta kojima se poribljava. U prvoj fazi, koja je počela, u Tisu će biti pušteno dve tone jednogodišnje mlađi deverike i divljeg šarana. Istovremeno će biti postavljeno 30 gnezda radi podsticanja i unapređenja mresta smuđa. U drugoj fazi, krajem aprila, na više lokaliteta, na skrovitim mestima, sledi postavljanje smuđevih gnezda. U trećoj fazi (druga polovina juna) posebna pažnja biće posvećena obnovi soma, vrste koja je najviše stradala tokom prošlogodišnjeg pomora. U Tisu će se s broda laboratorije „Argus” pustiti 30.000 mlađi ove vrste na više lokacija. U četvrtoj fazi (na jesen) planirano je i poribljavanje štukom i deverikom. Na svakoj predviđenoj lokaciji biće u reku pušteni tona deverike i sto kilograma štuke.
Ministarstvo zaštite životne sredine od svog osnivanja prošle godine vodi oštru politiku protiv zagađivača i insistira na doslednom kažnjavanju svih koji ugrožavaju životnu sredinu, istakao je Saša Dragin, ministar zaštite životne sredine. Podsećamo da je tokom leta 2007. pojedinim zagađivačima zabranjen rad, a prvi put su privođeni direktori tih firmi, zbog toga što su zagadile reku i izazvale veliko uginuće ribe. Ministarstvo je, takođe, predvidelo višestruko povećanje kazni.
Jasminka Jović kaže da, prema Zakonu o zaštiti životne sredine, ispuštanje zagađujućih i opasnih materija, otpadnih voda ili emitovanje energije u vazduh, vodu ili zemljište na način i u količinama, odnosno koncentracijama ili nivoima iznad propisanih predstavlja privredni prestup. Istim zakonom predviđena je novčana kazna za učinjeni privredni prestup u iznosu od 150.000 do 3.000.000 dinara. Koliko će zaista zagađivač biti kažnjen zavisi od odluke nadležnog suda. Takođe, krivičnim zakonikom Republike Srbije predviđena je i kazna zatvora u trajanju do pet godina ukoliko neko zagadi vodu u većoj meri ili na širem prostoru.
-----------------------------------------------------------
U Evropi poduža crna lista
Prema podacima studije „Priručnik evropskih slatkovodnih riba", objavljene u saradnji sa Svetskim udruženjem za očuvanje živog sveta, 522 evropske vrste slatkovodnih riba su znatno ugroženije od ptica ili sisara. Oko 200 ribljih vrsta u Evropi suočeno je sa izumiranjem, piše u ovoj studiji.
Evropska jegulja, koja se razmnožava samo jednom u otprilike 20 godina, kritično je ugrožena, jer je broj mladih jegulja koje stižu do evropskih obala dramatično smanjen u poslednje tri decenije. Populacija jarabuga, koji živi u vodama jugozapadne Španije i Portugalije, manja je za više od 50 odsto u poslednjih 10 godina.

Glasanje u 23 opštine na Kosovu
Kosovska Mitrovica – Lokalni i parlamentarni izbori biće održani 11. maja i u 23 opštine na Kosovu i Metohiji, izjavio je za „Politiku” Vuko Antonijević, zamenik ministra za Kosovo i Metohiju.
Prema njegovim rečima, izlazak Srba na birališta 11. maja nije kršenje Rezolucije 1244 SB, kao što to pojedinci iz međunarodne zajednice tumače, a „stav Joakima Rikera nije i stav SB UN koji je i doneo važeći dokument – Rezoluciju 1244”. Zagovaranje neodržavanja lokalnih izbora, kako kaže, plasiraju oni koji se plaše da se ne zamere albanskoj strani.
– Prošle godine, 17. novembra Unmik nije raspisao lokalne i parlamentarne izbore na Kosmetu, već je to bilo u organizaciji privremenih kosmetskih institucija. Ako je Unmik tada prekršio Rezoluciju 1244 ne vidim zašto bi to demokratsko pravo bilo uskraćeno i srpskoj strani. Mi hoćemo da imamo svoje legalne i legitimne predstavnike, upravo zato što Srbi nisu učestvovali na izborima koje je organizovala privremena kosmetska vlast. Uostalom, ako su Albanci imali svoje izbore i Srbi će ih imati. Ako su napravili jedan izuzetak onda moraju da uvaže i naše pravo, a i rezultate nakon 11. maja – kaže Vuko Antonijević.
On dodaje da će pravo glasa imati i raseljeni Srbi koji žive na teritoriji centralne Srbije, u Crnoj Gori, a i oni koji su privremeno boravište pronašli u mestima nakon iseljenja 1999. godine.
Na naše pitanje da li se može dogoditi da Unmik, a i Kfor spreče doturanje izbornog materijala na administrativnim prelazima u Jarinju i Brnjaku i da li je zvanični Beograd razmatrao i mogućnost da Kfor i Unmik odbiju da obezbeđuju biračka mesta 11. maja, Antonijević veli:
– Oni bi morali da obezbede prolaz osoblju koje donosi glasački materijal, a i da obezbeđuju mesta na kojima će se taj dan glasati. Uostalom, zato i imaju mandat, kategoričan je Antonijević.
Ni u RIK-u nemaju informacije o tome kako će biti obezbeđena birališta 11. maja, odnosno da li će vojnici Kfora, odnosno Unmik policija i pripadnici Kosovske policijske službe toga dana obezbeđivati biračka mesta.
Po rečima Veljka Odalovića, koordinatora za sprovođenje lokalnih i parlamentarnih izbora na Kosmetu svim građanima je upućen javni poziv kako bi proverili da li su upisani u biračke spiskove, a to mogu da učine do 25. aprila. Na teritoriji Kosmeta, bar po podacima koje je RIK imao pre održavanja predsedničkih izbora početkom ove godine, pravo glasa na Kosmetu ima 114.000 građana, s tim što ta brojka do maja može da bude i veća.
Odalović kaže da će Srbi na teritoriji Kosmeta svoje biračko pravo ostvariti prema mestu prebivališta, dok će raseljena lica glasati po mestu boravišta.
Podsetimo, krajem prošle nedelje zvanični Unmik je odgovorio Beogradu da neće odobriti održavanje lokalnih izbora na teritoriji Kosmeta, osim u pet opština sa većinskim srpskim življem. Kako su istakli oni dozvoljavaju održavanje parlamentarnih izbora koje organizuje Republika Srbija, a „sve drugo bi bilo kršenje Rezolucije 1244, odnosno prekršaj izvršnih ovlašćenja UN na Kosovu”. Opcija koju nudi Unmik, a to je održavanje „međuizbora” tačnije dodatnih izbora za Srbe gde su u većini neprihvatljiva je za zvanični Beograd, što je za naš list potvrdio Vuko Antonijević. ističući da „ne vidi smisao održavanja republičkih parlamentarnih, a zabranu lokalnih izbora”.
Inače, zvanični Unmik je „u jedinoj mogućoj varijanti održavanja lokalnih međuizbora” naznačio i da oni ne bi bili održani istog dana kada i izbori u Srbiji, već kasnije, a dali su i „mogućnost” Vladi Republike Srbije da li će ovaj predlog prihvatiti ili ne.
-----------------------------------------
Lindholm: Za Unmik lokalni izbori ništavni
Kosovska Mitrovica – Rezultati lokalnih izbora koje srpska vlada bude održala 11. maja na teritoriji južne srpske pokrajine, Unmik će smatrati ništavnim, jer se „to kosi sa Rezolucijom 1244 Saveta bezbednosti”. Ovo je za „Politiku” kazao Sven Lindholm portparol Unmika u Prištini naglašavajući da je „gospodin Riker rekao da ukoliko srpske vlasti žele legitimne izbore oni mogu da budu održani u pet opština sa većinskim srpskim življem”.
U kraćem razgovoru Sven Lindholm je podvukao da Unmik čeka da Beograd odgovori na „ponudu jer je on (Unmik) predočio svoju poziciju srpskim vlastima prema izborima”.
Na naše pitanje kako je moguće da Unmik ne dozvoljava održavanje lokalnih izbora na celoj teritoriji Kosmeta (a ne samo u pet opština) s obzirom da je kršeći Rezoluciju 1244 SB napravio ustupak i Albancima i dozvolio da 17. novembra 2007. godine organizuju izbore pod pokroviteljstvom privremenih kosmetskih institucija Lindohlm je odgovorio:
– Ti izbori su bili pod vlašću Unmika, organizovala ih je Centralna izborna komisija Kosova, uz jaku podršku Oebsa koji je jedan od jačih stubova Unmika, dok ovi srpski nisu i ne bi bili u nadležnosti Unmika.

„Akcija” G17 plus i SRS: Pitajte Mihajlova
Generalni sekretarijat Vlade Srbije dostavio je juče stranci G17 plus informaciju o stanovima koje je Vlada Srbije dodelila na korišćenje funkcionerima Srpske radikalne stranke krajem 1998. godine. U odgovoru sekretarijata na zahtev koji je G17 plus uputio 26. marta navodi se da je „Komisija za stambena pitanja Vlade RS u drugoj polovini 1998. godine donela rešenja kojima je Tomislavu Nikoliću dat na korišćenje kao zakupcu stan od 186,74 kvadratnih metara, Aleksandru Vučiću stan od 117,48 kvadrata i Draganu Todoroviću stan od 163 metra kvadratna u Beogradu”. Ovi stanovi kasnije su otkupljeni.
Tim povodom G17 plus juče je izdao saopštenje kojim je pozvao Nikolića, Vučića i Todorovića da odmah vrate stanove koje su dobili od države da bi „ličnim primerom pokazali pravdoljubivost i poštenje na koje se stalno pozivaju”.
Prethodno je G17 plus zapretio tužbom Dejanu Mihajlovu jer je, kako su saopštili, prikrivao informacije o stanovima radikala, odnosno nije u roku koji propisuje Zakon o dostupnosti informacija odgovorio na zahtev te stranke. Potom je i sam Mihajlov najavio kontratužbu tvrdeći da je ga G17 plus lažno optužuje i da im je već poslao tražene informacije.
Srpska javnost je, inače sa informacijama o stanovima funkcionera SRS-a upoznata još 2001. godine, kada je objavljeno da su Nikolić, Vučić i Todorović dobili od države stanove svega nekoliko meseci po ulasku SRS u vladu Mirka Marjanovića 1998. godine, te da na njih treba da plate porez prema Zakonu o ekstraprofitu, na čijem je sprovođenju naročito insistirao tadašnji guverner Narodne banke Jugoslavije Mlađan Dinkić.
Nikoliću je na „ekstrakvadraturu” razrezan porez u iznosu od 180.000 nemačkih maraka, Todorović je dobio rešenje na 122.000 maraka, a Vučić 41.000, što su sva trojica platila.
Na odredbe Zakona o dostupnosti informacija od javnog značaja juče su se, odmah po objavljivanju saopštenja G17 plus, pozvali i radikali, uputivši otvoreno pismo generalnom sekretaru Vlade Srbije Dejanu Mihajlovu, u kome se od njega zapravo traži da odgovori na „neodgovorivo”. Naime, SRS između ostalog od Mihajlova zahteva da „građanima Srbije odgovori koliko su novca od građana opljačkale sve vlade Srbije u poslednjih osam godina u raznim korupcionaškim i kriminalnim aferama, poput Nacionalne štedionice, kada su Mlađan Dinkić i Božidar Đelić na neverovatan način prodali u bescenje državnu imovinu”. Od Mihajlova se traži i da saopšti koliko su poslova od Vlade Srbije i javnih preduzeća dobili tajkuni Vojin Lazarević i Vuk Hamović, kao i da objasni kakva je uloga nekadašnjih ministara Gorana Novakovića i Kori Udovički u preprodaji srpske struje i nafte. SRS je zatražio od Mihajlova i rasvetljavanje afera na Aerodromu „Beograd”, objašnjenje načina na koji je do vile došao Radovan Jelašić…
„Politika” juče u Sekretarijatu Vlade Srbije nije uspela da dobije informaciju da li će i kada biti odgovoreno na otvoreno pismo SRS.

Zašto (ne) potpisati SSP
Potpisati ili ne potpisati Sporazum o stabilizaciji i pridruživanju sa EU – pitanje je sada, oko koga se svom žestinom spore Demokratska stranka i Demokratska stranka Srbije. Mada SSP još niko zvanično nije ponudio na potpisivanje, ove dve stranke uhvatile su se u koštac kao da se dokument već nalazi na stolu pred njima. O SSP-u još jednom su juče govorili najviši državni funkcioneri, predsednik Boris Tadić i premijer Vojislav Koštunica, koji su i lideri pomenutih stranaka, a njihove stavove „potkrepili” su i njihovi partijski saradnici Dragan Đilas i Zoran Lončar, ministri.
Predsednik Tadić je u Privrednoj komori Srbije rekao da pridruživanje Evropskoj uniji nema alternativu i da bi nepotpisivanje SSP-a izazvalo katastrofalne posledice po srpsku ekonomiju. Prema njegovim rečima, lutanje naše zemlje u političkom smislu odbilo bi strane investitore, pogotovo one iz EU, tako bi se smanjila zaposlenost, što bi zemlju uvelo u izolaciju.
– Svako od nas pojedinačno od tog ugovora može da ima samo korist. Interesantno je da mi nikada ne propustimo priliku da propustimo priliku. Što možemo sami sebi da otežamo, niko ne može – primetio je Tadić i dodao da potpisivanje sporazuma ne narušava integritet zemlje, jer u tom ugovoru stoji da se poštuje Rezolucija 1244 UN.
On je naveo da čak 80 odsto građana Srbije misli da treba da uđemo u Evropsku uniju i da tako pokazuju viši nivo političke zrelosti od mnogih političara.
Premijer Koštunica ocenio je da eventualno potpisivanje sporazuma sa EU 28. aprila ne bi imalo nikakvu vrednost niti bi proizvelo bilo kakvu obavezu za Srbiju kao državu. „Narodna skupština Srbije je svojom Rezolucijom od 26. decembra 2007. godine direktno zabranila da se potpisuje sporazum sa EU ako taj sporazum nije u funkciji potvrđivanja suvereniteta i teritorijalnog integriteta Srbije”, istakao je Koštunica u izjavi dostavljenoj Tanjugu.
Zato, ocenio je predsednik vlade u tehničkom mandatu, „ukoliko bi neko potpisao taj Solanin sporazum 28. aprila, bilo (Božidar) Đelić ili (Boris) Tadić, to bi mogao da uradi samo u ime njihove partijske koalicije, a nikako u ime Srbije”. Ministar za NIP Dragan Đilas (DS), pak, tvrdi da će SSP, ako nam bude ponuđen, biti i potpisan, prenosi Fonet. Odgovarajući na pitanja građana Srbije u otvorenom telefonskom razgovoru, on je istakao da smo „pre četiri meseca bili vrlo blizu tog potpisa, ali je onda usledio stav premijera da se to ne potpisuje jer se time priznaje misija Euleksa na Kosovu, a sa druge strane Holandija je potpisivanje uslovila izručenjima haških optuženika, tako da smo ostali bez sporazuma”. „Sada svim silama radimo da ga dobijemo”, rekao je Đilas.
Na pitanje kako sada tehnička vlada ima ovlašćenja da sklapa sporazum sa EU, a nema za energetski sporazum sa Rusijom i za autoput, Đilas je odgovorio da Božidar Đelić ima ovlašćenje za potpisivanje SSP iz perioda kada vlada nije bila u tehničkom mandatu, a da je stopirana ratifikacija tih sporazuma u skupštini koja je raspuštena. U ovom slučaju ni sporazum sa EU neće biti ratifikovan, već samo potpisan, objasnio je Đilas.
(/slika2)A ministar prosvete Zoran Lončar (DSS) na ovakve najave odgovara da postoje pravni mehanizmi kojima bi se sprečilo nezakonito potpisivanje SSP, ne želeći da precizira koji su. On je na konferenciji za novinare koalicije DSS–NS rekao da će ti mehanizam onemogući bilo koga u vladi kojoj je prestao mandat, pa i potpredsednika vlade Božidara Đelića, da u svojstvu člana vlade pre izbora potpiše sporazum. „Ako bi se desilo da koalicija Čanak–DS–G17 plus pod pritiskom NATO-a potpiše SSP, onda bi Solana mogao da ode u Prištinu i da Čekuu i Haradinaju saopšti da je Srbija priznala nezavisno Kosovo, a da je on lično završio posao započet 1999. godine kada je NATO bombardovao Srbiju”, rekao je Lončar.
On je istakao, kako prenosi Tanjug, da posle 11. maja nova vlada mora sa EU da razmotri svaki član SSP, posebno raspravi član 135, i osnovno pitanje da li se sporazum odnosi na celovitu Srbiju ili se Kosovo izostavlja.
A Demokratska stranka je u saopštenju dostavljenom agencijama „povodom netačnih informacija o sadržaju Sporazuma o stabilizaciji i pridruživanju”, navela da je to sporazum o kojem je Koštuničina vlada u dva mandata pregovarala i parafirala i za koji je vlada jednoglasno donela odluku da treba da bude potpisan.
DS u saopštenju ističe da su „stoga nejasne pobude premijera i njegovih ministara koji neprestano zbunjuju i plaše građane sadržajem sporazuma koji su sami pregovarali i usvojili, a koji u istom takvom neizmenjenom obliku treba da bude i potpisan”.

Predsednik, „Politika”, pritisci
Kada je medijski tajkun Rupert Mardok 1981.godine kupio londonski „Tajms”, britanski parlament zatražio je od njega da garantuje da neće dirati u legendarnu uređivačku nezavisnost vodećeg britanskog političkog dnevnika. Godinu dana kasnije, glavni urednik „Tajmsa” Harold Evans podneo je ostavku žaleći se da je Mardok prekršio svaku garanciju koju je dao, odnosno da se mešao u uređivačku politiku lista.
Kada je Adam Mihnjik prelomne 1989. godine pokrenuo „Gazetu Viborču”, učinio je to da bi pomogao izbornim šansama Valensine Solidarnosti. Već u prvom broju lista, međutim, Mihnjik je napisao da je „Gazeta” nastala kao rezultat kompromisa vlasti i opozicije (na čuvenim poljskim „razgovorima za okruglim stolom”), ali da će list praviti novinari i da će samo oni biti odgovorni za sadržaj. Prilikom proslave desetogodišnjice izlaženja lista rekao je da su novinari hteli da rade u korist demokratske Poljske, ali ne i u korist tadašnjih i budućih lidera Solidarnosti.
Ranih sedamdesetih izbila je afera „Votergejt” i „Vašington post” je izložen žestokim pritiscima. Čitaoci su izdavača Ketrin Grejem zasipali pritužbama da novinari Vudvord i Bernstin pišu zlonamerno i da su im tekstovi nepouzdani i neprofesionalni. Još gore, vrednost deonica „Vašington posta” survala se i kompanija je na vrhuncu afere vredela upola manje nego kada je Ketrin Grejem došla na njeno čelo. Šta je posle bilo, svi znamo (ostavka Ričarda Niksona, Pulicerove nagrade i čuveni film sa Robertom Redfordom i Dastinom Hofmanom), ali je Grejem u memoarima skromno zapisala da „Votergejt” jeste bio najvažniji događaj njene karijere, ali da je njena uloga bila „u osnovi periferna”.
Sva tri primera potiču iz različitih političkih i društvenih miljea, ali sva tri afirmišu jedan te isti princip: uređivačku nezavisnost i profesionalnu autonomiju listova, odnosno ljudi koji ih uređuju, i u odnosu na vlasnike, i u odnosu na izdavače, i u odnosu na političare. Novinarstvo je struka, i u zanatski deo posla se ne meša ni sa pozicija vlasti, ni sa pozicija vlasnika i izdavača. Novinski biznis u savremenom svetu sadrži sve složenije mehanizme korporativnog upravljanja kojima je cilj da zaštite nezavisnost uređivačke politike.
Predsednik Srbije Boris Tadić juče je u intervjuu „Politici” energično odbacio tvrdnju da je njegov zahtev glavnom i odgovornom uredniku i generalnom direktoru „Politike” da „u najhitnijem roku nadležnim državnim organima dostave sva saznanja, činjenice i eventualne dokaze na osnovu kojih je pisan tekst ’Nasledstvo na tri dela’ kako bi nadležne institucije iskoristile ta saznanja u svojoj istrazi” predstavljao pritisak, odnosno pokušaj mešanja u uređivačku politiku lista.
(Reč je, podsećamo, o tekstu povodom zaostavštine Nenada Bogdanovića, u kom je objavljen i demanti Prvog opštinskog suda u Beogradu koji se odnosio na pisanje listova „Kurir” i „Pravda” o milionima evra koje je pokojni gradonačelnik navodno ostavio.)
Tadić, takođe, smatra da njegov zahtev ne može da se tumači kao poziv da redakcija policiji i tužilaštvu oda svoje izvore, pa čak tvrdi da je takvo tumačenje njegovog zahteva od strane glavnog urednika zapravo „obmanjivanje” javnosti i „krivotvorenje” njegovog pisma „Politici”.
Ovo su doista krupne reči, kao što je krupna i Tadićeva optužba da je redakcija počinila „teško krivično delo” time što je „neovlašćeno” snimila razgovor sa Markom Đurišićem, šefom izbornog štaba Demokratske stranke. „Politika” je o potonjem zatražila i mišljenje pravnih eksperata, koje objavljujemo u ovom broju. Nikakvo krivično delo nismo počinili, jer je Marko Đurišić učestvovao u razgovoru sa našom novinarkom, koja mu se predstavila i objasnila da traži izjavu za novine.
Smatramo da „Politika” nije zaslužila predsednikove teške reči i da se cela ova rasprava ne odvija u demokratskom duhu. To je utoliko važnije reći zato što se predsednik u kritici „Politike” sve naglašenije poziva na činjenicu da je reč o listu sa pedeset posto državnog kapitala. (Vlasnici Politike su nemački VAC i Politika AD, svaki sa polovinom akcija. Do redakcije nekad stižu glasovi o nezadovoljstvu vlasnika, ali su njihove intervencije upadljive svojim odsustvom.)
Treba li reći da predsednika Tadića smatramo demokratom, i da je štampa u Srbiji slobodna. Ne dovodimo u pitanje predsednikovu privrženost slobodi štampe, i ne smatramo da mu je cenzura na pameti.
Zadatak je slobodne štampe, međutim, da i borce za demokratiju i slobodu stalno podseća da sloboda nikad nije do kraja izvojevana. Političari su žrtve iluzije da oni, već zbog toga što su iz ubeđenja demokrate, ničim ne mogu da naškode demokratiji. Mnogi demokratski političari u Srbiji sebe smatraju misionarima, čak apostolima slobode, pa se čude kako može neko da ih optuži za mešanje u uređivačku politiku, kad su oni borci za slobodu medija.
Odgovor je jednostavan. Ova vrsta rasprave je već sama po sebi znak zrelijeg demokratskog društva. Diskusije kakvu „Politika” ovih dana vodi sa predsednikom mogu se naći samo u demokratskim društvima. Srpska demokratija je dovoljno zrela da će je sukobi štampe i političara samo ojačati.
Ljiljana Smajlović
---------------------------------------
Nije bilo krivičnog dela
„Politika” nije počinila krivično delo kada je novinarka našeg lista, uzimajući izjavu od Marka Đurišića, predsednika Izvršnog odbora Demokratske stranke, snimila razgovor sa njim, smatra advokat Srđan Šišić. Na našu molbu da kao pravnik i poznavalac medijskog prava oceni da li je tačna tvrdnja da je „Politika” neovlašćeno snimila razgovor s Đurišićem i time počinila teško krivično delo, Šišić kaže da krivičnog dela nema zato što je Đurišić znao sa kim razgovara.
– U Krivičnom zakoniku postoji krivično delo neovlašćenog snimanja, ali se ono odnosi na one koji neovlašćeno postavljaju određene aparate za prisluškivanje ili presretanje razgovora. U Krivičnom zakoniku se navodi da krivično delo neovlašćenog snimanja i prisluškivanja čini onaj ko „posebnim uređajima neovlašćeno prisluškuje ili snima razgovor, izjavu, ili kakvo saopštenje koji mu nisu namenjeni”. Misli se, znači, na razgovore koji nisu upućeni onome ko ih prisluškuje. Ako bi se gledalo na ovaj način, moje je mišljenje da u konkretnom slučaju krivičnog dela – nema. Đurišić je znao da razgovara s novinarem, a i kojim povodom. Krivično delo nezakonitog prisluškivanja je uneto u Krivični zakonik da bi se sprečilo nedozvoljeno prisluškivanje tajnih službi.
Profesor dr Zoran Stojanovića, šef Katedre za krivično pravo Pravnog fakulteta u Beogradu i autor Komentara Krivičnog zakonika, kaže da pristanak sagovornika na snimanje telefonskog razgovora čak ne mora biti eksplicitan.
– On može biti i prećutan. Ako uzmemo u obzir visoku političku funkciju sagovornika i činjenicu da je on razgovarao sa novinarem, a ne ćaskao s prijateljem, naročito u slučaju ako mu je novinar postavio konkretno pitanje na osnovu kojeg je sagovornik mogao biti svestan mogućnosti da će njegov odgovor na to pitanje biti tonski zabeležen i objavljen u novinama, onda bi se moglo dokazati da je postojao prećutni pristanak tog sagovornika da razgovor bude snimljen. Dakle, ako se iz svih okolnosti konkretnog slučaja može zaključiti da postoji makar i prećutan pristanak sagovornika da razgovor bude snimljen, onda nema bitnog elementa ovog krivičnog dela – da je razgovor neovlašćeno snimljen – objasnio je prof. dr Zoran Stojanović.
M.D. – A.P.
---------------------------------------
Član 143.
Neovlašćeno snimanje razgovora jeste krivično delo. Spada u grupu krivičnih dela protiv sloboda i prava čoveka i građanina i predviđeno je članom 143. Krivičnog zakonika kao: „Neovlašćeno prisluškivanje i snimanje”. Zakonik kaže: „Ko posebnim uređajima neovlašćeno prisluškuje ili snima razgovor, izjavu ili kakvo saopštenje koji mu nisu namenjeni, kazniće se novčanom kaznom ili zatvorom od tri meseca do tri godine”.
Gonjenje za krivično delo „neovlašćeno prisluškivanje i snimanje” preduzima se po privatnoj tužbi.
---------------------------------------
Autorizacija
Na pitanje šta se događa ako sagovornik zatraži da pre objavljivanja razgovora s njim pogleda tekst i uveri se da li je novinar verodostojno preneo njegove reči, advokat Srđan Šišić odgovara da naš zakon ne poznaje pojam autorizacije. On navodi da u Srbiji novinar nije strogo formalnopravno u obavezi da tako nešto ispoštuje.
– S druge strane, poželjno je da to uradi da se ne bi postavljalo pitanje autentičnosti, odnosno da se ne bi dovodilo u pitanje da je novinar objavio nešto što mu sagovornik nije rekao – navodi Šišić.

Ljubljana: Hrvatska okupator slovenačke zemlje
Od našeg stalnog dopisnika
Ljubljana, 14. aprila – Povodom Dana slovenačke zastave grupa građana protestovala je ispred Ambasade Republike Hrvatske, a demonstracije su protekle bez incidenata, izvestili su danas ovdašnji mediji i nadležni organi koji brinu o redu. Protest se dogodio u nedelju kasno popodne kada je zdanje hrvatske ambasade u starom delu Ljubljane okružila grupa građana s transparentima u rukama na kojima je pisalo „Mesiću, Sanaderu, zašto se bojite referenduma, je l’ vas grize savest” i „Joško Joras nije čudak, nego junak”.
I jedna i druga poruka u vezi su sa prošlonedeljnom razmenom verbalne vatre u trouglu Janša–Mesić–Tirk, kada je slovenački premijer Janez Janša prvi pomenuo da službena Ljubljana razmišlja o mogućnosti da sprovede referendum o ulasku komšija u Evropsku uniju. Zatim se, posle cinične opaske iz zagrebačkih Banskih dvora da su „Janšine izjave u funkciji predstojećih izbora” (koji će biti održani na jesen), oglasio i predsednik Slovenije Danilo Tirk koji je imao pregršt primedaba na račun „(ne)kulture ponašanja” druge strane kad su u pitanju međudržavna pogranična trvenja – od Mure, preko Istre, do Piranskog zaliva koji je hrvatska strana već prekrstila u Savudrijsku valu. Pomenutog „junaka” (Jorasa) Mesić je protekle sedmice označio za „čudaka koji svojim ispadima u pograničnom pojasu kod Sečovlja u Istri diktira spoljnu politiku Slovenije”.
Jorasa, začudo, sinoć nije bilo na protestnom skupu u Ljubljani, a nije bilo ni Marjana Podobnika, nekadašnjeg prvaka koalicione Slovenačke ljudske stranke (narodnjački blok), a danas direktora Zavoda „25. jun”, što je dan kada je Slovenija proglasila odvajanje od SFRJ 1991. Podobnik je rodonačelnik ideje da Hrvatima treba pripretiti referendumskim ograničenjem ulaska u EU ako ne popuste po pitanju granica.
Okupljeni demonstranti su hrvatskom premijeru Sanaderu u to ime poručili da „ne žele ni santimetar hrvatske zemlje, ali da žele da Hrvatska vrati Sloveniji onu zemlju koju je otela”. Ujedno su poslali „jaku poruku” i premijeru Janši da srčanije „zaštiti slovenačku južnu među”. Otuda je glavna poruka proteklog protesta bila „Svoje ne damo”. O „tuđem” nije bilo govora, a to je tačka koju Zagreb prebacuje Ljubljani, tačnije da Slovenija prisvaja zemljišta koja po katastrima – pripadaju Hrvatskoj.

Bitka protiv gladi
Prema izveštajima agencija 
Vašington, Kairo, Manila – Juriši izgladnele sirotinje na silose preskupe hrane sve češći su na južnoj polulopti. Izvršni direktor MMF-a Dominik Štros-Kan u sve brojnijim sukobima gladnih i policije – od Kameruna do Indonezije – sluti „mogući povod za novi rat”, a dotle bogatiji deo planete još nema sluha za temu moguće novovekovne gladi...
Nedavna stampeda gladnih ljudi na Haitiju, u Egiptu, na Filipinima omela su prošlog vikenda najavljeni dnevni red prolećnog zasedanja MMF-a i Svetske banke u Vašingtonu. Bankarski samit zakazan radi rvanja sa posledicama lanjskog kraha hipotekarnog tržišta u SAD, i potonje krize globalnog bankarsko-finansijskog sistema, zabrinuto je notirao destruktivni uticaj skoka cena namirnica na zemlje „trećeg sveta”, ali nije iznedrio plan zajedničke akcije.
Krvavi nemiri zbog manjka hrane i paprenih cena namirnica prete u najmanje 33 države, prognozirao je predsednik Svetske banke Robert Zelik, nekadašnji državni sekretar SAD za trgovinu i veliki zagovornik subvencija američkim farmerima.
Svetska bankarska elita nije složna oko strategije predstojeće bitke protiv moguće gladi stotina miliona ljudi. Za početak, vodeći bankari misle različito o glavnim razlozima istorijskog skoka cena hrane na početku 21. veka.
Da li su rekordni skok cene nafte na svetskom tržištu i jagma za kukuruznim biodizelom glavni pokretači drastičnog poskupljenja pšenice i drugih žitarica poslednjih godina? Koliko je globalno zagrevanje bilo presudno za isušivanje polja na severnim obalama Mediterana, u Vijetnamu, na američkom Srednjem zapadu i time na skok cene hrane u tim krajevima? Da li su gastronomski prohtevi nove azijske buržoazije uticali na skok cena žitarica i mesa na svetskom tržištu?
Naime, bušel pšenice je na svetskom tržištu u poslednjih 36 meseci poskupeo 181 odsto, cena pirinča dvostruko je viša. Soja, pasulj i jestivo ulje u korak prate trend, prenosi „Volstrit džornal”. Bitka protiv gladi tek je na početku.
 „MMF i Svetska banka ne mogu same da se uhvate u koštac sa ovim sudbonosnim temama. Grupacija G-7 najrazvijenijih zemalja sveta morala bi hitno da osmisli program borbe protiv sve raširenije gladi”, stav je nevladine organizacije Oksfam Internešenel koji prenosi AFP.
U međuvremenu, sit gladnome i dalje ne veruje.
Robert Zelik je prošle nedelje u Vašingtonu zatražio od razvijenih zemalja sveta da izdvoje pola milijarde dolara za pomoć UN agenciji za hranu. Imućni su na godišnjem zasedanju banke u Vašingtonu uspeli da skupe tek polovinu zatraženih para za prehranu neuhranjene dece i njihovih familija u najugroženijim zemljama sveta. Možda izgleda da je Sirotinja na Haitiju, u Etiopiji i na Filipinima daleko, ali nedostižno skupa hrana polako menja navike i najbogatijeg dela planete...
„Karton jaja u SAD poskupeo je za poslednjih godinu dana 50 odsto, vekna hleba e danas je 57 odsto skuplja nego 2005. Sok od pomorandže, onaj što se na filmovima obavezno pije pre doručka, staje 67 odsto više nego pre dve godine: suočeni sa najgorim skokom cena hrane u poslednjih 20 godina, Amerikanci radikalno menjaju način ishrane. Do juče najbogatija nacija sveta u proseku danas manje jede po kafanama nego ikad ranije u poslednjih 25 godina – disciplinovano jučerašnje ostatke od ručka konzumira sledećeg dana i pažljivo proverava u kojoj su megapiljari najpovoljnije rasprodaje”, prenosi veb-forum MSNBC. Preskupa hrana, posebno paprena govedina, mlečni proizvodi, piletina, voće, povrće, kafa... menjaju navike Amerikanaca. Jenki danas kuvaju kod kuće, a oni najsiromašniji okreću se sve više narodnim kuhinjama...
T. V.

Ruski scenario za Abhaziju i Južnu Osetiju
Moskva – Rusko Ministarstvo inostranih poslova preporučilo je predsedniku Rusije Vladimiru Putinu da formalno prizna nepriznate Abhaziju i Južnu Osetiju ukoliko počne realan proces priključenja Gruzije NATO-u, ili vojna agresija protiv tih „nepriznatih republika”, piše juče ruski dnevnik „Nezavisimaja gazeta”.
U međuvremenu, tvrdi list pozivajući se na neimenovane izvore iz ruskog MIP-a, Putin će uskoro potpisati ukaz o autonomnoj republici i oblasti otcepljenoj od Gruzije, kao odgovor na namere NATO-a da primi Gruziju u svoje redove. Prema tvrdnji lista, ukaz treba da da „zeleno svetlo” ruskim ministarstvima i službama za uspostavljanje direktnih zvaničnih odnosa sa odgovarajućim strukturama u nepriznatim republikama, a pravo da otvaraju svoja predstavništva u Abhaziji i Južnoj Osetiji imaće i ruski regioni.
Pri tom, nije reč o konzulatima, već o predstavništvima za „zaštitu interesa ruskih državljana”, kojih je ogromna većina u tim „nepriznatim republikama”.
Eksperti ocenjuju da je u pitanju „tajvanska varijanta”, u kojoj SAD – ne priznajući zvanično Tajvan – održavaju sa njim odnose preko Američkog instituta za Tajvan, privatnom nekomercijalnom korporacijom. Ta korporacija je ovlašćena da izdaje američke vize, prima zahteve za izdavanje pasoša, pruža pomoć američkim državljanima i štiti trgovinske i poslovne interese SAD na ostrvu.
U suštini to nezvanično američko diplomatsko predstavništvo, a „Nezavisimaja” navodi da u ruskom MIP-u, međutim, ne žele da se prave analogije ni sa kojim primerom – Rusija želi u Abhaziji i Južnoj Osetiji da realizuje svoj „originalni scenario”.
U tim predstavništvima biće profesionalne diplomate, formalno raspoređene na rad u ambasadu u Gruziji, i u tome je razlika od „tajvanske varijante”, budući da se na Tajvan upućuju američke diplomate koji prethodno podnose ostavku. „Nezavisimaja” navodi reči zamenika predsednika Odbora za pitanja Zajednice nezavisnih država i veze sa dijasporom u ruskoj Dumi Konstantina Zatulina, da je, iako priznanje Abhazije nosi element rizika, bolje rizikovati danas, jer će sutra „koštati više”. „Tema Kosova neće biti večno aktuelna. Sada naši potezi u odnosu prema nepriznatim republikama nailaze na razumevanje u svetu kao odgovor SAD na priznanje Kosova. Ako, pak, ne rešimo problem sada, on će podsetiti na sebe bliže pred Olimpijadu. Primer je svima pred očima: Kina – Tibet”, rekao je ruski parlamentarac.
Zatulin smatra da bi sa radikalnim potezima – odlukom o formalnom priznanju – trebalo sačekati do decembra, jer treba obaviti dobre pripreme, a i budući predsednik Dmitrij Medvedev ne treba da započne mandat koracima koji će veoma komplikovati njegove odnose sa Zapadom.
Ruski parlamentarac je rekao da je najviše rukovodstvo Rusije usmereno radikalnije nego Duma i MIP i sklonije priznanju Abhazije i Južne Osetije.
Zatulin je naveo da je predlagao u odboru da se postupi isto kao u slučaju SAD i Tajvana, ali da nije pominjao vojnu saradnju, i da je čak i takav predlog odbačen.
Izvori „Nezavisimaje” tvrde da je nacrt ukaza „O osnovnim pravcima razvoja odnosa Rusije sa Abhazijom i Južnom Osetijom” radio MIP, da je tekst gotov i da ga sada izučavaju pravnici u predsedničkoj administraciji.
Tanjug

Papa slavi rođendan u Beloj kući
U Beloj kući sutra će biti najveća „gužva”otkako je Džordž Buš predsednik, veća nego kada je prošlog proleća dolazila britanska kraljica Elizabeta. Papu Benedikta Šesnaestog koji dolazi u šestodnevnu posetu SAD, prvu otkako je izabran za poglavara Rimokatoličke crkve, na južnom travnjaku Bele kuće dočekaće 12.000 ljudi, javlja agencija AP.
Papu, koji danas stiže, dočekaće lično američki predsednik Džordž Buš u vazduhoplovnoj bazi Endruz. A sutradan, na Benediktov 81. rođendan, primiće ga u Beloj kući. Ovo će biti drugi put u istoriji da rimokatolički poglavar dolazi u Belu kuću, a prvi put da predsednik SAD „ode po nekog zvaničnika na aerodrom”. Prvi papa koji je ikad ušao u Ovalni kabinet bio je Jovan Pavle Drugi u oktobru 1979. godine.
Uoči odlaska za Vašington papa je Amerikancima uputio video-poruku snimljenu na engleskom i delom na španskom jeziku. „Znam koliko je duboko ukorenjeno jevanđelje u vašoj zemlji. Dolazim da to podelim s vama”, poručio je između ostalog Benedikt.
Ali, iako se ova pastoralna poseta SAD organizuje sa motom „Hristos je naša nada”, medije mnogo više zanima šta će pontif razgovarati sa američkim predsednikom. Buš i Benedikt Šesnaesti su se već susreli u junu prošle godine u Vatikanu, kada su najviše vremena posvetili situaciji na Bliskom istoku, pomoći Africi i ratu u Iraku.
Rojters piše da će irački rat ponovo biti na dnevnom redu u razgovorima Buša i poglavara Rimokatoličke crkve, ali da se ne očekuje da će to biti i zvanično saopšteno, jer papa tokom svojih poseta izbegava konflikte sa predsednicima drugih država.
Vatikan se oštro protivio ratu u Iraku jer, kako ocenjuju analitičari, ne sledi teoriju „pravednog rata” koju podržava Rimokatolička crkva. U razgovorima biće reči i o Kubi, sa kojom Sveta stolica ima diplomatske odnose, ali i nastavku dijaloga sa Iranom i Sirijom i rešavanju spornih pitanja kroz međunarodne institucije. Papa i Buš, koji je metodista, ipak se i slažu u nekim stvarima. Obojica se zalažu za rešavanje konflikta između Izraelaca i Palestinaca, ali i protive legalizaciji abortusa, eutanazije i istraživanjima na matičnim ćelijama embriona.
Papa će tokom posete Njujorku 18. aprila govoriti u Generalnoj skupštini UN o ljudskim pravima povodom 60-godišnjice donošenja Univerzalne deklaracije o ljudskim pravima.
Većina Amerikanaca odobrava papinu posetu, mada prema najnovijem istraživanju javnom mnjenja ne zna mnogo o sadašnjem pontifu. Tako 58 odsto Amerikanaca dolazak Benedikta Šesnaestog smatra veoma korisnim. Ali na pitanje šta znaju o sadašnjem papi, 52 odsto ispitanika je reklo „ne mnogo”, a čak 30 procenata je poručilo da „ne zna ništa”, prenosi američka religijska agencija RNC.
Američki mediji podsećaju da je sadašnji papa kao kardinal Jozef Racinger pre 17 godina boravio u Njujorku. Njegov stav da „judaizam može naći svoje ispunjenje u hrišćanstvu” razgnevio je tada ugledne rabine koje su odbili da se sretnu s njim.
Prvi papa koji je posetio SAD bio je Pavle Šesti 1965. godine, a samo Jovan Pavle Drugi boravio je šest puta u Americi.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Pobeda Berluskonija
Medijski magnat i lider partije desnog centra Narod slobode Silvio Berluskoni pobednik je prevremenih parlamentarnih izbora u Italiji, javile su juče svetske agencije pozivajući se na prve preliminarne rezultate. Prema zvaničnim, ali nepotpunim podacima koji su stigli pošto su juče zatvorena birališta u Italiji, Berluskoni ima prednost u oba doma parlamenta u odnosu na glavnog rivala iz Demokratske stranke Valtera Veltronija i verovatno će po treći put postati premijer.
U gornjem domu parlamenta, Senatu, gde nijednom dosadašnjem italijanskom predsedniku vlade nije uspelo da oformi stabilnu većinu, Berluskonijeva koalicija (Narod slobode, Severna liga, Pokret za autonomiju) trebalo bi da osvoji 43,7 odsto mandata, a Veltronijev blok (Demokratska stranka, Italija vrednosti) 39,1.
Milanski milijarder Silvio Berluskoni je, kako su pokazale ankete posle glasanja i kako je izvestio Rojters, po broju osvojenih glasova u donjem domu parlamenta takođe na prvom mestu. Prognoze kažu da će u Predstavničkom domu 42 odsto poslanika biti iz njegove koalicije, dok je Veltroni drugi sa 40 odsto osvojenih glasova.
Politički analitičari su prokomentarisali da je Berluskonijevo vođstvo izvesno, ali da je zbog fragmentisane političke scene i izrazito proporcionalnog izbornog sistema pobedniku teško da zadobije poverenje većine u oba doma parlamenta.
– Nikada nije dovođeno u sumnju da će Berluskoni „zauzeti” donji dom. Verovatno hoće i Senat, ali potrebno mu je 160 senatora. Dok ne budemo imali konačne brojke, ne sme da se opusti – izjavio je Džejms Volston, profesor političkih nauka na univerzitetu „Džon Kabot” iz Rima.
Berluskoni je obećao da će smanjiti javni dug, skresati poreze i liberalizovati teško regulisani sektor usluga. Italijani se ipak plaše da ih očekuje još jedna nestabilna koaliciona vlada, nedovoljno jaka da bi progurala sve potrebne reforme i sprečila recesiju u najavi.
Partije koje će, kako se očekuje, ući u parlament biće i UDC (centar) i Levica duge, prva sa predviđenih 5,5 druga sa 4,5 odsto glasova, dok će druge partije osvojiti ukupno četiri odsto glasova.     
Dopisnici svetskih medija iz Rima javili su da su građani Italije izbore dočekali i ispratili sa apatijom, ne verujući da će se njihova politička scena poboljšati, niti da će ekonomija krenuti napred posle glasanja. Strepe da će odgovor na dva pitanja koja njih najviše zanimaju – da li će nova vlada biti stabilna i hoće li se ekonomija popraviti – biti „ne”.
– Za Berluskonija će biti teško da (pobedničku) koaliciju učini delotvornom… Ne predstoji mu lak period – predvideo je Enriko Ruskoni, profesor političkih nauka na univerzitetu u Turinu.

Rupelov „kec iz rukava”
Od našeg stalnog dopisnika
Ljubljana, 14. aprila – „ Generalni sekretar UN intenzivno se posvetio problematici Kosova, a tokom razgovora postalo mi je jasno da (on) ima nekoliko novih ideja”, kazao je ministar spoljnih poslova Slovenije Dimitrij Rupel u Njujorku posle susreta sa Ban Ki Munom, prema izveštaju slovenačke novinske agencije STA. Rupel je otkrio da je sa gensekom UN u subotu razgovarao prevashodno o zapadnom Balkanu, „preciznije, o Kosovu”, pri čemu je Rupel u ime Slovenije kao aktuelne predsedavajuće EU zajedno sa Banom naglasio „potrebu da svi akteri sarađuju”.
Rupel nije precizirao šta podrazumeva pod „saradnjom svih aktera”, među koje neizostavno spadaju Srbi i Albanci s Kosova, ali je rekao da sa Ki Munom očekuje „harmonično rešenje problema”. Diplomatski izvori u Ljubljani izražavaju sumnju da bi ovako „široka formulacija” prikrivala plan o nekom novom krugu srpsko-albanskih pregovora, mada šture izjave obojice zvaničnika otkrivaju da je onoliko koliko je Slovenija „između čekića i nakovnja” (suprotstavljenih interesa Vašingtona i Brisela na Balkanu), i Ban Ki Mun „pod jakim pritiskom” pošto do sredine juna mora da odluči hoće li i na koji način Unmik nastaviti misiju na Kosovu, ili će (i u kom svojstvu?) prigrliti misiju Evropske unije – Euleks.
„Obojica smo naglasili da je potrebno zajedničko delovanje za zajedničko dobro kako bismo rešili probleme koji nisu samo evropski, nego širi. Zadovoljan sam što su nam veoma srodna gledišta. Želimo što manje neprijatnosti, što manje drame i harmonično rešavanje krize koja je počela kao jugoslovenska kriza 1991. godine”, objasnio je Rupel. On je dodao da „UN ima izuzetno važnu ulogu u rešavanju kosovskog pitanja”. Zanimljivo je da se Rupel, kao predstavnik Brisela, obreo na kanabetu Ban Ki Muna neposredno po njegovom povratku iz Rusije kako bi u ličnom kontaktu utvrdio šta je  Moskva povodom Kosova tražila od generalnog sekretara UN. Buduće odluke Ban Ki Muna u pogledu statusa Kosova od ključnog su značaja za Sloveniju dok vodi Uniju da bi koordinisala dalje akcije, kako Vašingtona, tako i Brisela. Posebno zato što nije dobro krenulo kad je reč o priznavanju Kosova. Iako se uoči 17. februara predviđalo da će vrlo brzo uslediti priznavanje Kosova od 100 država, posle dva meseca to je učinilo 36 zemalja, među kojima nisu ni sve članice Evropske unije.
Nema sumnje da je Ban Ki Mun iznenadio Rupela svojim „svežim idejama”, a da nije reč o kozmetičkim predlozima potvrđuju reči šefa slovenačke diplomatije da će Evropska unija tim idejama „morati da se posveti i uzme ih u obzir”. „Predviđam”, kazao je Rupel, „da će narednih dana ili sedmica biti još razgovora kako dalje urediti to pitanje (Kosova). Ali, kao što znate, pred nama su i izbori u Srbiji, a EU ima tu, blago rečeno, još nekoliko aduta u rukavu.”
Rupel nije želeo da komentariše detalje Ban Ki Munovih zamisli, izuzev da su pretresali kosovsko-srpski odnos, situaciju severno i južno od Ibra i kako izgraditi multietničko Kosovo. Na pitanje šta sledi kada Unmiku na Kosovu istekne mandat, a Slovenija na čelu EU očekuje da će se to dogoditi 15. juna kako bi misija Euleks preuzela dalji nadzor, dobijen je neočekivan odgovor da s generalnim sekretarom „o tome nisu vođeni razgovori”.„Nismo razgovarali šta će biti posle Unmika nego kako da iskoristimo prisustvo Unmika za saradnju i harmonično rešavanje problema, kako da izbegnemo konfrontaciju i opasnost deobe Kosova”, naglasio je Rupel. Na pitanje da li to znači da je moguće očekivati podelu Kosova, ministar Rupel je, posle kraćeg razmišljanja, kako izveštava „Delo”, odgovorio da bi „to bio veliki problem”, a zatim istakao da podela Kosova „ne dolazi u obzir”. „Treba znati da Srbi na Kosovu ne žive samo u Mitrovici, nego su raštrkani posvuda, a mi nikako ne želimo neko novo etničko čišćenje.”
Rupel je posle susreta sa Ban Ki Munom otputovao u u Vašington, gde će danas „o Kosovu i o drugim temama”, kako saznajemo u slovenačkom MSP-u, razgovarati sa američkom koleginicom Kondolizom Rajs i savetnikom za nacionalnu bezbednost Stivenom Hedlijem. Rupel u razgovoru sa slovenačkim novinarima nije krio da će glavna tema biti upravo Kosovo. Ono će biti neizbežna tema i u sedištu Organizacije američkih država, gde će Rupela primiti pomoćnik generalnog sekretara OAS Albert R. Ramdin, kako bi se dogovorili i oko sastanka vrha EU – Latinska Amerika i Karibi koji će biti održan 16. i 17. maja u Peruu.
Dimitrij Rupel je prethodno na temu Kosova u Njujorku razgovarao i sa Garetom Evansom, predsednikom organizacije Međunarodna krizna grupa (International Crisis Group), kome je garantovao da je „tokom slovenačkog predsedavanja Uniji posvećena posebna pažnja Kosovu i stabilizaciji cele jugoistočne Evrope”. „Naš cilj je da dovedemo region korak bliže ka evropskim integracijama”, napomenuo je Rupel, uz zaključak da je „situacija na Kosovu posle proglašenja nezavisnosti prilično mirna i stabilna. Gotovo nije moguće uočiti nasilje ili egzodus stanovništva i zato međunarodna zajednica mora da ostane prisutna na Kosovu i da sprovodi svoje zadatke onako kako su oni opredeljeni u Rezoluciji Saveta bezbednosti UN 1244.”

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.


  </body>
 </text>
</TEI>