<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Nagrada „Jug Grizelj” uručena Olji Bećković
BEOGRAD –Autorki emisije „Utisak nedelje” i novinarki produkcijske grupe TV Mreža Olji Bećković danas je uručena nagrada „Jug Grizelj” za 2013. godinu.
Ovogodišnja dobitnica prestižnog novinarskog priznanja, koje se dodeljuje „za najviša dostignuća u istraživačkom novinarstvu”, istakla je da ovu nagradu priželjkuje od samog početka emtiovanja emisije „Utisak nedelje”, konstatujući da je, s obzirom na društveni trenutak, došla u pravi čas. 
„Nagrada je došla, što se novinarstva i ohrabrenja tiče, u pravi čas, u momentu kada se čini da sutra može svako od nas da nestane bez ikakve reakcije javnosti. Ona je podsećanje i ohrabrenje svima onima koji bi voleli da nas ukinu”, rekla je Bećković primajući nagradu.
Predsednik Žirija Velimir Ćurgus Kazimir je u obrazloženju odluke naveo da je Olja Bećković zvojom emisijom „Utisak nedelje” od 1991. godine „odražavala mit istine i suočavanja”, beležeći i reflektujući ključne događaje novije istorije. 
„Ovde su kontinuitet i dobre navike proglašeni za društveno štetne i onaj ko se menja prinuđen je da briše ono što je bilo juče”, rekao je Kazimir, ističući da se i nagrada „Jug Grizelj” i Olja Bećković opiru toj tendenciji.
Žiri, u sastavu bili Antonela Riha, Vukašin Obradović, Velimir Ćurgus Kazimir i Filip Švarm, odluku je doneo jednoglasno.
Nagradu „Jug Grizelj” od 1991. godine dodeljuju Grizeljevi prijatelji, kolege i porodica, „za najviša dostignuća u istraživačkom novinarstvu, u službi razvijanja prijateljstva među ljudima i uklanjanja granica među narodima”, sa željom da čuvaju uspomenu na Juga Grizelja i da podstiču istraživačko novinarstvo.
Od 2012. godine, uz saglasnost porodice Juga Grizelja, nagradu dodeljuje NUNS. Dosadašnji dobitnici nagrade su Lila Radonjić, Željko Vuković, Predrag Koraksić Coraks, Gordana Logar i redakcija „Naše Borbe”, Bojana Lekić i Svetlana Lukić, Stojan Cerović, agencija Beta, Radio Bajina Bašta, Radio Pančevo i požarevački „Bum 93”, Teofil Pančić, Omer Karabeg, Nenad Stefanović, Ivan Torov, Antonela Riha, Miloš Vasić, Brankica Stanković, Filip Švarm, Vukašin Obradović, Dimitrije Boarov, Boro Kontić, Drago Hedl i Stevan Dojčinović.

Gospođa Olga
Predstava „Gospođa Olga” Milutina Bojića, u režiji Gorčina Stojanovića, u izvođenju glumaca Narodnog pozorišta iz Sombora imala je svoju beogradsku premijeruna sceni „Bojan Stupica” Jugoslovenskog dramskog pozorišta. Scenografiju potpisuje reditelj Stojanović, a kostimografiju je uradila Lana Cvijanović.
Igrali su Saša Torlaković, Tatjana Šanta-Torlaković, Branislav Jerković, Ivana Jovanović, Marija Bergam i Milijana Makević. 
Pred publikom se našao komad o sredini koja, kako je poručio reditelj, stalno i iznova, obnavlja i uništava duh građanskog života, onog što je u tom životu mračno i nedokučivo.
Komad suštinski nema veze sa Prvim svetskim ratom, osim što ga je Milutin Bojić napisao 1914. godine, ali govori o vremenu opšte korupcije građanstva, koja truje i porodično-ljubavne odnose. U fokusu priče je   očeva ljubavnica koja ima novčanu moć nad celom porodicom. Jedan od glavnih likova je neurotična supruga Novakovićeva koja je ponajviše očajna zbog toga što je muž vara.
Na sinoćnjoj premijeri među mnogobrojnom publikom bile su ličnosti iz kulturnog i javnog života zemlje.

Privatna kolekcija
Pravo iznenađenje i dobrim poznavaocima klasičnog slikarstva priredila je Jekaterina Roždestvenskaja svojom postavkom od pedesetak slika većeg formata pod nazivom „Privatna kolekcija” u Galeriji Ruskog doma. Nadahnuta likovima Direra, Rembranta, Velaskeza, Renoara... pronalazila je ruske savremenike iz sveta estrade, muzike, sporta, glume i politikekoji su ličili na portrete velikana palete i kičice. Sledilo je pronalaženje autentičnih kostima, garderobe, priprema scenografije, pomoć profesionalnih šminkera da bi Jekaterina fotoaparatom načinila snimke i u digitalnoj tehnici ih štampala na platnu i stvorila nova slikarska dela koja se na prvi pogled ne razlikuju mnogo od originalnih portreta.
Jekaterina Roždestvenskaja je profesionalni prevodilac sa francuskog i engleskog jezika, a od 2000. godine izlaže svoje slike kao kolekciju koju vredno dopunjuje i proširuje i do sada je gostovala u više zemalja sa oko 150 samostalnih nastupa.
Goste i prijatelje, među kojima i ambasadora Belorusije Vladimira Čuševa, pozdravili su direktor Ruskog doma Mihail Denisov i ambasador Rusije u Srbiji Aleksandar Čepurin.

Dvostruko važna utakmica
Partizan danas protiv Galatasaraja na Banjici (18,30 č) igra utakmicu koja mu je dvostruko značajna. Prvo, pobeda mu je neophodna da za proboj na finalni turnir Lige šampiona u vaterpolu, a drugo potrebna je da se slavljenički obeleži pola veka od osvajanja prve titule evropskog klupskog prvaka.
– Veoma nam je važno da publika podrži ove mlade igrače i da pozdravi legende koje su proslavile klub i naš vaterpolo, a biće na tribinama, – kaže trener „crno-belih” Vladimir Vujasinović, koji je među najzaslužnijima za trijumf od pre tri godine u Ligi šampiona.
Na Banjicu dolazi tim kojeg je Partizan pobedio u gostima (10:7). Kad se gleda goli rezultat ne bi trebalo da bude teškoća, međutim, on može i da zavara.
– I Istanbulu je do samog kraja vodila neverovatna borba, pa očekujem da će tako biti i sada. Prva postava Galatasaraja je internacionalna, a udarna igla im je naš reprezentativac Nikić, – ukazuje Vujasinović. – Naš veliki problem je neiskustvo, pa zbog toga dolazi i do nervoze u odlučujućim trenucima. To se videlo i u Berlinu protiv Špandau u prošlom kolu. Međutim, to je normalnu za takvu ekipu, a ja sam prezadovoljan kako ona napreduje. Cilj nam je da stvorimo tim koji će u odlučujućim trenucima da igra mirno kao na treningu. Protiv Galatasaraja će biti vrlo teško, ali svi koji dođu na Banjicu znaju šta ih čeka. Tu nam je prostor za razmišljanje sužen, jer moramo silovito da igramo od samog početka. Tako će biti i sada, a nastojimo da tako igramo i na strani.

Nušić o izborima
Analizirajući mentalni svrabež, koji Srbe nagoni da svaki čas proveravaju i menjaju vlast, Branislav Nušić je zapisao da se „izbori mogu smatrati nekom vrstom pretakanja narodne svesti”, a ako je to tako – „onda nije nikakvo čudo što je rezultat tako mutan”.
Ribolovci najbolje znaju da je u mutnom ulov najbogatiji, pa nije ni čudo što mnogim vlastodršcima i pretendentima na vlast najviše odgovara postojana nestalnost. Samo u poslednje dve godine vlast i opozicija su se pobrinuli da se građani ne dosađuju – dobili smo šansu da se drugi put izjašnjavamo na republičkom nivou, a bilo je srećnika koji su svoje glasačko pravo, u međuvremenu, koristili i na opštinskim izborima.
Opisujući izbore kao „nervni napad koji Srbiju stiže s vremena na vreme”, Nušić je u priči „Narodni praznik” još 1912. godine ukazao na to da se najveći verski praznici – Božić i Uskrs – svetkuju svega po tri dana, ali da se o „’Svetim izborima’ dignu ruke i od posla i od kuće čitavih mesec dana, pa se odmoriš kao niko tvoj!”
„Pa i inače, izbori u svemu liče na svaki drugi božji praznik: ima i mrsa, ima i jela, ima i pića, a ako se baš i ne ide u crkvu, ide se na ispovest i slušaju se revnosne propovedi.”
Međutim, podseća Nušić – o Božiću i Uskrsu mirimo se ako smo s kim zavađeni, obilazimo rodbinu i kumove i izljubimo se međusobno čestitajući jedni drugima. Ali, za vreme izbora – „sa rodbinom se pokrvimo, kumove izgrdimo uzduž i popreko, pa proslavljamo praznik izbora u ljubavi i veselju sa svojim partijskim drugovima, tako da i samom Bogu pođu suze na oči od miline”!
Ovih dana u jednom tabloidu je promovisana ideja da glasanje ne bude više čin slobodne volje građana, već zakonska obaveza pod pretnjom strogim sankcijama. Ništa novo!
Još pre više od jednog veka (1910. godine) Nušić je u tekstu „Izborni epilog” naveo ,,razmišljanje” Majke Otadžbine da uvede glasanje kao obavezan predmet u osnovnoj školi kako bi deca od malena znala „kako treba glasati!”
Uz to, Majka Otadžbina ima ideju i da bi „u vojsci trebalo zavesti bar tromesečnu obuku u glasanju. „Posledica ovako temeljne obuke”, kako zaključuje Nušić, „bio bi značajan civilizacijski pomak u pravcu pacifizma.”
„Naime, neka izvoli još jedanput doći kakva aneksija BiH – kad ja izvedem na granicu šest stotina hiljada spremnih i kuglicama (glasačkim, prim. V. A.) naoružanih glasača!”, preti ta demokratizovana i pacifikovana Majka Otadžbina u Nušićevom tekstu.
U to uzavrelo vreme između aneksije BiH i početka balkanskih i Prvog svetskog rata, Nušić je citirao naslov iz jednog od tadašnjih prestoničkih listova: „Austrija s najvećom žurbom i stalno gomila vojsku na granicama Novopazarskog sandžaka!”
Istovremeno, u bečkim novinama dopisnik iz Beograda javlja: „U Srbiji se na svima krajevima drže partijski i izborni zborovi. Vlada, partijske uprave i sam narod predao se isključivo brizi za izbore!”
Očigledno je, zaključuje Nušić, „da smo mi spremni da jednodušno glasamo protiv upada Austrije u Novopazarski sandžak”.
Da barem u ovom ne izneverimo tradiciju, možda nije kasno da se uz glasačke listiće ponudi i referendumsko pitanje – da li građani podržavaju ili su protiv formiranja oružanih snaga Kosova, pa da naši predstavnici u Briselu dobiju „glas naroda” kao snažan argument u pregovorima o demokratskom rešavanju kosmetskog Gordijevog čvora.
U predizbornoj kampanji neretko se stiče utisak da pretendenti na vlast slabo vladaju sobom, a još slabije drže „jezik na uzdi”, pa se, uglavnom, čuju obećanja u stilu: „Evo ti ništa – drž’ ga dobro!”
Zbog tih „propovedi” ovih dana je na jednoj beogradskoj zgradi osvanuo poveći plakat koji su na ulazna vrata zalepili „neizmerno zahvalni stanari” s porukom: „Mole se sve političke partije koje zvone na ova vrata da bi nam pred predstojeće izbore ponudile bolji život ili ubacile letak s nemoralnim ponudama, da to ne više rade, jer nismo još iskoristili ni prošla obećanja!”
Novinar

U novom broju „Magazina” u nedelju, 16. marta, čitajte:
NE SAMO O POSLU: VOJISLAV BUBIŠA SIMIĆ
I Tita „ubedio” da voli džez

Vojislav Bubiša Simić se rado seća beogradskih predratnih balova, a posle rata je svirao – po žurkama (Foto D. Ćirkov)
Poznati muzičar, kompozitor i dirigent koji upravo slavi 90. rođendan, kaže da je rado svirao Bejzija i Elingtona, a nerado partizanske pesme. S radošću priča da je Beograd oduvek imao čime da se ponosi kad je džez u pitanju. I sam je dosta učinio za afirmaciju ove vrste muzike u Jugoslaviji, kad je na prijemu povodom rođendana Josipa Broza 1959. godine pitao slavljenika da li zaista ne voli džez. Već sutradan zvanično saopštenje je glasilo: „Drug Tito je rekao – nije istina da ne voli džez!”.
Piše Aleksandar Miletić
--------------------------------------------------------------------------
POD LUPOM: koliko košta umetničko delo
Ni Van Goga na početku niko nije hteo

U galeriji „Singidunum” izloženi su radovi poznatih umetnika, ali i onih koji su tek na početku karijere
Vrednost jednog umetničkog dela – pa i to šta se uopšte može smatrati umetničkim delom – zavisi od ukusa publike, od osećanja koje ono izaziva u posmatraču, ali i od tržišta, kažu stručnjaci. Neko će, recimo, kupiti sliku jer mu se dopada, a neko zato što nosi potpis renomiranog autora (recimo Paje Jovanovića, Ljube Popovića, Vlade Veličkovića...) i predstavlja dobru investiciju. U Srbiji je, doduše, poslednjih godina sve manje i  jednih i drugih. Zato mladi slikari i vajari sve češće svoje radove umesto u galerijama izlažu i prodaju – preko interneta.
Piše Aleksandra Mijalković
--------------------------------------------------------------------------
TRADICIJA: SRPSKE SVETINjE U RUMUNIJI
Knjiga svetlopisa

Saborna crkva Vaznesenja Gospodnjeg u Temišvaru
Jedan deo srpskog duhovnog i kulturnog blaga nalazi se na levoj obali Dunava, u Temišvarskoj eparohiji, na teritoriji Rumunije. Stvaranje ovih dela, kao i briga o njima, odraz su ljubavi Srba prema pradedovskoj veri. Ovu nisku bisera našeg nasleđa je nadahnula umetničkog fotografa Stanka Kostićua da ih snimi, opiše i posveti im knjigu svetlopisa„Srpske svetinje u Rumuniji“.
Piše Dana Stanković
--------------------------------------------------------------------------
ISHRANA PO KRVNIM GRUPAMA – „A”
Bez mleka, paradajza i krompira

Ljudima sa krvom grupom „A” prijaju sve vrste luka
Osobama ove krvne grupe pogoduje vegetarijanska ishrana – nasleđe njihovih predaka zemljoradnika, a primećeno je da jedući crveno mesopostaju lenji. Potrebna im je što prirodnija, što manje prerađena hrana, proizvedena bez savremene tehnologije i pesticida, i što čistija, jer im je imuni i probavni sistem vrlo osetljiv i netolerantan prema infekcijama. Među namirnicama koje im se preporučuju su, na primer, šaran i pastrmka, kiiriki, sočivo, pirinač, pšenične klice, luk, kajsije, kafa, senf...
Priredila Milica Luković
--------------------------------------------------------------------------
VOJVODA STEPA STEPANOVIĆ
Cerski junak iz Kumodraža 

Vojvoda Stepa Stepanović, cerski junak
Pre nekoliko dana, 13. marta, obeleženo 158 godina od rođenja vojvode Stepe Stepanovića, vojskovođe čija je taktika nadmudrila velike turske, austrougarske i bugarske ratnike. Turci su ga zvali Jedrenski gromovnik, Srbi Cerski junak, a Francuzi Gvozdeni čovek. Za hrabrost je dobio 35 odlikovanja. Ostao je upamćen kao izuzetan strateg, vojnik čija je taktika nadmudrila velike turske, austrougarske i bugarske vojskovođe, ali i izuzetno skroman i štedljiv čovek.
Piše Branka Vasiljević

Optimizam za „povratak u budućnost”
Noviteti svetske automobilske industrije stigli su u Beograd. Ovogodišnja izložba je bijenalnog karaktera i nema je u međunarodnom zvaničnom kalendaru OIKA. Ipak, najveća manifestacija u regionu „BG kar šou” i osmi Međunarodni sajam motocikala i opreme „Motopešn” privlači možda i više pažnje nego do sada, upravo zbog krize, koju još oseća auto-industrija. Od 14. do 23. marta domaći uvoznici, prodavci automobila i motocikala prikazaće za deset dana skoro sve što kod nas može da se kupi. Među eksponatima ima modela koji su i prave premijere.
Proizvodnjom i izvozom oko 90.000 automobila iz Kragujevca „fijat 500 L” postali smo lider auto-industrije regiona. Bez obzira na popularnost našeg i italijanskog čeda („veliki fića” preuzeo čak 17 odsto udela tržišta svoje klase u Evropi), sama prodaja kod nas nije ni približno na tako uspešnom nivou. 
– Ne priznati krizu, to je i na sajmu u Ženevi pokazala svetska auto-industrija, pa smo i mi krenuli tim putem – rekao je specijalno za „Politiku” Miloš Petrović predsednik Srpske asocijacije uvoznika vozila i delova. – Jako je teško, to pokazuju i rezultati od svega dvadesetak hiljada prodatih novih vozila u 2013. godini (16.000 prodatih i četiri hiljade na zalihama) i oko 1.700 komercijalnih vozila, što je rezultat koji smo imali pre tačno deset godina. Ostaje da vidimo da li je to svojevrstan „povratak u budućnost”.
Izlagači, uvoznici i distributeri uložili su napor i pripremili dodatne sajamske popuste koji se kreću od 100 evra do čak pet hiljada (za prošlu generaciju SUV modela „kia sportidž”). Banke i lizing kuće su za kupce pripremili specijalne ponude za finansiranje kupovine vozila. Prvi put se kod nas zvanično pojavljuje i čuveni brend „jaguar”.
Na Sajmu je predstavljen i novi „Ikarbusov” gradski 12-metarski autobus IK 112 LE, razvijen u saradnji sa „Mercedes bencom”, koji je velika izvozna šansa za „Ikarbus” i čitavu domaću proizvodnju privrednih vozila. Naš FAS – Fijat automobili Srbija – izložio je SUV premijum klase „grand čiroki” i druge modele „lančije”, „alfa romea”, novu „đulijetu”, „mito” i naravno hit mnogih tržišta 500 L, u više varijanti. 
Većina posetilaca Beogradskog sajma, prvog dana otvaranja ipak je svratila samo da gleda. Za 300 dinara, koliko košta ulaznica, oni sa plićim džepom mogu da prošetaju halama, vide najnovije modele.
– Došli smo da vidimo automobile, nećemo ništa da kupimo. Poneli smo aparat da se fotografišemo pored sjajnih modela i lepotica sa štandova – pričaju Miloš i Stefan, koji su na otvaranje sajma doputovali iz Kruševca. 
. Govori se da je najskuplji model sajma već kupljen. Bolid na alternativno gorivo – metan, ALA 50 sa alfa romeo be-6 agregatom od 3.000 kubika i 300 konjskih snaga, koji može da razvije brzinu do 300 kilometara na čas, prodat je po specijalnoj fabričkoj ceni, uz sajamski popust, za 300.000 evra anonimnom bogatom kolekcionaru. Ako je istina, ništa novo, jer, kao što znamo, Srbija je zemlja suprotnosti.
Garancija od milion kilometara
„Honda” je na sajmu „BG kar šou”, s obzirom na uspeh velike akcije od prošle godine – milion kilometara garancije na menjač i motor, za model „sivik 1,6 i-dtek”, ove godine proširila tu akciju do kraja marta. I to i na još tri modela sa 1,6 dizel agregatom: „sivik”, „sivik turer”, i „c-rv” i dodatnih dve godine garancije. 
Fotografije sa otvaranja pogledajte ovde.

Majkl Buble i Tom Džons stižu u Beograd
Muzičke legende Tom Džons, Džoan Baez i Džon Meklaflin, Majkl Buble, jedan od najpopularnijih pevača mlađe generacije, i poznati regionalni izvođači gostovaće do kraja godine u Beogradu, najavljeno je na jučerašnjem susretu sa medijima u Kombank areni.
Osim koncerata svetskih i domaćih zvezda, program dvorane u narednim mesecima obeležiće i porodična zabava i sport.
Već u utorak, u okviru Beogradsko-irskog festivala, zakazan je nastup „letećih Iraca”, slavne plesne trupe „Lord of the Dance”. Sastav „Dubioza kolektiv” nastupiće u Areni 5. aprila, dok će krajem istog meseca, tačnije 26. i 27. aprila „Sirk Eloaz”, umesto u ovoj dvorani, održati spektakl u Centru „Sava” (zbog finala košarkaške Aba lige).
Jedan od naših najpopularnijih pevača i kantautora Vlado Georgiev održaće 16. maja koncert na kome će promovisati poslednji album „Daljina”, a ulaznice za njegov prvi nastup od juče su u prodaji.
Nekoliko programa, za koje je procenjeno da ne mogu da ispune Arenu, biće organizovani u Centru „Sava” i Domu sindikata. Tako će 17. maja vrsni kubanski plesači, okupljeni u sastavu „Afro kjuban stars” nastupiti u Centru „Sava”, a mesec dana kasnije, 28. juna na istom mestu, i dan kasnije u novosadskom Spensu gostovaće argentinski plesači sa programom „Tango in Red Major”.
Premijerno pred srpskim obožavaocima: Majkl Buble (Promotivna fotografija)
„Tigar iz Velsa”, muzička legenda moćnog i jedinstvenog vokala i čovek koji „zaluđuje” dame širom sveta, decenijama unazad Tom Džons posle pet godina i sjajnog koncerta ponovo će nastupiti u Kombank areni 15. juna, u okviru nove svetske turneje: – Ne mogu da se suzdržim i da ne pevam, niti da vidim sebe u penziji – reči su Džonsa, iza koga je više od 40 albuma.
Osim već najavljenog koncerta popularnog multinacionalnog kvarteta „Il divo” 24. septembra, prava poslastica za publiku biće prvi nastup kanadske pevačke superzvezde Majkla Bublea 1. novembra. Višestruki dobitnik Gremija, koga mnogi nazivaju novim Frenkom Sinatrom, i koji je u dosadašnjoj karijeri prodao više od 45 miliona albuma, predstaviće u Areni spektakularan šou u okviru turneje „To Be Loved”.
Dobitnica Gremija za životno delo, čuvena muzička zvezda, aktivistkinja i kompanjonka Boba Dilana Džoan Baez, čija karijera traje gotovo šest decenija, sviraće u beogradskom Domu sindikata 18. oktobra, dok 6. novembra u Centar „Sava” ponovo dolazi virtuoz na gitari Džon Meklaflin.
– Uprkos teškoj ekonomskoj situaciji želimo da sačuvamo tržište, a da se, s druge strane, trudimo da kvalitetnim programima postanemo lider u regionu – kazao je Đorđe Milutinović, direktor Kombank arene, dodavši da je po dolasku na funkciju zatekao gubitak od 287.000 dolara, napravljen i zbog učešća Arene u organizaciji prošlogodišnjeg koncerta Robija Vilijamsa na Maksimiru. Taj spektakl doveo je i do bankrota hrvatskog promotora „Adrija entertejmenta” i propasti tamošnjeg tržišta, pa zbog nepovoljne rute mnoge zvezde ne mogu da dođu u Beograd ove godine, objasnio je Milutinović.

Školovanje impulsivnosti
Iako mnogi misle da su naša osećanja onaj „najprirodniji” deo nas, to zapravo nije tako. Ljudi i doživljavaju i izražavaju osećanja u skladu sa svojim uverenjima o osećanjima. Tako, na primer, ako veruju da je neko osećanje loše, izbegavaju da ga osećaju i izražavaju. Ako veruju da je dobro, tada ga doživljavaju i pokazuju drugima. Ako osoba veruje da može kontrolisati izražavanje svojih osećanja, ona to i čini. Ako veruje da ne može kontrolisati izražavanje – ne kontroliše ga. Poznavanjem ovih uverenja možemo bolje razumeti zašto se ljudi ponašaju na određene načine. A promenom ovih uverenja dolazi i do željenih promena ljudske osećajnosti.
Tako, na primer, ljudi koje drugi doživljavaju kao nasilne, preke ili impulsivne osobe često imaju uverenje da moraju, kada njihova emocija dobije određeni intenzitet, da urade nešto u skladu sa emocijom. Ako su vrlo ljuti, moraju da udare. Takav način funkcionisanja pre ili kasnije stvara velike probleme u životu. Oni nemaju doživljaj da su odgovorni za reakciju, pa samim tim ne smatraju da su krivi za posledicu. Veruju da je za njihovu reakciju ili kriva sama emocija, afekt, ili da je kriva druga osoba koja ih je svojom provokacijom „naterala” da postanu nasilni.
Sasvim neočekivano, isto uverenje da se emocije ne mogu kontrolisati imaju i oni ljudi koji su preterano kontrolisani. Oni veruju da kada bi samo malo popustili u svojoj kontroli, da bi se pojavila situacija u kojoj bi „proradila” njihova nasilna i divlja priroda, zbog čega se neprestano pojačano kontrolišu. Kod njih možemo primetiti veliki kontrast između njihove ličnosti koja se nikada ne ljuti i njihove fantazije o velikoj količini neobuzdane, iracionalne i destruktivne agresivnosti koju nose u sebi.
U stvarnosti se ljudi mogu kontrolisati. Iako su njihove emocije odgovor na određene događaje, ljudi su ti koji su odgovorni kako su te događaje shvatili i vrednovali, te koji su način izabrali da izraze emociju. 
Kada osećamo neku emociju, ma koliko ona bila snažna, mi uvek biramo kako ćemo je izraziti. Kakav nam je izbor? Možemo odlučiti da emociju ne izrazimo i ne pokažemo drugima. Možemo odlučiti da je izrazimo samo neverbalno kroz izraz lica ili držanje tela. Možemo je izraziti rečima, pri čemu biramo koje reči ćemo upotrebiti. Možemo je izraziti i kroz akciju koja je usmerena ka nekome ili nečemu. 
I zato je važno da ne opravdavamo ni našu malu ni veliku decu da su nešto uradila u afektu. Odgovorni smo za način na koji izražavamo emocije, zato što ga mi uvek biramo, bez obzira na to da li smo toga svesni ili nismo. Tek kada dete koje je nasilno naučimo tome, otvaramo vrata nenasilnoj komunikaciji.

Zapad je otvorio Pandorinu kutiju
Izgubivši u trenutku dobru četvrtinu svoje teritorije i svetskog uticaja 1991, Rusija se našla na pragu daljeg raspada, opasnosti koja je potrajala više od deset godina. Lokalni separatistički pokreti, često s terorističkim predznakom, delovali su u nacionalnim republikama Kavkaza, Povoložja, Istočnog Sibira. Ali, zahvaljujući Vladimiru Putinu, koji je postepeno sticao moć, država je opstala.
Takođe, zakon razvoja Rusije, kao i bilo koje druge imperije, glasi: bez razvoja centralističkih tendencija jača centrifugalna sila, i obratno. 
Obuzeta svojim problemima, moja država vene i slabi veoma brzo. Pri tome, ruska ekspanzija razlikuje se od američke – i nije suprotstavljena toliko američkoj 6. floti koliko sili suverenog duha, koji, kao što je poznato, „diše gde hoće”. U sovjetska vremena taj duh je bio komunizam, koji je svetu predstavila Moskva. U novije vreme taj duh je postao konzervatizam i pravoslavlje – ta jedinstvena istinska prirodna tradicija i kultura, vera i porodica, koje nedostaju savremenom svetu. Umesto komunističkog internacionalizma dolazi konzervativni internacionalizam, istinski savez država i naroda koji ne žele da žive po tuđim pravilima, dajući prednost zdrave porodične vrednosti zapadnom prihvatanju svega (agresivnoj tolerantnosti).
S bolom gledamo progon Rusa iz Uzbekistana, Letonije, Estonije, Moldavije, što u Rusiji izaziva pravedan gnev. Kada su Ruse iz srednje Azije ubijali zbog stanova, a američki savetnici se više interesovali za spoljnu politiku Kremlja, mi smo stidljivo ćutali. 
Kad su banditi iz NATO-a našu bratsku Srbiju, alter ego Rusije, bombardovali kasetnim bombama i osiromašenim uranijumom, mi smo i dalje (Jeljcin i Černomirdin) nemoćno ćutali. A kada su ce, učinivši herojski podvig, ruski specijalci iskrcali na aerodrom Slatina, u očekivanju transportera s ruskim desantom, predati su sopstvenim političarima koji su se žalosno pravdali zatvorenim vazdušnim prostorom susednih država. Sada je došlo vreme za odgovor.
Krim je samo početak. U najskorijem periodu bićemo svedoci ustanka u ruskim oblastima na jugoistoku Ukrajine, gde ne žele da priznaju nezakonitu vlast neofašista u Kijevu. U istoriji, ukoliko se važan presedan desio na Krimu to znači da će se zbiti i u Odesi, i u Donjecku. Priznavši jednostrano stanje na Kosovu, Zapad je otvorio Pandorinu kutiju za Južnu Osetiju i Abhaziju, a ove godine referendumi o samoopredeljenju biće održani u Škotskoj i Kataloniji.
Toliko hvaljenom „civilizovanom svetu” biće izuzetno teško da objasni zašto ne mogu žitelji Krima, a mogu Škoti. Vraćanje Krima u sastav Rusije na osnovu rezultata referenduma biće značajno i za druge regione. Ubeđen sam da će slični referendumi uskoro biti organizovani i u Pridnjestrovlju, Abhaziji, Južnoj Osetiji. Američki trend evropske regionalizacije suprotstavljen je procesu centralizovanog povratka ruskih zemalja. Pod parolom „Krim hoće kući” taj proces je već počeo. Više od toga, mogućnost povratka Krima posle 23 godine ukrajinske „nezavisnosti” i posle skoro 60 godina predaje istoga iz RSFRS u CSSR – to je direktan signal i Srbima: Kosovo je moguće povratiti. Princip koji je izneo najuticajniji čovek na svetu na konferenciji za novinare – „Ako može KiM, može i Krim” – ima efekat ogledala: ako je moguće vratiti Krim, moguće je vratiti i KiM. Srpski svet, jednako kao i ruski, koji je preživeo raspad i stagnaciju, sada mora da se objedini oko narodne ideje. Ta ideja, posebno aktuelna posle pokušaja destabilizacije Republike Srpske i opasnosti narušavanja njenog suvereniteta, može da objedini sve Srbe, bez obzira na pojedinačne političke stavove. Danas, uoči referenduma na Krimu i izbora u Srbiji, trenutak je da se i o tome progovori i distancira od evroatlantskih defetista.
Većeg jedinstva jedne nacije, kao sada u Risiji, odavno nije bilo – čak se ni olimpijada i sportske pobede proteklih godina ne mogu uporediti sa time. Jer, jedna stvar su igre, a druga – ozbiljan život.
Politikolog, Moskva

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Novi bolidi šansa za svrgavanje Fetela
Glavna pretnja šampionatu Formule 1, jednom od retkih globalno priznatih takmičenja, jeste monotonija: zajednička vladavina Sebastijana Fetela i Red Bula traje već četiri godine pa je tako ovosezonska revolucionarna promena bolida došla u poslednji čas. Brojke o padu popularnosti (čitaj priliva novca) za 2013. su neumoljive: u odnosu na 2012. čak pedeset miliona gledalaca uz tv prijemnike manje, ili ukupno 450.000.000.
A da je četvorostruki uzastopni svetski prvak (do svih lovora stizao kao najmlađi, uz još pregršt raznoraznih naj, naj) većini dosadio govori i podatak da ga je prošle godine i u rodnoj Nemačkoj posmatralo 8,7 odsto (još uvek respektabilnih 31.300.000) manje zaljubljenika u brzine.
Najbrže svetsko nadmetanje je od svog početka 1950. iz godine u godinu veoma uticalo na uvođenje niza novih rešenja u automobilsku industriju kao što su poluautomatski prenos, disk kočnice, pogon na četiri točka, elektronsko upravljanje obrtnim momentom, aktivno ogibljenje, poboljšanje sigurnosti, snimanje podataka rada u toku vožnje, lake konstrukcije, usavršavanje guma...
Sada je ponovo reč o kvalitativnoj promeni: 2013. predstavljala je kraj jedne ere pošto su agregati od 2.000 kubika (u upotrebi bili od 2006) otišli u istoriju, a prvi put „pod haubom” su se našli novi motori od 1,6 litara sa turbo punjačem.
Motori jesu najvažnija, ali ne i jedina promena – izmene su pretrpeli i izgled školjke bolida, sistem za obnovu energije (KERS je posto ERS sa dva električna motora), menjač (osam brzina zameniće sedam), svaka ekipa umesto dosadašnjih 160 kg goriva po trci će moći da potroši maksimalno 100 (Luka di Montecemolo, legendarni vođa Ferarija, kaže da će sada vozači „više ličiti na taksiste jer će se truditi da čuvaju gorivo”) i da koristi ukupno pet (ranije osam) motora po bolidu u sezoni, minimalna težina automobila je sa 642 povećana na 690 (sa gorivom i vozačem), smanjiće se brzina u pit lejnu, itd.
Pravilo o najmanjoj težini izazvalo je i još uvek izaziva lavinu protesta jer pored motora kada se pod školjku bolida ubace i ostale novotarije, postalo je jasno da će oni lakši za volanom imati još veću prednost nego do sada u odnosu na one krupnije. Ili, drugim rečima, tehnikalije će „pojesti” sav raspoloživ kilogramski prostor a činjenice u Formuli 1 su neumoljive: jedan kilogram oduzima na trci po krugu 0,035 sekundi. Matematika je prosta: ako je vozač „iks” težak 68 a „ipsilon” 74 kilograma onda je jednoj vožnji od starta do cilja ovaj prvi u vremenskoj prednosti od 0,2 sekunde.
Oni veliki timovi, poput Red Bula, Ferarija, Mercedesa ili Meklarena imaju budžet od oko 300.000.000 evra (finansijski podaci od svih profesionalnih sportova najbolje su čuvana tajna baš u Formuli 1), dok oni na začelju karavana potroše na godišnjem nivou između 50.000.000 i 60.000.000 evra.
Na sva tri predsezonska testiranja (jedno u Španiji i dva u Bahreinu) u prvom planu su bili Mercedes, Vilijams (najveće iznenađenje posle katastrofalne prošlogodišnje sezone), Ferari (uz Fernanda Alonsa, šampiona 2005. i 2006, umesto Felipea Mase koji je otišao u Vilijams, za volanom „Crnog konja” biće Kimi Raikonen, najbolji 2007), pa Meklaren (Dženson Baton najbrži 2009. i jedan od trojice debitanta Danac Kevin Magnusen), a onda Fors Indija, dok je šampionski „Crveni bik” muku mučio sa Renoovim motorom (ekipe koriste još Mercedes i Ferari, a od 2015. priključiće se i Honda) izvezavši na stazama značajno manji broj kilometara od konkurencije.
Uoči sutrašnjeg starta prvenstva u Melburnu za „Veliku nagradu Australije” kladionice su kao jasne favoriti istakle Mercedesov dvojac u sastavu Luis Hamilton (prvak 2008, uoči današnjih kvalifikacija bio je najbrži na treningu) i Niko Rozberg (bio drugi tik za klupskim kolegom). Za one koji baš žele da se kockaju sa svojim novcem (prevedeno na srpski da ga bace) i jure „džek pot” dušu su dali Maks Čilton i Žil Bjanki (Marusija) sa kvotama od po 5000 – 1!
Sebastijan Fetel je prva dva treninga na uličnoj stazi „Albert park” izvezao bolje nego što je iko mogao i da pomisli posle prikazanog u tri testiranja. On kaže da „na početku ne očekuje ništa spektakularno” i da će tek posle „tri, četiri trke znati i on i ekipa čemu mogu da se nadaju u nastavku”. Kao i ranijih godina (bolidi su mu se zvali „Keti”, „Lišius Liz”, „Ebi” po čuvenom albumu „Ebi roud” Bitlsa čiju muziku najviše voli da sluša) i sada je svom bolidu nadenuo ime – „Suzi”.
A šta je u profitnom smislu Formula 1 i koliki je to posao objašnjava i jedan od dostupnih podataka da je prosečna cena najjeftinijih karata na 19 trka 124 evra a najskupljih, bez loža naravno, 900 evra...

Pola veka od prvog osvajanja Evrope
Danas se navršava pola veka od kako je prvi klub iz Srbije postao prvak Evrope. To je pošlo za rukom Partizanu osvajanjem prvog Kupa šampiona za vaterpoliste.
Podvig je ostvaren u Zagrebu, gde su „crno-beli” bili domaćini, jer Beograd u to vreme nije imao pokriveno plivalište. 
Klupsko takmičenje za šampiona Starog kontinenta uveo je Biro Evropske plivačke federacije 7. juna 1963. na predlog mađarskog saveza, čiji se predstavnik, međutim, kasnije nije prijavio. 
Kvalifikacije u kojima su učestvovali državni šampioni odigrane su u Italiji i Istočnoj Nemačkoj od 21. do 23. februara. S takmičenja u Napulju pravo da igraju na finalnom turniru stekli su Partizan, Kanotijeri (Italija) i Duizburg (Zapadna Nemačka), a u Magdeburgu Dinamo (SSSR), Dinamo (Istočna Nemačka) i Legija (Poljska).
Odluka da je šampion Jugoslavije domaćin saopštena je u petak, 6. marta 1964. Određeno je da se završni turnir igra od 13. do 15. marta te godine. Uoči finalnog turnira predsednik „crno-belih” Bjelić je procenio da će, „ako sve bude normalno”, prvak Evrope da bude Partizan ili moskovski Dinamo u čijoj ekipi „samo dvojica nisu igrali za reprezentaciju SSSR”.
Moskovljani su uzeli pojačanja iz svog imenjaka iz Tbilisija, a „crno-beli” su od pozajmili Bonačića od zagrebačke Mladosti, s kojom su vežbali uoči turnira. U ekipi su imali i Jankovića, koji je ranije iz tog kluba prešao kod njih, a on je smatrao da je bazen u Zagrebu manjih dimenzija od normalnih i da to može da smeta najviše njemu i Sandiću. Kao favorite za prvo mesto trener Čukvas, koji je ujedno bio i igrač, naveo je oba Dinama, koje je predstavio kao reprezentacije SSSR i Istočne Nemačke i zbog toga je govorio da bi drugo mesto bio veliki uspeh za Partizan.
Najveći optimista bio je Branislav Živković, koji je to ovako obrazložio u listu „Sport”:
– Bićemo prvi! Mi smo odlično pripremljeni, a tu je i naša publika.
Prvi finalni turnir Kupa šampiona je svečano otvoren u petak, 13. marta 1964, u 18,30 č. Posle toga je odigrano prvo kolo: Dinamo (SSSR) – Duizburg 7:3, Dinamo (DRN) – Legija 14:3 i Partizan – Kanotijeri 6:2 (strelci za „crno-bele” Sandić 2, Janković 2, Čukvas iz penala i Perišić).
Dan kasnije su odigrana dva kola – pre podne Duizburg – Kanotijeri 4:0, Partizan – Legija 6:0 (Sandić 4 od toga jedan s igračem manje i Janković 2) i Dinamo (SSSR) – Dinamo (DRN) 8:5, a po podne: Dinamo (DRN) – Duizburg 7:4, Kanotijeri – Legija 5:4 i Partizan – Dinamo (SSSR) 4:3 (Bonačić, Janković 2 i Sandić).
Poslednjeg dana najpre su igrali: Dinamo (SSSR) – Legija 5:1, Partizan – Duizburg 7:2 (Sandić 2 od toga jedan s igračem manje, Janković 2, Čukvas 2 pri čemu jedna iz četverca i Bonačić s igračem manje), i Dinamo (DRN) – Kanotijeri 5:2, a na kraju Duizburg – Legija 6:5, Dinamo (SSSR) – Kanotijeri 6:2 i Partizan – Dinamo (DRN) 4:3 (Janković 2 i Sandić 2).
Partizan je bez izgubljenog boda postao prvak Evrope (10 bodova), drugi je bio moskovski Dinamo (8), treći magdeburški Dinamo (6), četvrti Duizburg (4), peti Kanotijeri (2), a poslednja je bila Legija (bez bodova). Najbolji strelac je bio Vos (Dinamo, Magdeburg) sa 12 golova.
Vlado Bjelić, koji je 12 godina, od obnavljanja kluba, vodio Partizan, posle pokoravanja Evrope, ovako je opisao taj pohod:
– Upregli smo se u velika kola i izgurali ih na vrh brda. Put je vodio kroz Zonsku ligu, Srpsku ligu, kroz kvalifikacije... Trebalo je prvo pobeđivati u Negotinu, u Somboru... Dobri odnosi s mesnim rivalom Crvenom zvezdom bila je takođe jedna od komponenata uspeha. Mladost iz Zagreba izašla nam je u susret. Pomogli su nam u organizaciji. To je lep primer dobre saradnje najvećih rivala u jednom sportu. 
Za našu ligu je kazao da je najkvalitetnije klupsko takmičenje u svetu i da će možda biti teže da se u domaćoj konkurenciji sačuva titula, nego da se pobeđuje u međunarodnoj (od 1964. do 1976. Partizan je šest puta bio prvak Evrope, a Mladost četiri). Sadašnja srpska liga po tome podseća na ondašnju jugoslovensku (Crvena zvezda je prošle godine pobedila u Ligi šampiona, a „crno-beli” četvrti).
Partizan je u ono vreme upoređivan s Realom u fudbalu (od 1956. do 1966. šest puta osvajač Kupa šampiona). Dugo čekanu sedmu titulu naš najuspešniji klub je osvojio 2011, a i sada je u trci za to uprkos velikim finansijskim teškoćama.

Zvezda želi da probije psihičku barijeru
Na „Marakanu” stiže kragujevački Radnički (danas, 17 č) sa čije je klupe, posle debakla od Partizana (5:0) u prethodnom kolu, otišao trener Radmilo Ivančević. Grupa iskusnih igrača u Beograd dolazi sa namerom da popravi utisak, ali i da pokuša da iznenadi „crveno–bele”. Toga su svesni svi u Ljutice Bogdana, a trener Slaviša Stojanović traži od svojih fudbalera da od prvog minuta pruže maksimum:
– Nova utakmica, novi ispit, nova dokazivanja. Moramo ući u meč bolje, agresivnije, kompaktnije od prvog minuta, nešto nalik igri iz drugog poluvremena protiv Napretka. Naspram nas imaćemo iskusnu ekipu, koja će znati da iskoristi svaki trenutak nepažnje, međutim ako ponovimo nivo igre kakav umemo, neće biti problema.
„Crveno–beli” ne mogu da računaju na Marka Petkovića, zbog suspenzije, ali to nije jednini kadrovski problem sa kojem se suočava slovenački strateg:
– Tokom nedelje smo probali sa par alternativa. Ne bismo imali previše dileme da nemamo dodatne kadrovske komplikacije, posebno na poziciji štopera, gde situaciju otežavaju povrede Krnete i Martinovića, dok su i Pavićević i Kelhar tokom nedelje trenirali smanjenim intenzitetom. Probaćemo da nađemo iznuđeno rešenje, imamo još današnji trening, pa ćemo odlučiti ko će pokriti deo trenera kraj desne aut linije.
Ne traži trener „crveno–belih” krivca u „slučaju Cilinšek”, ali priznaje da bi mu svakako posao bio olakšan da u timu ima i iskusnog defanzivca:
– Ne bavim se time. U krajnjem slučaju ko god da je kriv, to je sada prošlost. Samo želim da pokušamo da nađemo rešenje, ukoliko je uopšte moguće da zaigra.
Stojanović se slaže sa konstatacijom da Crvena zvezda ima ozbiljne padove u igri tokom meča:
– Sigurno da ne igramo kako želimo, pružamo protivniku dosta prostora. Takođe imamo neku vrstu psihološke barijere i opterećenja. Pritisak je ogroman i uočljiva je razlika kako igramo na prijateljskim utakmicama i na takmičarskim, pa čak i na treningu. Moramo probiti tu barijeru i na taj način olakšati sebi.
U tim se vraća potpuno oporavljeni Miloš Ninković, koji je ponovio da ekipa mora pružiti maksimum na svakom meču:
– Ne možemo pobediti sa pola snage nijednu ekipu u ovoj ligi. Ako uđemo u duel maksimalno, niko nam ne može parirati, u suprotnom svako je za nas težak protivnik.
Priznaje Ninković da je pred utakmicu sa Napretkom osećao strah zbog povrede i da iz tog razloga nije bio na treneru od prvog minuta:
– Nisam bio psihološki spreman. U kratkom periodu sam imao dve iste povrede i iz tog razloga sam, u dogovoru sa trenerom, krenuo meč sa klupe. Sada je situacija dosta bolja, dobro sam radio tokom nedelje, nema straha u toj meri i verujem da ću danas moći da ekipi pomognem od prvog minuta.
Stojanović stiže Zengu i Pižona
Ukoliko Zvezda danas pobedi, biće joj to deveti uzastopni trijumf u prvenstvu, a trener Stojanović bi se po broju uzastopnih pobeda, na drugom mestu, izjednačio sa Italijanom Valterom Zengom i četvrtom Zvezdinom zvezdom Vladimirom Petrovićem.
– Zaista nisam znao za taj podatak, međutim ne razmišljam o tome. Bitno je kako ćemo završiti na kraju sezone – rekao je Stojanović.
Enigma Krneta
Zvezda je prolećni deo počela bez odbrambenog igrača Jovana Krnete (21) koji je jesenas bio nezamenljiv. U prvi mah se činilo da povreda nije ozbiljna.
– Juče je imao još jedan pregled i snimanje, mišljenja lekara su podeljena. Povreda Krnete je trenutno enigma – objasnio je trener Stojanović.
Kragujevčani ne dolaze turistički
Za težak poraz od Partizana prethodnog vikenda (5:0) ceh je platio trener Radmilo Ivančević, pa će ekipu Radničkog danas voditi dosadašnji pomoćni trener Dušan Đorđević.
– Prvo bih u ime svih igrača želeo da zahvalim, sada već bivšem treneru Ivančeviću na dosadašnjoj saradnji. Igramo protiv Zvezde, svi znamo kakav je to klub i sa kakvim renomeom. Nećemo ići da se branimo i sa belom zastavom. Verujem da ćemo se vratiti sa pozitivnim rezultatom iz Beograda. Utakmica sa Partizanom nas jeste poljuljala, ali za vikend imamo priliku da sve to ispravimo. – istakao je Vladimir Bubanja, štoper Radničkog.

Na Vračar po bodove
Fudbaleri Partizana biće sutra gosti Rada, na stadionu Obilića na Vračaru (14.30 č). Pred duel s timom koji je poslednji na tabeli, s 25 bodova manje od „crno-belih”, šef stručnog štaba šampiona Marko Nikolić je izjavio:
– Stadion na Vračaru je specifičan fudbalski objekat. Imam dosta iskustva igranja na njemu. Očekuje nas još jedna finalna ili kvalifikaciona utakmica. Takva će biti svaka do kraja prvenstva. Iza nas je dobra radna nedelja i puni samopouzdanja ulazimo u ovaj meč.
Nikolić poštuje klub u kojem je, kako sam kaže, radio dve decenije:
– Nisam siguran da bi nam bilo lakše da se utakmica igra na Banjici. Mnogo vremena proveo sam u Radu u raznim ulogama. Klub je u tom periodu ostvario brojne uspehe i rekorde. Bio sam ljubimac navijača. Kada sam vodio Vojvodinu nisam imao problema. Ne znam kako će me dočekati ovog puta.
O „građevinarima” je rekao:
– Rad više nema ekipu kao jesenas, kada je u njoj bilo sijaset mladih fudbalera. Sada je to skup iskusnih igrača sa internacionalnim iskustvom i sa mnogo utakmica u nogama u našoj ligi. Analizirali smo ih i u određenoj meri ćemo im se prilagoditi. Prava su takmičarska ekipa, kojoj po kvalitetu ne pripada poslednje mesto. Motivisani su, ali ne mogu da žele pobedu više od nas. Želimo da nametnemo svoj stil igre i pobedu po svaku cenu.
Ponovio je da bivšem klubu želi da ostane u ligi, kao i da bodove traže od narednog kola i dodao:
– Nemamo razloga za opuštanje. Ne možemo svaki put u gostima da pobedimo s 5:0. Očekuje nas rat i prava rovovska borba za svaki pedalj terena.
Nikolić je naglasio da nije lako svaki put pobediti:
– I dalje želim da dobijemo sve utakmice do kraja prvenstva. To je cilj. Da li je lak i realan? Lak nije, a da li je realan ne znam.
Na pitanje da li Partizan može bolje od izdanja u Kragujevcu prethodnog vikenda, odgovorio je:
– Duboko verujem da može. Ovo kažem na osnovu rada na treninzima, pripremama, dosadašnjim utakmicama. Želja da budemo bolji je normalna. Što se tiče rezultata teško je da može mnogo bolje, ali što se tiče igre može i biće.

Sutra derbi na „Old Trafordu”
Fudbaleri Mančester junajteda i Liverpula sastaće se sutra na „Old Trafordu” u derbiju 30. kola Premijer lige (Sport klub 1, 14.30 č). Ovo će biti susret klubova koji su osvojili najviše titula prvaka Engleske, Junajted je bio šampion 20 puta, a prestigao je upravo „crvene” koji su pre njega vodili sa 18 titula.
Gost nije izgubio meč u domaćem šampionatu od kraja decembra kada ih je pobedio Čelzi sa 2:1. Od tada ima sedam pobeda i dva remija i ponovo je u trci za titulu koju čeka 24 godine. Sa druge strane „crveni đavoli” imaju 18 bodova manje i utakmicu manje od lidera pa je titula za njih izgubnjena. Mančester je za vikend pobedio Vest Bromvič sa 3:0 dok je Liverpul savladao Sautempton istim rezultatom.
Kapiten Mančestera Nemanja Vidić će na leto pojačati Inter, a prema pisanju ostrvskih medija na taj potez bi mogao da se odluči i Robin van Persi i još neki igrači ako se klub ne plasira u Ligu šampiona. Trenutno Junajted zauzima šesto mesto i po svemu sudeći će sezonu završiti bez trofeja jer je ispao iz FA i Liga kupa, dok je u prvoj utakmici osmine finala Lige šampiona izgubio od Olimpijakosa sa 2:0.
Vejn Runi će imati poseban motiv sutra jer je igrao u Liverpulovom gradskom rivalu, Evertonu, i nikada nije krio da ne voli današnjeg protivnika.
– Teško je kada vidite da ide dobro Sitiju i Liverpulu. Nismo dobri ove sezone. Međutim, to je razlog više da se vratimo tamo gde nam je mesto. Moramo da nastavimo da radimo, napredujemo i završimo jači sezonu. Kao ekipa i tim nismo bili ove sezone dovoljno dobri i prvo na tome moramo da radimo. Nakon što je Aleks Ferguson otišao posle 26 godina, bilo bi promena ko god da je došao. Mislim da igrači moraju bolje. Nadam se da možemo da završimo sezonu među četiri najbolje ekipe – izjavio je Runi.
Liverpul beleži odlične rezultate pre svega zahvaljujući odličnom tandemu Luis Suarez – Danijel Staridž koji se nalazi na vrhu liste strelaca Premijer lige. Urugvajac je prvi sa 24 pogotka iako je propustio prvih pet utakmica zbog suspenzije, dok je Englez postigao 18 golova.
– Kada igrate za Liverpul uvek postoji pritisak i situacija se neće promeniti do kraja sezone. Mislim da je naš tim sposoban da izdrži pritisak u trci za šampionsku titulu, a to smo pokazali više puta ove sezone. Imali smo neke odlične rezultate i još smo u dobroj poziciji, ali je dug put do titule. Moraćemo da pobeđujemo u duelima sa direktnim konkurentima – rekao je fudbaler Liverpula Danijel Ager.
Susret ove dve ekipe u prvom delu sezone završen je pobedom Liverpula od 1:0, a strelac jedinog pogotka je bio Staridž u 4. minutu.
U londonskom derbiju sastaće se Totenhem i Arsenal na „Vajt Harh Lejnu”. Domaćinu je pobeda potrebna da bi ostao u igri za četvrto mesto koje vodi u Ligu šampiona, dok gost i dalje ima šansu da osvoji titulu. „Sparsi” su u četvrtak izgubili od Benfike sa 3:1 u prvoj utakmici osmine finala Lige Evrope. „Tobdžije” su u utorak odigrale nerešeno sa Bajernom, ali su zbog poraza u prvom meču ispali ispali iz Lige šampiona.

Balanser na žici
Čudan osećaj danas...
Možda zbog jedne čaše više od sinoć, neopreznog čačkanja po prošlosti, zaostalih ritmova koji se još  vrzmaju po glavi i po neke rime koja podseća na prošlost…   
Druženja sa „našima” ovde kao da su se proredila i kad se dese, ostavljaju neki neodređeni gorko-bljutav trag.
Kao talog lošeg vina u ustima.
Kao neki pritajeni nemir koji se jednostavno uvukao, ta neka poluseta koja traži pažnju a ne nudi ništa sama po sebi.
Gledam kroz prozor, sunčan prohladan dan,  neka deca se igraju u parku. Bezuspešno vraćam pogled na monitor, klimam odsutno glavom na kolegino obraćanje.
Polako odustajem i predajem se. Zurim kroz prozor i čekam da prođe. ..
Priča je klasična…
Otišao,evo ima već deceniju - dve, intelektualno možda i ranije. Prva faza patnje i nostalgije, onda prvih nekoliko petogodišnjih planova tipa posao, porodica, krediti, razne obaveze... 
Rane od odlaska zacelile da kažem dobro, nade u neka velika ostvaranje presahle.
Put izgleda još dug, ni kraj mu ne nazirem, ali ide nekako nizbrdo. Nije da se nešto pogoršava, naprotiv, već  mereno prema uloženom naporu  koji se smanjuje da bi se nekako dokopao obale drugog dana, nedelje, meseca, godine… Sve ide nekako samo po sebi.
Stari se, rekli bi, i taj pogled iz nove perspektive je verovatno univerzalan. U dijaspori , čini mi se, ipak malo specifičan. 
Ovde starim, a moj dvojnik tamo „dole” još uvek u svojim najboljim godinama, zastao negde na pola puta….
I ne pomažu tu mnogo višegodišnja razuveravanja u vidu poseta, razgovora, traženja…
Nit je prekinuta, a kontakt je nemoguć.  
I kao da mi se svaka misao kao eho vraća kroz hodnike godina, eho od onoga drugog, već izbledelog „ja”.
I tako kroz taj eho kao da komuniciramo, on tamo negde večiti rob mladosti, iluzija i iritirajuće zastale stvarnosti,ja ovde osuđen na život smrtnika, kao u nekom drugom poklonjenom životu, ali bez korena i spokoja.
Dvojnici koji to u stvari nisu, fikcije nastale životnom igrom, rezom, jednom i zauvek.
Balanseri na žici koji se traže, gde bi pad za obojicu bio bezbolan: za njega u jedinu moguću izvesnost a za mene svejedno na koju stranu jer podjednako pripadam i tamo i ovde.
I kao u „Sabirnom centru” Gorana Markovića kad ostareli sin susreće još uvek mladog oca – verovatno bi i naš susret bio prazan jer se ne bi razumeli. Jer reči imaju samo ono značenje koje im naša duša da, a naše duše su baš kao i tela već odavno razdvojene.
Gotovo.
I opet ta nepotrebna, bolno smešna patetika koja me trgne, vraća u realanost i prekida nit jalovih misli. Opet osećaj stida posle besciljnog lutanja stazama prošlosti.
Gledajući sa strane,  prilično smešno i jadno, pogotovo za ljude sastavljene iz  „jedno dela” i sa nepokidanom životnom pričom. 
A možda se se i oni traže sa nekim fiktivnim dvojnicima, nastalim u trenutku davno donete odluke da se ne ide i ostavljenih tako diljem svetskog šara.
Tešim se da je prošli put sve trajalo duže, valjda se vremenom i to stišava i nestaje…
Evo već polako razaznajem slova i reči na monitoru i polako ispraćam tu nelagodu u vidu „polusete”, bar za sada.
Vraćam se u realnost.
Ili što reče Remark: Kajanje je najbeskorisnija stvar na svetu. Ništa se ne može popraviti, ništa se ne može promeniti. Život nije imao nameru da nas učini savršenim. Ko je savršen spada u muzej.
Do nekog novog susreta u hodnicima sećanja.
Dejan, Berlin

Nikolić: Srbiji mnogo znači prijateljstvo sa Emiratima
Predsednik Srbije Tomislav Nikolić juče je u razgovoru s ministrom spoljnih poslova Ujedinjenih Arapskih Emirata šeikom Abdulahom bin Zajedom el Nahjanom istakao da Srbiji mnogo znači prijateljstvo s njegovom zemljom. 
Kako je saopštila pres služba predsednika Srbije, Nikolić je izrazio zadovoljstvo odlukom dve vlade o otvaranju diplomatsko konzularnog predstavništva. „Mi smo stabilizovali Srbiju i doprineli političkoj stabilnosti u celom regionu”, istakao je Nikolić i dodao da je ekonomski jaka Srbija „garant jakog i stabilnog Balkana”. Po njegovim rečima, deca u Srbiji „više ne moraju da se plaše rata, ali još mogu da se plaše siromaštva”, te je zadatak vlasti u Srbiji da taj strah otkloni. Komparativne prednosti za investitore iz UAE su, kako je kazao, geografski položaj Srbije, odlična radna snaga i perspektiva prijema u Evropsku uniju. 
Šeik Abdulah bin Zajed el Nahjan čestitao je Nikoliću i rukovodstvu Srbije zbog veoma brze i efikasne stabilizacije regiona i doprinosa pomirenju među zemljama koje su ranije ratovale. On je izrazio očekivanje da će EU što pre priključiti Srbiju i ocenio da bi to bila garancija mira, prosperiteta i stabilnosti celog regiona. „Postoje brojne mogućnosti za dugoročnu saradnju u oblasti poljoprivrede, industrije, avijacije, ali i infrastrukture i turizma”, istakao je ministar spoljnih poslova UAE, a prenela Beta.
Gost iz Emirata juče je razgovarao i sa premijerom Ivicom Dačićem, ministrom spoljnih poslova Ivanom Mrkićem, kao i sa ministrom odbrane Nebojšom Rodićem. 
Mrkić i šeik Abdulah bin Zajed el Nahjan potpisali su tri međudržavna sporazuma, o vazdušnom saobraćaju, o osnivanju mešovitog komiteta za međudržavnu saradnju i o ukidanju viza za imaoce diplomatskih i službenih pasoša. „Nastojimo da razvijamo područja koja su pod velikom presijom i nemaštinom”, rekao je El Nahjan i nastavio da je „Balkan poslednje dve decenije mnogo propatio i obaveza je međunarodne zajednice da ulaže u njega”. „Srećni smo što smo partneri i Srbiji, i Albaniji, i Kosovu, i Bosni i Hercegovini. Partnerstvo proizlazi iz našeg poštovanja tih naroda”, rekao je El Nahjan, koji je u četvrtak posetio Kosovo. Nahjan je, kako je prenela Beta, u Prištini izjavio da je ponosan što su Emirati doprineli priznanju nezavisnosti Kosova, a šef kosovske diplomatije Enver Hodžaj je zbog toga zahvalio Emiratima. 
Ministar Mrkić, koji je sa Nahjanom razgovarao o novim mogućnostima za zajedničke projekte u poljoprivredi, aviosaobraćaju, energetici, informacionoj tehnologiji, infrastrukturi, trgovini, rekao je da Srbija smatra Emirate „izuzetno važnim prijateljem i partnerom” i da je snažno opredeljena za još dublje i prisnije veze. On je posebno istakao kredit od jedne milijarde dolara Emirata Srbiji.
U razgovoru ministra Rodića sa ministrom UAE konstatovano je da dosadašnji razvoj odnosa između dve zemlje predstavlja odličnu osnovu za intenziviranje saradnje u oblasti odbrane. 
Na sastanku, kome je prisustvovao i ambasador UEA Abdulaziz Naser Al Šamsi, istaknuto je i da su uspostavljeni „i početni oblici saradnje na nivou vojnobezbednosnih agencija, Vojne policije i specijalnih jedinica, kao i u oblasti informaciono-komunikacionih tehnologija i sajber odbrane”. U narednom periodu, saglasile su se dve delegacije, potrebno je razmotriti i mogućnosti saradnje u oblasti vojnog obrazovanja i medicine, navelo je Ministarstvo odbrane u saopštenju na svom sajtu, koje je preneo Tanjug.

Šabas: Da je živeo duže, Tuđman bi bio optužen za genocid
Da je živeo duže, hrvatski predsednik Franjo Tuđman bi se možda našao pred međunarodnim sudom, optužen za genocid, konstatovao je juče, na kraju prve runde javne rasprave pred Međunarodnim sudom pravde, po međusobnim tužbama za genocid između Hrvatske i Srbije, profesor Vilijam Šabas, član pravnog tima Srbije. On je brionski sastanak Tuđmana sa hrvatskim generalima, na kome je isplanirana vojna akcija „Oluja”, uporedio sa konferencijom u Vansiju, na kojoj su, u februaru 1942, visoki nacistički oficiri kovali zaveru za uništenje Jevreja, skrivajući tu nameru eufemizmom „konačno rešenje”. Šabas je, odgovarajući na tvrdnju Hrvatske da je na Brionima planirana legitimna vojna operacija u cilju proterivanja srpskih vojnih snaga, a ne civila, naglasio da „nema dileme da je ’Oluja’ planirana na sastanku kriminalaca”, te da su planirani „zločinački akti”.
On se osvrnuo i na oslobađajuću presudu koju je komandantu „Oluje” Ante Gotovini izreklo Žalbeno veće Haškog tribunala. Kako je istakao, takva odluka je doneta iako nisu bili osporeni nalazi iz prvostepene presude o raširenim zločinima nad Srbima, kojom je Gotovina bio osuđen na 27 godina zatvora. Šabas je podsetio i na reči jednog od dvojice sudija koji su se usprotivili takvoj odluci, a koji je ocenio da ta presuda nema nikakve veze sa pravdom.
Dokazujući kontratužbu da je Hrvatska počinila genocid nad srpskim stanovništvom Krajine, zastupnik Srbije Vejn Džordaš je, kako prenosi Beta, rekao da je predsednik Tuđman, vođa Hrvatske i vladajuće Hrvatske demokratske zajednice i vrhovni komandant oružanih snaga, video genocid kao „rešenje za dugotrajni problem Srba iz Republike Srpske Krajine”. Pozivajući se na Tuđmanovu knjigu „Bespuća povijesne zbiljnosti”, on je ocenio da je Tuđman video genocid kao „pragmatično rešenje međunacionalnih sukoba”.
U ostvarenju genocidnog plana, srpsko stanovništvo je, kako je rekao Džordaš, tokom „Oluje” podvrgnuto „raširenom i sistematskom ubijanju, fizičkim i mentalnim povredama i životnim uslovima smišljenim da dovedu do fizičkog uništenja”.
„Sve srpsko bilo je spaljeno ili uništeno na vrhuncu nasilja koje je bilo bez motiva, ali razarajuće. To nasilje je, na strašan način, reklo sve o nameri u srcu ’Oluje’”, podvukao je Džordaš, citirajući izveštaje međunarodnih organizacija.
U završnom delu obrazlaganja srpske protivtužbe, Saša Obradović, glavni pravni zastupnik Beograda, ponovio je da Srbija nije želela ovaj proces, već da je na njemu insistirala Hrvatska. „Samo zato smo odlučili da na tužbu uzvratimo kontratužbom... Mi kažemo: nije bio naš izbor da se nađemo pred sudom, ali ako druga strana insistira, i mi imamo nešto da kažemo u ovom sporu”, rekao je Obradović, dodajući da je protivtužba Srbije mnogo jača od tužbe Hrvatske.
„Obim nasilja u operaciji ’Oluja’, broj žrtava u ograničenom vremenu i posledice po život napadnute grupe ne mogu se uporediti ni sa jednim od masovnih zločina opisanih u tužbi Hrvatske, koja pokriva period od pet godina”, podvukao je Obradović.
Glavna rasprava biće nastavljena u haškoj Palati mira 18. marta, kada će Hrvatska odgovarati na protivtužbu Srbije. Druga runda razmene argumenata biće, uz pauze, održana od 20. marta do 1. aprila. Protekle sedmice, pored Obradovića, Džordaša i Šabasa, u Hagu su u ime Srbije govorili i profesori Andreas Cimerman i Kristijan Tams iz Nemačke i srpski advokat Novak Lukić te Dušan Ignjatović, bivši šef vladine Kancelarije za saradnju sa Haškim tribunalom.

Krajiški Srbi više ne postoje
„Nema povratka u prošlost kada su Srbi bili tumor koji se širio srcem Hrvatske, tumor koji je uništavao hrvatsko nacionalno biće i koji nije dozvoljavao hrvatskom narodu da bude gospodar u sopstvenoj kući”, rekao je 1995. godine bivši hrvatski predsednik Franjo Tuđman, a juče je te njegove reči pred sudijama Međunarodnog suda pravde citirao Saša Obradović, glavni pravni zastupnik Srbije u sporu sa Hrvatskom. Drugog dana obrazlaganja srpske protivtužbe pred ovim sudom UN, najveći deo vremena posvećen je iznošenju detalja o stradanju srpskih civila tokom akcije „Oluja” u leto 1995. godine. Hrvati su, kako je rekao Obradović, dokazali svoju genocidnu nameru masovnim ubistvima Srba tokom granatiranja Knina i drugih gradova u Kninskoj Krajini, artiljerijskim napadima na bespomoćne izbegličke kolone u Hrvatskoj i BiH, likvidacijom Srba, većinom starih i nemoćnih, koji su ostali u svojim domovima, i sprečavanjem povratka onih koji su morali da odu.
Pozivajući se na iskaze svedoka, Obradović je, kako prenosi Beta, detaljno opisao zločine nad krajiškim Srbima. Tako je kanadski general Unprofora Džon Lesli posvedočio da je na ulicama Knina 5. avgusta 1995. video „15 do 20 leševa”, a u gradskoj bolnici „veliki broj tela”.
Prema podacima centra Veritas, na koji se srpski tim juče pozivao, najmanje 70 osoba bilo je ubijeno u Kninu, većina u eksplozijama granata, a bar 15 Srba je, prema svedočenjima, bilo streljano. Veliki broj žrtava pao je u izbegličkim kolonama, pa je samo u koloni na putu Dvor na Uni – Glina stradalo 189 ljudi, od kojih su dve trećine bili civili. Podaci govore i da je oko dvesta hiljada srpskih civila pobeglo pred hrvatskom ofanzivom iz straha da će biti ubijeni i „istrebljeni”, a sudbina onih koji su ostali potvrdila je da je njihov strah bio opravdan. Obradović je kao primer za ove svoje reči naveo ubistva srpskih staraca u selima Grubori, Gošići i Varivode.„U mnogim selima, svi koje su hrvatske snage pronašle bili su pogubljeni. Zaključak je neizbežan: što je više Srba odlučilo da ostane kod kuća i sačeka hrvatske snage, više ih je bilo ubijeno”, rekao je Obradović i dodao da su posle razvrstavanja Unproforovih snaga hrvatske oružane snage izvele etničko čišćenje nad Srbima i u operacijama – „Maslenica”, „Medački džep” i „Bljesak”.
„Danas krajiški Srbi ne postoje”, zaključio je Obradović, čemu je u prilog naveo i rezultate popisa iz 1991. i 2011. godine u mestima masovnog stradanja Srba, koji jasno govore da su krajiški Srbi, kao grupa, fizički uništeni.
Osim navođenja konkretnih zločina hrvatskih snaga, Obradović je juče, citirajući izjave pojedinih hrvatskih zvaničnika i ličnosti iz javnog života iz devedesetih godina, objašnjavao atmosferu koja je tih godina stvorena prema Srbima. Tako je, kako prenosi Tanjug, citirao Šimeta Đordana, specijalnog izaslanika hrvatskog predsednika, koji je rekao da Srbi imaju „zašiljene glave i verovatno male mozgove”, dok je pak Tuđman na nacionalnoj televiziji izjavio da je „srećan što mu supruga nije ni Srpkinja ni Jevrejka”.
Svakako među najupečatljivijim izjavama koje opisuju mržnju Hrvatske prema Srbima jeste ona koju je dao direktor pozorišta Gavela Krešimir Dolenčić, koji je rekao da su Srbi „životinje s istoka”, poredio ih sa majmunima, a potom rekao da je njihova kultura primitivna i da bi ih trebalo „držati u ropstvu ili uništiti”.
„Ove izjave prevazilaze govor mržnje. One su bile direktan poziv na uništenje Srba. To je bilo navođenje da se počini genocid”, ocenio je Obradović i dodao da niko od pomenutih nikada nije za te izjave odgovarao niti ih je hrvatska strana ikad porekla. Prema njegovim rečima, sud bez upoznavanja sa istorijskom pozadinom sukoba neće moći da razume „spiralu zločina između Hrvata i Srba, koja se razvila i održavala dugo vremena, uprkos naizgled mirnom periodu u vreme socijalističke vladavine”.
Ako sud ne zna šta se događalo u Drugom svetskom ratu u Jugoslaviji, posebno u Nezavisnoj državi Hrvatskoj, onda, kako je istakao, neće moći da razume ni zašto je jedan hrvatski oficir ulazeći u Knin 1995. godine vojnom komandantu UN snaga rekao: „Čekao sam na ovo od 1945. godine.” Bez istorijskog konteksta sudu nećebiti jasno ni zašto je 1990. godine spaljeno dva miliona knjiga koje su napisali srpski autori, a koje su bile na ćirilici ili su se jednostavno bavile temom Jugoslavije. Obradović je podsetio sud da je Beograd uz protivtužbu dostavio i dokumentaciju o zločinima iz Drugog svetskog rata.
U zaključku svog izlaganja, on je naglasio da je oslobađajućom presudom generalu Gotovini, Haški tribunal potpuno potcenio značaj i značenje Brionskih transkripata, te da bi Međunarodni sud pravde trebalo bi da ispravi tu neodrživu situaciju i donese „nešto pravde” žrtvama „Oluje”.

Završena prva runda rasprave u sporu Srbija-Hrvatska
HAG – U Međunarodnom sudu pravde danas je izlaganjem srpskog pravnog tima završena prva runda usmene rasprave u sporu između Srbije i Hrvatske po uzajamnim tužbama za genocid na području hrvatske od 1991. do 1995. godine.
Predstavnici srpskog pravnog tima predstavili su tokom protekle sedmice protivtužbu Srbije u kojoj su detaljno opisani masovni zločini i genocid nad Srbima koji su izršile zvanične hvatske oružane snage na čelu sa državnim rukovodstvom predvođenim predsednikom Franjom Tuđmanom.
Šef pravnog tima Saša Obradović istakao je da u završnom govoru da Srbija nije želela da se nađe u ovom sporu pred sudom u Hagu već da pitanja iz konflikta rešava drugačijim mehanizmima, ali da je na tome insistirala hvatska strana.
Bez obzira na to, kako je naglasio, jasno je da je srpska kontratužba za genocid mnogo jača od hrvatske tužbe imajući u vidu količinu nasilja koju su hrvatske oružane snage počinile nad Srbima posebno tokom i posle operacije Oluja.
„Sve to ne može da se uporedi ni sa jednim masovnim zločinom na koji se poziva hvatska strana u svojoj tužbi...”, naveo je Obradović, podsećajući da se broj Srba u Hrvarskoj drastično smanjio od 1991. godine.
„Da je bilo kako je to želeo Tuđman, ne bi ih bilo uopšte”, naveo je šef sprskog pravnog tima.
Prema njegovim rečima, uništavanje etničke grupe nije samo gubitak koji se meri žrtvama, već je i gubitak za celo čovečanstvo.
„Takve tragedije treba izbeći kao što je to predlagao Rafael Lemopkin (na čiju je inicijativu 1946. godine usvojena Konvencija o sprečavanju zločina genocida)”, zaključio je Obradović.
Pre Obradovića u ime srpske tužbe danas je o pravnim aspektima tužbe govorio britanski advokat Vejn Džordaš, dok je kanadski profesor Vilijem Šabas svoje izlagaje posvetio dokazivanju genocidne namere Hrvatske koju potkrepljuju Brionski transkripti.
Glavni dokaz genocidne namere i istrebljenja Srba iz Hrvatske su upravo ti transkripti sa sastanka Tuđana sa vojnim vrhom Hrvatske na kom je planirana operacija Oluja.
Sudu su ranije dostavljeni transkripti sa tog sastanka među kojima je i ključna rečenica Franje Tuđama koja dokazuje želju za uništenjem srpske etničke grupacije u Hrvatskoj „da Srbima treba zadati takav udarac da praktično nestanu”.
Srpska strana je podnela sudu i prezentovala niz dokaza kao i svedočenja da operacija „Oluja” ispunjava sve elemente krivičnog dela genocida, kao i da je Hrvatska prekršila svoje obaveze iz Konvencije o sprečavanju genocida.
Pored Obradovića, Džordaša i Šabasa u Hagu su protekle sedmice u ime Srbije izlagali i profesori Andreas Cimerman, Kristijan Tams iz Nemačke, srpski advokat Novak Lukić i Dušan Ignjatović.
Osim opisanih zločina u periodu od 1991. do 1995. u Hrvatskoj, protivtužba Srbije predočila je istorijski kontekst događaja osvrćući se i na period od 1941-1945. godine, radi lakšeg razumevanja dogadaja koji su usledili od 1991-1995.godine.
U dokumentu koji je podnet Međunarodnom sudu pravde su podaci o zločinima počinjenim u Gospiću, Sisku, Pakračkoj poljani, Karlovcu, Osijeku, Paulinom Dvoru, Medačkom džepu, na Maslenici i tokom operacija „Bljesak” i „Oluja”.
Pored utvrđivanja da li je počinjen genocid u Hrvatskoj od strane jedne ili druge države u sporu, jedno od pitanja koja će sud utvrđivati na zahtev Srbije, je pitanje vremenske nadležnosti za odlučivanje.
Naime, Srbija osporava nadležnost suda za odlučivanje o događajima koji su se desili od 1991. do 27. aprila 1992. godine kada je formirana SRJ, a čiji je pravni sukcesor Srbija.
Kada je 2008. godine sud procenio da je naležan za odlučivanje u tom sporu on nije rešio pitanje vremenske nadležnosti, jer je ocenio da je to vezano za sadržinu spora.
Usmena rasprava, koja je počela 3. marta izlaganjem hrvatskog pravnog tima, biće zaključena 1. aprila, pošto će od 20. marta uslediti druga rudna prezentovanja argumenata sudu oba pravna tima.
Pre toga će 18. marta Hrvatska imati priliku da odgvori na optužbe iz srpske protivtužbe.
Ovo je završnica spora koji je počeo još 1999. godine podnošenjem hrvatske tužbe Međunarodnom sudu pravde protiv Srbije.
Hrvatska, predvođena tadašnjim predsednikom Franjom Tuđmanom, je 2. jula 1999. godine pokrenula postupak pred MSP protiv tadašnje SRJ zbog navodnog kršenja Konvencije o sprečavanju i kažnjavanju zločina genocida tokom oružanih sukoba na teritoriji te Republike od 1991. do 1995. godine.
Srbija je odgovorila kontratužbom koja se zasniva na istom činjeničnom i pravnom osnovu na kome je podneta hrvatska tužba, odnosno na Konvenciji o sprečavanju i kažnjavanju zločina genocida.
Kako nijedna od strana u sporu nije podnela odštetni zahtev prema drugoj državi, sud se tim pitanjem neće ni baviti.
Sud će utvrđivati da li su Hrvatska, odnosno Srbija, kao države prekršile Konvenciju o sprečavanju i kažnjavanju zločina genocida, odnosno izvršile genocid na teritoriji Hrvatske u periodu koji je obuhvaćen tužbom i kontratužbom od 1991. do 1995. godine.
Tek ukoliko presudom bude utvrđeno da je postojala odgovornost pojedine države za genocid, moglo bi da se pokrene i pitanje naknade štete.
Konačna presuda, na koju ne postoji pravo žalbe, prema očekivanju stručnjaka, mogla bi da bude javno objavljena do kraja ove ili početkom 2015. godine i biće obavezujuća za obe države.
O tužbi i kontratužbi Hrvatske i Srbije odlučivaće ukupno 17 sudija, 15 stalnih sudija i dvoje ad hoc sudija iz Srbije i Hrvatske.
To su profesor pravnog fakultetau Beogradu Milenko Kreća i profesor Pravnog falukteta u Zagrebu u penziji Budislav Lukas.
Raspravom predsedava predsednik MSP-a sudija iz Slovačke Petar Tomka.
Usmenoj raspravi, prethodila je dugogodišnja pisana rasprava koja se odvijala putem podnošenja pisanih podnesaka sudu, kao što su: tužba, odgovor na tužbu, konratužba, odgovor na nju, a sve uz obimnu dokumentaciju na više desetina hiljada stranica.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Josipovićev savetnik kojem zameraju da je naklonjen Srbiji
Istovremeno sa procesom koji po uzajamnim tužbama za genocid vode Hrvatska i Srbija pred Međunarodnim sudom pravde u Hagu, zagrebačka politička čaršija se bavi polemikom čiji je glavni akter savetnik predsednika republike Dejan Jović.
Hrvatska desnica, oličena u Hrvatskoj demokratskoj zajednici (HDZ), stavlja mu na dušu javno zalaganje za očuvanje Jugoslavije, protivljenje samostalnosti zemlje, kao i propagiranje ideje da Hrvatska ne ulazi sama u EU, već da sačeka Srbiju. Član predsedništva opozicionog HDZ-a Andrija Mikulić je još rekao predsedniku Ivi Josipoviću da je Jovića pre četiri godine zaposlio kao svog savetnika pre nego što je prošao bezbednosnu proveru.
Ko je zapravo Dejan Jović, i zašto je na nišanu desničara?
Univerzitetski profesor koji je karijeru gradio i u inostranstvu postao je široj javnosti poznat po javnim istupima i blogovima u kojima se obrušavao na konzervativne vrednosti u hrvatskom društvu. Na tom tragu je kritikovao i neke nedodirljive tekovine nezavisne Hrvatske poput „mita o domovinskom ratu”. Po Jovićevom mišljenju, takav mit je „postao jedna od glavnih prepreka stvaranju liberalnije i tolerantnije Hrvatske koja je otvorena prema svojim susedima”.
Takav pristup mu je obezbedio mnogo negodovanja u HDZ-u, a predistorija neslaganja je mnogo duža od trenutnih polemika. Pre nekoliko godina se našao na meti tadašnje hrvatske premijerke Jadranke Kosor, kao mogući inspirator ili pisac govora koji je Ivo Josipović održao u Sarajevu i gde se nedvosmisleno odredio prema Tuđmanovoj politici prema BiH. Premijerkin napad je, istini za volju, usledio kao neka vrsta „utešne nagrade” kada joj je propala inicijativa za sprovođenje Josipovićevog opoziva, pa se umesto na predsednika ustremila na njegovog savetnika.
„Jovića je Jadranka Kosor optužila i da je ideolog treće Jugoslavije i špijun britanskih obaveštajnih službi, da se srami Hrvatske pa u svojoj biografiji piše kako je rođen u bivšoj Jugoslaviji, te da je – strašnog li greha – negde izjavio ili napisao da su hrvatski i srpski isti jezici. To nije izgovoreno, ali naravno da premijerka i njene službe podrazumevaju da svi mi znamo i da u njegovom imenu i prezimenu to čujemo, kako je Dejan Jović još i – Srbin”, napisao je književnik i kolumnista Miljenko Jergović.
Na optužbe hadezeovaca, Jović je uzvratio podsetivši ih da je od 2004. do 2006. radio kao posebni savetnik dvoje hadezeovih ministara spoljnih poslova – Miomira Žužula i Kolinde Grabar-Kitarović.
„Ne samo da sam savetovao bilo koje ministre nego hadezeovu potencijalnu kandidatkinju na ovogodišnjim predsedničkim izborima. Kako to?”, upitao je Jović.
Najviše prašine je ipak i van hadezeovskih okvira podigao članak u kome Jović iznosi tvrdnju da bi bilo bolje da su Hrvatska i Srbija ušle u EU zajedno. On smatra da postoji velika opasnost da hrvatski nacionalisti, u slučaju da ne budu marginalizovani unutar Hrvatske, nakon ulaska u EU postanu najglasniji protivnici daljeg proširenja Unije na zemlje zapadnog Balkana.
U hrvatskoj akademskoj zajednici su mu zamerili što je članak potpisao kao profesor na Univerzitetu Stirling u Škotskoj i glavni analitičar predsednika Hrvatske, ali da nije dovoljno razgraničio značenje te dve funkcije.
„Kolega Jović je nedovoljno svestan činjenice da ne može biti samo profesor kad je savetnik i šef analitičkog predsednikovog štaba. Drugo je ako neki rad objavimo ja ili vi, a drugo je kad objavi neko ko se može vezati uz predsednika. A Josipović se tu drži kao univerzitetski profesor, a ne kao predsednik države. Njegov je stav: svi valjda znaju da ja nemam s tim člancima veze. Ja sam sklon verovati da on i nema s time veze, ali on je predsednik, a Jović je njegov savetnik”, rekao je za „Večernji list” analitičar Žarko Puhovski i dodao da inače smatra da su Jovićevi stavovi dobro argumentovani.

Sudska strogoća
Bravo za sud. Tako treba s kriminalcima i ubicama – glasio je jedan u moru sličnih komentara na internetu na vest da je žandarm ubica osuđen u kraljevačkom višem sudu na 40 godina zatvora. Čuvar reda i zakona a ubio dvojicu mladića i zapalio ih. Sudija Miroljub Vujović koji je dan ranije još jednom dvostrukom ubici izrekao kaznu od 39 godina i šest meseci zatvora, zbog ubistva bračnog para, u obrazloženju obe presude rekao je da nema i ne vidi nijednu olakšavajuću okolnost.
Istovremeno, u novosadskom sudu osuđen je mladi čovek na 40 godina zatvora zbog surovog ubistva devojke. I on je telo zapalio da bi prikrio tragove. Sudija Vidoje Mitrić je istakao i da presudu smatra preventivnom, kako bi se zaustavio talas ubistava iz koristoljublja.
Kritičari stanja u pravosuđu za trenutak mogu da zastanu. Barem su u ova tri primera sudije pokazale hrabrost i odlučnost. Svirepost i brutalnost primereno su kaznili i za takav postupak dobili, čini se, veliku podršku u javnosti.
Tu je i još jedna okolnost koja uliva nadu. Reč je o ubistvima koja su se dogodila prošle godine, što govori da se sudski postupci nisu otezali unedogled i vukli godinama, što jeste ozbiljna boljka našeg sudstva.
Od 2002. godine, kada je u Srbiji ukinuta smrtna kazna, najstroža sankcija u našem pravosuđu postala je zatvorska kazna od 40 godina, koja je od tada dosuđena u nešto manje od stotinu slučajeva. Po evidenciji kaznenih ustanova, osim osuđenika na maksimalne kazne, u Srbiji je trenutno i osamdesetak kojima su izrečene kazne u rasponu od 20 do 40 godina.
U državi u kojoj se izriče trećina kazni ispod zakonskog minimuma, maksimalna kazna je prava retkost i izriče se kada je zločin počinjen na svirep i bezosećajan način. Za te osuđenike postoji poseban režim u zatvorima. Pravo na primanje paketa i poseta ograničeno im je na jednom mesečno, a tek posle izdržane četvrtine kazne, mogu da traže neke povlastice i to ukoliko su imali dobro vladanje.
Srpski sudovi su takve kazne dosuđivali za svirepa i višestruka ubistva, ali i pripadnicima „zemunskog klana”, za ubistvo premijera, kao i za druge likvidacije koje su počinili dok su važili za najjaču kriminalnu grupu na ovim prostorima.
Ozbiljnost i zrelost, što ne reći, jednog pravosudnog sistema ogleda se i u tome koliko je spremno da se uhvati u koštac s najozbiljnijim delinkventima. I da ne „trenira strogoću” samo na pojedinim primerima, posle talasa kritika, kakve su bile u poslednje vreme, nego da ima oštru i jasnu kaznenu politiku. Nema onog ko ne bi voleo da su ove presude vesnik boljeg i efikasnijeg pravosuđa – na putu za Evropu.

U novom Kulturnom dodatku u subotu, 15. marta, čitajte:
SEĆANjE: 30 GODINA OD SMRTI DUŠKA RADOVIĆA 
Deca vole smešne reči

Duško Radović, ilustracija Duška Petričića
Ja ne volim pisce koji su samo pisci za decu, to je neka invalidska vrsta pisaca. Lepo je kad neko ima razloga i raspoloženja da piše i za decu – ispričao mi je Duško Radović u razgovoru koji smo vodili u aprilu 1980.godine, a na pitanje šta je najvažnije rekao je: „Vedrina! Ona je za mene, najpre, znak detinjstva, zatim znak duhovnog i duševnog zdravlja, i, dalje, vedrina je i povod i smisao mog bavljenja literaturom. Vedro misliti i vedro pisati... to, bezmalo, znači biti saradnik Sunca!”
Ljubivoje Ršumović
--------------------------------------------------------
KONKURSI I BRENDOVI
Savremena muzika više ne stanuje ovde

Proizlazi da su Bemus i Tribina, posle više decenija trajanja de faktoukinuti, kao i manjinske, svakako ne široko popularne forme umetnosti: savremeno stvaralaštvo, savremeno izvođaštvo i džez… O savremenom stvaralaštvu, kao najosetljivijem segmentu nacionalne kulture, svuda u ozbiljnom svetu prvenstveno država vodi računa, gradi imidž društva okrenutog novim tokovima u umetnosti. Nešto me je sve ovo podsetilo na jedan konkurs iz 2008. godine,  za „najlepši literarni rad”, a tema je glasila: „Zašto ne volim srpsku savremenu umetničku muziku”. Ovakav, baš „duhovit” konkurs tada je raspisala i na svoj sajt „okačila” Beogradska filharmonija
Ivana Stefanović
--------------------------------------------------------
KRAJ CITATA
Laku noć
Prvo sam se (tako to obično ide) literarno ostrvio na svoje najbliže.  Kasnije se ta zaraza proširila, došla i do opasnih ličnosti. Do navrh samoga sebe. Hoću reći, na dno svoga ponora (kako je pevao Popa). Uglavnom sam, koristeći istinska imena, hteo da dočaram tragediju tzv. običnih ljudi. Čisti Aristotel. (Taj je, izgleda, opet u modi.)
Laslo Blašković
--------------------------------------------------------
VREME POSTKOMUNIZMA
Krah multikulturalizma

D. Stojanović
Pored Ukrajine koja klizi ili ka formalnopravnoj podeli zemlje ili ka multikulturnom ustrojstvu sličnom onom u Bosni, tu je i Estonija, u kojoj estonski Rusi, koji čine veoma veliki procenat tamošnje populacije, nemaju status državljana Estonije već status negrađana i nemaju pravo glasa, što je, bar u evropskom kontekstu, neshvatljiv presedan. I ako se izuzme problem Kosova, Srbija je etnički heterogena zemlja, s tim što ostale etničke manjine u njoj nisu velike po svom procentualnom učešću u ukupnom stanovništvu. Ali je velika potencijalna opasnost odnjihovog zahteva za etničku autonomiju, koja razara logiku funkcionisanja građanske države
Slobodan Divjak
--------------------------------------------------------
PRIČE O DRUGOM
Minehaha, Hijavatina kći 

Naslovna strana Longfelovljeve poeme
U izmaštanim svetovima srpske proze, od Laze Kostića do Davida Albaharija, obitavaju likovi iz egzotičnih i dalekih svetova, među kojima i severnoamerički Indijanci 
Saša Hadži Tančić
--------------------------------------------------------
IZLOŽBE
Ekran oslikan uljanim, bojama

Ken Okiši, apstraktne slike na digitalnom ekranu
Bijenale američke umetnosti u Vitni muzeju uNjujorku
Za Politiku iz Njujorka Maja Herman Sekulić

Ljudi Srbije u srcu Sarasote
„Politika” je nedavno (18. februara) objavila dirljivu priču „Neprolazna ljubav Nikole Tejlora”. Nikola (Robert) se zaljubio u Srpkinju Katarinu, promenio veru, venčao se, osnovao porodicu i skoro ceo životni vek porodica je provela u SAD. Ali porodica se vraća u Srbiju 1997, jer je Nikola shvatio koliko je za njegovu suprugu bolno da iz daljine posmatra događaje u svojoj otadžbini. Tokom bombardovanja 1999. Nikola je nosio pomoć „našim zbegovima na Kosovu”. Umro je krajem 2013. i sahranjen u Sarasoti na Floridi, na vojničkom groblju, a porodica se nada da će njegove ostatke uspeti da prenese u Čačak kako bi večno počivao sa svojom Katarinom.
U martu 2014, u istoj Sarasoti, malenom gradu na zapadnoj obali Floride, hiljadama kilometara daleko od Beograda, dobrota i lepota ljudi Srbije ponovo bivaju pomenute uz osmeh i duboki naklon zahvalnosti dvoje Amerikanaca, koje razdvajaju decenije životnog iskustva, ali koje spaja spoznaja smisla ljudskog postojanja: prijateljstvo i pomoć čoveku u nevolji.
Početkom ovog meseca, u Sarasoti je održana neobična konferencija koja promoviše kreativnost u nastavi, na poslu, u životu. Okupili su se stručnjaci iz raznih delova SAD. U toku tri dana razmenjene su zanimljive i dragocene ideje a na kraju konferencije organizovana je oproštajna večera. U opuštenoj atmosferi upoznala sam dve zanimljive osobe. Jedna je u kasnim šezdesetim, druga u srednjim tridesetim.
Razgovaram sa Robertom (kakve li slučajnosti!), koji je obišao veći deo sveta i promenio nekoliko karijera. Pričam mu o Srbiji i Beogradu... Robert me tada prekide: „Da nije bilo Beograda, ja više ne bih bio živ!” Robert je 1977. boravio u Egiptu i odatle je preko Grčke došao vozom do Beograda. Sišavši s voza osetio je da se ne oseća dobro. Uspeo je da dođe do taksija koji ga je odveo do hotela „Moskva”. Uzeo je sobu i otišao da se odmori. Pošto se istuširao primetio je da mu nije dobro. Silazi do recepcije i moli mladog recepcionera da pozove doktora. Odlazi u svoju sobu i za manje od pola sata dolazi hitna pomoć i odvodi ga u bolnicu. Mlada lekarka bila je sa njim sve vreme. Uspeli su da ga spasu. Robert je u Egiptu dobio koleru! Da je došao samo sat kasnije, Robert i ja ne bismo imali prilike da se sretnemo i upoznamo! Bio je u bolnici nedelju dana. Kada je hteo da plati račun, ostao je začuđen do današnjeg dana: kako je moguće da je sve to koštalo manje od kutije vitamina! Kaže mi da se mora vratiti u Beograd koji mu je podario drugi život!
Neki minut kasnije, vidim jednu mladu ženu koja me na neki čudan način podseća na moju drugaricu Lelu. Pričamo neverovatno lako kao da se dugo poznajemo. I njoj kažem da sam iz Beograda. Njeno lice, celo njeno postojanje širi se u prelepi osmeh: „Znala sam da si iz Srbije! Moja najbolja drugarica Aleksandra ( njeno ime izgovara baš onako po naški) je iz Srbije. Imala sam priliku da 16 godina živim u Beču gde sam upoznala Aleksandru sa kojom sam stalno na skajpu.” A onda još jednom: „Ona je moja najbolja drugarica!”
I tako, hiljadama kilometara od Srbije – o Srbiji! Ljudi Srbije i Srbija žive u srcima i sećanjima Amerikanaca.
Profesorka međunarodne ekonomije na univerzitetu na Floridi

Nedovoljno novca za lečenje psihijatrijskih bolesnika
Dvadesetdevetogodišnja devojka koja veruje da je unuka Adolfa Hitlera, žena koja sebe vidi kao jednu od poznatijih srpskih pevačica, čovek koji se predstavlja kao Josip Broz Tito i sa svima se rukuje, mladić koji smatra da je natčovek i da je mesija, ali i osoba koja je ubeđena u to da je Isus Hrist samo su neki od bolesnika koji se leče u Klinici za psihijatrijske bolesti „Dr Laza Lazarević”.
Često su pacijenti mladi ljudi kod kojih se na vreme ne primete prvi znaci koji upućuju da nešto nije u redu, kaže prof. dr Milutin Nenadović, direktor klinike, napominjući da je važno da se oboleli ne odbacuju i ne etiketiraju. Pacijenti se u ovoj klinici najčešće zbrinjavaju zbog dijagnoza šizofrenije, poremećaja uvida u realni svet.
– Često pacijenti kažu i da čuju neke glasove ili da vide nešto. Imali smo slučaj čoveka koji je uveren da postoji čovek koji ulazi kroza zid i sa kojim se on često raspravlja. Jedan pedesetogodišnjak hteo je da pokaže da je besmrtan pa je stao ispred voza, čiji je vozač na sreću na vreme zakočio, a drugi put se isto dogodilo ispred šlepera. Doveden je kada su ga našli na Brankovom mostu, gde je pokušavao da veže kanap kako bi se obesio. Kada sam ga pitao zašto je baš želeo da se obesi, a ne da skoči, rekao je: „Ne znam da plivam, udavio bih se” – priseća se pacijenata dr Nenadović.
Od drugih bolesti česte su psihoze, fobije i depresije. Došlo je do porasta i takozvanog bipolarnog sindroma, koji karakteriše smenjivanje perioda bezrazložne tuge i sete i ogromne euforije, ubrzanosti, hiperaktivnosti i priča o tome kako će osoba da promeni svet.
Dnevno se u ovoj ustanovi zbrine oko 30 bolesnika iz cele Srbije, a godišnje više od 10.000 ljudi. Na lečenju ostane oko 3.000 pacijenata, a više od 10 odsto prinudno biva zadržano na lečenju. Najmlađi pacijent sa duševnim poremećajem koji je karakterističan za odrasle imao je 14 godina, a uglavnom se prvi znaci oboljenja javljaju između 18. i 24. godine. U proseku, bolesnik ostaje na lečenju oko 40 dana, a onda prima takozvane antipsihotike, injekcije koje se daju na svakih sedam, 15, 21 ili 30 dana. Porodice duševno obolelih se distanciraju i ne angažuju se dovoljno oko lečenja bolesnog člana porodice, kaže dr Nenadović, a neretko su lekari svedoci situacija da roditelji zanemaruju bolest dece i odbacuju ih.
– Posle 2000. godine izdvajanje za psihijatriju za ove bolesnike je ispod dva odsto od ukupnog odvajanja za zdravstvenu zaštitu građana Srbije. To je nepravda na početku 21. veka za takve bolesnike. Čak i Albanija izdvaja više novca za lečenje od nas, to jest iznad pet odsto, a Hrvatska više od šest odsto. Pomak bi bio da počne da se izdvaja dvostruko više nego do sada – naglasio je direktor klinike, rekavši da u Srbiji ima od 300.000 do 400.000 duševno bolesnih.
U 2013. godini je za lečenje 82 bolesnika u klinici „Laza Lazarević” jednim savremenim antipsihotikom, koji se daje na 14 dana i vrlo je moćan kod mentalnih bolesti poput šizofrenije, RFZO izdvojio 37 miliona dinara. Za sve druge lekove stare generacije, koji su jeftini i nemaju tako dobro dejstvo, dato je 23 miliona za više od 3.000 bolesnika. A kada pacijent uzima savremeni lek, može da studira normalno, da radi, da ne bude upadljiv za okolinu…Kod osobe koja dobija terapiju lekovima starije generacije prepoznaje se da nešto nije u redu, jer joj je mimika ukočena, ima usporen hod, liči na lutku...
Za razliku od drugih psihijatrijskih klinika u Srbiji, ova ustanova na dve lokacije, u Padinskoj Skeli i u Višegradskoj ulici, solidno je uređena. Najlošija su ona odeljenja, dodaje direktor klinike, koja su pre četiri godine bila najbolja. Nov izgled je najpre neophodan za žensko L odeljenje.
-------------------------------------------
Prinudno zadržavanje
Ranije nije bilozakonom regulisano prinudno zadržavanje na lečenju. Ali od decembra prošle godine lekar može pacijentu da izrekne prinudno zadržavanje jer je to u njegovom interesu, kako ne bi sam sebe povredio, posebno ako se u psihijatrijsku ustanovu dovodi uz pratnju policije.
– Psihijatar je obavezan da u roku od 24 sata prijavi zadržavanje osobe sa mentalnim smetnjama protiv njegove volje ili drugih osoba i da obavesti sud. U roku od 72 sata dolaze predstavnici suda u ustanovu i pred konzilijumom lekara se odlučuje da li će biti ukinuta mera prisilnog zadržavanja ili se lečenje produžava. Juče su, na primer, zadržana samo četiri pacijenta od 28 koji su nam dovedeni, a jedan od njih prinudno – dodao je dr Milutin Nenadović.
-------------------------------------------
Posao samo za one koji ga vole
U psihijatrijskoj klinici ne može da radi nijedna osoba koja ne voli svoj posao, kaže Sandra Radulović, glavna sestra beogradskog dela klinike, jer je reč o veoma teškom i zahtevnom pozivu. U radu sa psihijatrijskim bolesnicima najvažnije je ne pokazivati strah, smatra ona, jer tada pacijenti prave neku vrstu distance.
– Ako pokažete strah, oni dobiju još veću snagu i veoma često mogu da krenu u napad. Imala sam situaciju da mi je u kancelariju ušao pacijent i zatvorio me. Doživela sam dvadesetominutno psihičko maltretiranje, a pokušao je i fizički da me napadne i udari. Na sreću, došle su kolege, dale su mu terapiju i on mi se posle izvinjavao. Nisam mu zamerila, jer znam da je reč o bolesti. Mislim da ne postoji kolega na urgentnom psihijatrijskom odeljenju koji nije imao neku povredu koju mu je naneo pacijent prilikom savlađivanja – objašnjava Radulovićeva.

Đaci i dalje uče i ručaju u objektu od azbestnih ploča
Osnovna škola „Vojvoda Stepa Stepanović” u Kumodražu, koju pohađa oko 840 đaka, danas obeležava 120 godina postojanja. U godinu jubileja ulazi kao jedina voždovačka osmoletka bez fiskulturne sale. Veliki problem i dalje je montažni objekat, izgrađen od po zdravlje štetnih azbestnih ploča, u kojem se i danas nalaze trpezarija, kuhinja, biblioteka, kutak za produženi boravak, učionica specijalnog odeljenja i računarski centar.
U upravi škole podsećaju da će sporna zgrada biti porušena tek kada na istom placu bude izgrađen blok od 13 učionica i sportska sala, za šta je Evropska investiciona banka (EIB) već namenila novac. Finansijski ugovor između Srbije i EIB-a je zaključen još pre četiri godine („Program modernizacije škola”) zahvaljujući kojem je odobren zajam od 50 miliona evra.
– Sekretarijat za obrazovanje je finansirao izradu projekta rušenja pomoćnog objekta, EIB je namenio sredstva za zidanje novog zdanja, ali novčana podrška još nije stigla i izgleda neće sve dok se ne završi glavni projekat. Uslov je i da Skupština grada i Ministarstvo prosvete potpišu protokol o saradnji na osnovu kojeg će EIB izdvojiti sredstva za gradnju školske zgrade i sale. Na to potpisivanje čekamo godinama – objašnjava Nebojša Životić, direktor OŠ „Vojvoda Stepa Stepanović”.
U sekretarijatu poručuju da je potpisivanje protokola u proceduri.
– Pribavili smo uslove nadležnih preduzeća potrebne za izradu glavnog projekta izgradnje školskog objekta u Kumodražu i finansirali izradu projekta rušenja pomoćnog objekta u školskom kompleksu – podsećaju u gradu.
Direktor škole dodaje da je prvi uslov za konkurisanje za pomoć EIB-abilo rešavanje imovinskopravnih zavrzlama oko zemljišta na kojem je još 1894. godine podignuto školsko zdanje.
– Uradili smo konverziju zemljišta i stekli novi vlasnički list nepokretnosti bez kojeg ne bismo mogli da očekujemo pomoć EIB-a – ističe Životić.
Prema podacima Ministarstva prosvete, projektom je obuhvaćena rekonstrukcija postojećeg i dogradnja novog krila škole u Kumodražu. Reč je o objektu od oko 1.500 kvadrata, a procenjena vrednost je oko milion evra.
-------------------------------------------------------------------------------
Kuća znanja za 860 đaka
Škola u Kumodražu ima tri celine, ukupne površine oko 2.500 kvadrata. Nastavu trenutno pohađa 833 učenika, a ovegodine očekuju višeodsto đaka prvaka. Pre nekoliko godina popravljen je krov samo na jednom objektu, a o opštinskom trošku renovirani su i toaleti. U upravi škole ističu da je preostalo preuređenje mokrih čvorova i ojačavanje krovne konstrukcije u objektu A.

Ibarski rudnici plove niz Ibar
Kraljevo – Ogromne su rezerve kvalitetnog uglja na oko četiri hiljade kvadratnih kilometara na području dve opštine Kraljeva i Čačka. To je zaključak stručnjaka „Ibarskih rudnika“ posle geoloških radova i izrade studije koja bi trebalo da posluži kao strateški plan nastavka rudarenja u ovom kraju i posle okončanja eksploatacije kamenog uglja u Ibarskoj dolini, što se predviđa za desetak godina.
Prema toj studiji, „centralno“ nalazište kvalitetnog uglja, neke vrste lignita nalazi se u ataru sela Tavnik kod Kraljeva. Istina, tu su se nekada i nalazila četiri rudnika Bresnica, Voljavča, Strmužak i Bajovac. Prvi ugljenokop otvorili su još Austrijanci, tokom Prvog svetskog rata, a posle se ugalj kopao sa prekidima ponajviše u rudniku Bajovac.
I, taj rudnik je konačno zatvoren 1986. godine, prema oceni Srećka Bondžića, sadašnjeg direktora „Ibarskih rudnika“ ponajviše zbog nade i usmerenja u eksploataciju bornih minerala u dolini Ibra. Uz to rudnik Bajovac je bio i loše opremljen a nedostajalo je stručnjaka i rudara, budući da su ljudi u pomoravskom kraju više okrenuti poljoprivredi.
Pošto su borni minerali tek na početku eksploatacije a kamenog uglja ponestaje, ponovo je istraživan taj basen pokraj Zapadne Morave, pa se pokazalo da na širem području ima više od stotinu miliona tona uglja. To je, tvrdi se u pomenutoj studiji, posle sjeničkog, najveće nalazište uglja u Srbiji.
Koliko je potrebno ulaganja da bi se Bajovac ponovo otvorio, upitali smo stručnjake „Ibarskih rudnika“ i direktora Bondžića.
– Mi imamo istražno i eksploataciono pravo nad ovim zatvorenim rudnikom i u toj, da kažem, prvoj fazi moglo bi se za kratko vreme, za tri godine, započeti sa eksploatacijom. Samo na tom nalazištu postoje rezerve od oko 26 miliona tona uglja, što bi uz godišnji iskop od 200.000 tona, bilo dovoljno za narednih 78 godina – objašnjava nam Bondžić.
U tom smislu radiće se elaborat i studija izvodljivosti eksploatacije, a prve računice pokazuju da je neophodan trošak od 13,5 miliona evra, a u rudniku bi zaposlenje našlo 286 rudara i drugih radnika. Doznajemo još da problem radne snage ne bi postojao, jer je u situaciji besposlice veliko interesovanje za rad u rudniku. Ali, gde naći novac za novu investiciju?
U „Ibarskim rudnicima“ ponajviše razmišljaju o strateškom partnerstvu sa nekim inostranim investitorom, jer uz proširenje eksploatacije uglja moglo bi se u ovom, kako ga zovu, zapadnomoravskom ugljenom basenu kopati i oko 750.000 tona uglja. Pokazala su to i neka istraživanja inostranih kompanija, a za taj kasniji obim eksploatacije potrebno je u otvaranje i opremanje rudnika uložiti oko 50 miliona evra.
Naizgled veliki novac u ovoj situaciji, ali sve deluje privlačno pogotovo što bi pomenuta mogućnost stogodišnjeg kopanja većih količina uglja omogućila i otvaranje, recimo, termoelektrane na području Kraljeva. S obzirom na pomenuto bogatstvo pod zemljom, po mišljenju stručnjaka „Ibarskih rudnika“, to i nije nerealan strateški plan za nastavak rudarenja na ovom području.

Sunčani sat preseljen u senku
Sombor – Jedini sunčani sat u Srbiji više neće pokazivati tačno vreme. Sa zida Plebanije u Somboru premešten je u prostorije Gradskog muzeja i restauriran, a njegovo premeštanje na senovito mesto bilo je jedini način da se on i sačuva. Na zid Plebanije je postavljen novi sunčani sat, replika originala postavljenog 1850. godine.
U centru Sombora posebno mesto je pripadalo ovom neobičnom satu za koji je zaslužan čovek koji sa svojim sugrađanima nije živeo u velikoj ljubavi. Ideja o sunčanom satu na zidu Župnog dvora Crkve Presvetog trojstva (Plebanije), pala je na um Jovanu Čokoru, rodom iz Baje, koji je u Sombor došao 1843. godine. Čokor je završio pravni fakultet a potom i bogosloviju i u Sombor stiže da bi podučavao u Učiteljskoj školi. Međutim, pošto je znanje učenicima uglavnom „uterivao” šibom i strogim fizičkim kažnjavanjem, izazvao je takvu omrazu među đacima i stanovništvom da je 1852. godine morao da napusti Sombor i mesto upravitelja Učiteljske škole. Kako je navedeno u knjizi Stevana Vasiljevića o znamenitim Somborcima, sugrađani nisu voleli Čokora ni zbog njegovih političkih uverenja, tj. promađarskog stava.
Ipak, neomiljen za života, Čokor je Somboru ostavio znamenje po kojem ga i danas pamte. Pošto se bavio astronomijom, čak je napisao i knjigu iz ove oblasti, dao je da se na zidu Plebanije napravi sunčani sat, na kom se su predstavljeni arhangel Gavrilo, petao koji najavljuje novi dan, ali i upozoravajući natpis na srpskom i mađarskom jeziku „jedan ti je od ovih poslednji”. Ove reči mnogi su tumačili kao osvetu neomiljenog profesora sugrađanima, a ne samo kao pogled na život.
Ipak, vreme koje je merio ostavilo je trag na njemu. Sunčani sat je od 1850. godine na zidu „šiban” vremenskim uticajima poslednjih godina počeo ozbiljno da se kruni, natpis je znatno oštećen, farba se ljuštila te je u opštem uređivanju centra Sombora neminovno došlo na red i spasavanje sata. Stručnjaci su procenili da bi ukoliko se nešto ne preduzme, za dve godine on praktično bio uništen.
Pristupilo se jednom složenom i delikatnom poslu koji je podrazumevao da se sat „sljušti” sa zida, konzervira, rekonstruiše i prenese u Gradski muzej. Na zahtev Direkcije za izgradnju grada Sombora iz 2012. godine, od 10. jula do 15. septembra prošle godine, stručnjaci Pokrajinskog zavoda za zaštitu spomenika kulture Zoran Barišić, slikar konzervator i rukovodilac radova i Bojan Filipović, spoljni saradnik, spasili su sat za nova pokolenja. Oni su uspeli da bez i jednog oštećenja sat skinu sa zida, urade njegovu neophodnu zaštitu i prenesu ga u Gradski muzej. Da Somborci ne bi ostali bez znamenitosti i na mestu gde je originalno postavljena, na zgradi Plebanije napravljena je replika ovog sata.
Stari sat, koji više neće meriti naš položaj prema Suncu, od prošle sedmice u Gradskom muzeju izložen je kao prvi eksponat stalne postavke.

Nacionalni teatar mora da čuva klasiku
„Krcko Oraščić”, balet Petra Iljiča Čajkovskog, posle tri decenije, vraća se 18. marta u 19.30 časova na scenu Narodnog pozorišta u Beogradu, u koreografiji i režiji Konstantina Kostjukova. Pored toga što se u karijeri igrača dugoj skoro tri decenije dokazao na domaćoj, ali i na svetskoj sceni sa Kijevskim baletom, Kostjukov je posvećen i pedagogiji zahvaljujući odličnom ruskom obrazovanju. Trenutno je na poziciji direktora Beogradskog baleta oko godinu i po dana, a u prethodnom mandatu je isti posao obavljao od 2004. do 2011. 
– „Krcko Oraščić” je moj prvi celovečernji klasični balet koji kao koreograf potpisujem. Danas su nove klasične predstave, poput ove, dragocena retkost. Vremena su se promenila i klasičan balet se sada igra drugačije, zahtevnije, tehnički teže. Kao koreograf, bez ansambla kakav je beogradski, ne bih uspeo da uradim ovako zahtevnu predstavu. Naš „Kracko Oraščić” je autentičan, apsolutno je moja verzija i verzija beogradskog baleta, nisam koristio predloške nekadašnjih koreografija. Libreto (Marijus Petipa, po Hofmanovoj priči i u adaptaciji Aleksandra Dime) ostao je isti, muzika Čajkovskog takođe, ali sve ostalo je drugačije. 
U predstavi učestvuje oko sedamdesetak baletskih umetnika, a Kostjukov kaže da su kostimi i scenografija Angeline Atlagić „divni” da će Beograd dobiti „hit predstavu”. 
Kao direktor Baleta Kostjukov ističe da je zadatak nacionalnog teatra da čuva klasiku i da „Krcko Oraščić” mora da postoji u svakom nacionalnom teatru.
Naš sagovornik dodaje da je premijera trebalo da bude u decembru, ali „Balet nikako ne može da se izbori sa Dramom i Operom i uvek bude odgurnut”. – Nažalost, dugo sam čekao priliku da realizujem „Krcka Oraščića”, jer prethodna uprava i upravni odbor nisu imali dovoljno poverenja u ovaj projekat – kaže Kostjukov. 
Sticaj okolnosti doprineo je da se naš sagovornik u kratkom vremenskom periodu dokaže kao koreograf sa još jednom premijerom koja je zakazana za sredinu narednog meseca. Reč je o baletu Prokofjeva „Romeo i Julija”, koji će biti izveden na sceni Srpskog narodnog pozorišta u Novom Sadu. 
– Dok je „Krcko Oraščić” bajka, balet „Romeo i Julija” jeste najveća drama, jer nema tužnije priče na svetu. I jedan i drugi balet sam mnogo puta u životu igrao, a „Krcka Oraščića” u četiri verzije nebrojano puta i on je moje omiljeno delo. A opet, niko ne bi uspeo bolje muzički da ispriča dramu Romea i Julije od Prokofjeva. Kompozitor kao da je muzički odredio koje korake možete da izvedete po njegovoj muzici. 
O tome zašto je prihvatio mesto direktora Baleta Kostjukov navodi:– Pre godinu i nešto prihvatio sam ponovo ovu funkciju jer sam smatrao da je repertoar baleta opao. Pokušavam da sačuvam naš balet i klasiku, da ne dozvolim da profesionalno padne ispod svog nivoa. Klasika nikad neće biti prošlost, napravljena je po zakonima umetnosti i osnov je za sve prave igre. Naravno, danas u bilo koju stolicu da sedneš, vruća je, jer su teška vremena.
S obzirom na to da su nedavno honorarni baletski umetnici štrajkovali zbog neisplaćenih zarada u razgovoru se nametnulo i pitanje problema u beogradskom baletu. Kostjukov spremno odgovara: – Starosna granica odlaska u penziju baletskih umetnika treba da se vrati na razumni nekadašnji nivo kada su žene igrale do 41, a muškarci do 43. godine, dok danas naši igrači idu u penziju sa 50 godina. U republikama nekadašnjeg SSSR-a sa 38 godina se ide u penziju. Ni fudbal niko ne igra posle 38, da to tako kažem da bi me i političari razumeli. 
Problem su i finansije, uslovi rada takođe. Upravnik nam pomaže koliko je moguće, ali nemamo adekvatnu lekarsku negu igrača, kao što je imaju fudbalski klubovi. A verujte da mi svoja tela trošimo više nego sportisti. Naši honorarci nisu angažovani po predstavi, već održavaju celokupni baletski repertoar u sezoni, ta zarada im je mesečna plata. Oni koji nam (ne) daju novac to ne znaju. Drama i Opera imaju više premijera od nas, a treba da živimo kao tri ravnopravna brata u nacionalnom teatru i sva tri sektora trebalo bi da imaju istu šansu. I treba nam nova operska kuća u Beogradu, koja će ispuniti zahteve 21. veka i uslove za kulturno izvođenje. 
 Upravni odbor je nepotreban 
Upravni odbor je nepotrebno telo u Narodnom pozorištu. Kad sam dao otkaz, za vreme upravnika Božidara Đurovića, UO je bio vrsta paravana, dok je upravnik radio šta je hteo. Dok se vodi borba između upravnika i UO, mi čekamo i vreme nam prolazi. Nadzorni organ, provera finansija je uvek dobro došla, ali UO je nepotreban i samo gubimo vreme.

Državne banke traže novog gazdu
Retko se dešava da vlasnik neke imovine kaže da mu nije potrebna, a to je kod nas upravo slučaj sa bankama u kojima je država većinski ili pojedinačno najveći akcionar. Jer, predstavnik svojine nad tom imovinom, a to je Lazar Krstić, ministar finansija, koliko prošle nedelje je izjavio da Srbiji nije potrebno šest ili sedam banaka u državnom vlasništvu.
Krstić je na „Kopaonik biznis forumu” rekao da se postavljaju pitanja – koja je suština postojanja tolikog broja banaka u državnom vlasništvu i šta uraditi sa njima.
Država je vlasnik ili pojedinačno najveći akcionar Komercijalne  banke, Poštanske štedionice, Čačanske banke, Jubmes, Srpske banke, Jugobanke Jug banke – Kosovska Mitrovica, a posredno i Dunav banke, „Dunav osiguranja”.
Postojanje banaka u državnom vlasništvu posebno je dovedeno u pitanje u poslednjih godinu i po kada su u stečaj otišle tri banke u njenom vlasništvu – Agrobanka, Razvojna banka Vojvodine i Privredna banka Beograd, zbog čega je država morala da pokrije njihov gubitak od bezmalo milijardu evra.
Šta državi valja činiti s ovom imovinom?
Nenad Gujaničić iz Vajzbrokera kaže da to koliko su nam potrebne banke sa dominantnim državnim vlasništvom najbolje pokazuju događaji iz bliske prošlosti u našem finansijskom sistemu. S jedne strane imali smo bankrotstvo nekolicine državnih banaka koje je koštalo građane gotovo milijardu evra, dok prosečno pravno i fizičko lice nije imalo nikakve posebne koristi. Štaviše, okoristile su se samo pojedine interesne grupe koristeći upravo ovakav vlasnički koncept i nedomaćinsko poslovanje.
– Preostale državne banke uglavnom su manje i sa problemima u poslovanju, ne računajući Komercijalnu banku. Negativni trendovi u bankarskom sektoru će se svakako nastaviti i ove godine te bi stoga svako odlaganje pokušaja privatizacije ovih banaka moglo skupo da košta. Izvesno je da će neke od njih zahtevati dokapitalizaciju pre prodaje, ali je svakako i to bolje rešenje nego prosto gomilanje loše aktive u bilansima Poštanske štedionice što je samo odlaganje problema – smatra Gujaničić.
Po njegovim rečima, prošla su vremena kada su se od prodaje banaka ostvarivali visoki privatizacioni prihodi. Sada bi prioritet morao biti konsolidacija finansijskog sistema i eliminisanje njegovih najranjivijih delova. Primera radi, trenutno Komercijalna banka vredi oko 250 miliona evra, a u privatizaciji bi se moglo računati sa izvesnom premijom na ovu cenu. Pre krize, tržišna vrednost ove banke bila je preko milijardu evra i veoma lako je mogla biti sprovedena privatizacija.
Stojan Dabić, stručnjak za bankarstvo i tržište hartija od vrednosti, kaže da je očigledno da država želi da proda te manje banke u kojima ima vlasnički udeo.
– Država za njih neće imati kupca, jer su investitori pre zainteresovani da prave novu banku. U tom slučaju ne preuzimaju opterećenja koje stara banka ima. Bilansi tih banaka nisu čisti – kaže Dabić dodajući da se one mogu reorganizovati i integrisati sa drugom bankom.
Na pitanje da li preti još neki slučaj stečaja u delu državnih banaka sagovornik kaže da se to ne sme ponoviti zato što je stečaj skup za državu. Tamo gde je država vlasnik ona mora da pokrije i sve osigurane i neosigurane depozite.
Po Dabiću, država bi mogla da zadrži optimalan broj banaka u svom vlasništvu i da ih osposobi da finansiraju razvojne poslove koji su joj od interesa. To, međutim, ne bi značilo da banka treba da ima socijalnu funkciju.
Država, za sada ne planira da izađe iz vlasništva u Komercijalnoj banci i Poštanskoj štedionici, a za ostale traži rešenje. Obe banke prave profit i likvidne su.
U javnosti se govorkalo da Srpska banka kuburi sa adekvatnošću kapitala i da bi rešenje moglo biti dokapitalizacijaili spajanje sa JUBMES-om.Ova pak banka ima skromno tržišno učešće, udeo države nije još sasvim definisan, a akcije uz domaće deoničare imaju i bivše jugoslovenske republike, osim Bosne i Hercegovina koja je prodala svoje akcije.
Dve male državne banke, Čačanska i Dunav, imaju, kako se procenjuje, probleme sa minimalnom kapitalnom osnovom od deset miliona evra. Čačanska banka je likvidna i profitabilna, a u javnosti su se pojavile informacije da je čak nekoliko stranih investitora zainteresovano da je kupi.
Dunav banka ima veoma dobru adekvatnost – gotovo 28,5 odsto. Radi s profitom, ali njen poslovni uspeh veoma zavisi od istoimene osiguravajuće kuće čija je, ustvari, i produžena ruka. Pre izvesnog vremena pojavila se informacija da „Telekom” želi da je kupi, ali je to odmah i demantovano.
Jugobanka u Kosovskoj Mitrovici, koja ima visokuadekvatnost – čak 87,3 procenta,profitabilna je, likvidna, ali fali joj bar 100.000 evra da bi dostigla minimalnih deset miliona evra. Za Srbijune predstavlja nikakav sistemski rizik, ali jeste za grad u kome radi.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

U „Radljevu” dovoljno uglja do 2040.
Posle bezmalo 15 godina čekanja počinju pripreme za eksploataciju prvih količina uglja iz površinskog kopa „Radljevo” u blizini Uba, odakle se i upravlja svim sadašnjim, ali i budućim poslovima. U tom rudniku „Kolubarskog basena” proizvodiće se godišnje oko 13 miliona tona lignita. Gotovo polovina trenutne proizvodnje svih kopova „Kolubare”, ali čija će proizvodnja, kada dostigne pun kapacitet, zadovoljiti potrebe sadašnjih, ali i novih termoelektrana.
Iako bi se moglo pretpostaviti da je „Radljevo” dobra priča uoči predstojećih izbora, istina je da je novac za ovaj novi rudnik obezbeđen i to uštedama u samoj „Kolubari”, nakon čega je odlučeno da pare budu usmerene u finansiranje novog kopa, čime će se otvoriti oko 1.000 novih radnih mesta u okolini Uba.
– Vrednost ukupne investicije za kop „Radljevo” procenjuje se na oko 700 miliona evra. Pokretanje proizvodnje na ovom kopu obezbediće stabilno snabdevanje termoelektrana lignitom u trenutku kada kop „Veliki Crljeni” bude prestao sa radom, kaže u razgovoru za „Politiku” Milorad Grčić, direktor Rudarskog basena „Kolubara”.
Radovi u „Radljevu” će, kaže on, početi ove i trajati do 2040. godine, a prve isporuke lignita očekuju se 2018. godine.
– Početna proizvodnja biće dva miliona tona, dok će maksimalna u prvoj fazi biti veća od 7,5 miliona tona lignita godišnje. Maksimalna projektovana proizvodnja kopa je 13 miliona tona lignita godišnje, što je skoro polovina trenutne proizvodnje svih kopova, a za ovu godinu planiran je početak odvodnjavanja i raseljavanja domaćinstava koja se nalaze na teritoriji Uba, kaže prvi čovek „Kolubare”.
Prema procenama, sa kopa se može iskopati 355 miliona tona lignita. Odnos jalovine i uglja je veoma dobar i iznosi 3,1:1, kaže Grčić i objašnjava da otvaranju svakog novog kopa prethodi niz izuzetno složenih procedura. Tako je u slučaju „Radljevo” neophodno izmestiti dva naselja, oko 1.000 domaćinstava, uključujući prateće javne komunalne i privredne objekte, dok će četiri naselja biti delimično iseljena.
– Rudarski basen „Kolubara” ostvaruje oko 70 procenata ukupne proizvodnje uglja u Srbiji zahvaljujući kome se proizvede više od 52 odsto struje u zemlji. S novim investicijama i u narednom periodu ostaće oslonac stabilnosti elektroenergetskog sistema, kaže Grčić i dodaje da je pored „Radljeva” u planu otvaranje još dva nova kopa – polja E i G. Za realizaciju ovih projekata potrebna su ulaganja od 120 do 150 miliona evra godišnje.
Važnost ovog projekta je utoliko veća što je lignit s kopa „Radljevo” podjednako potreban i za tekući rad termoelektrana, ali i novih blokova TENT-a B3 i „Kolubare B”, zaključuje Grčić. Ugalj u proizvodnji struje u Srbiji učestvuje sa čak 64,1 odsto.
Interesantno je da, iako je za „Radljevo” i „Kolubaru B” interes pokazala kineska kompanija „Sinomah Sienisi”, koja je svoje predstavništvo za Evropu otvorila upravo na Ubu i bila spremna da u ova dva projekta uloži 1,3 milijardi evra, Kinezi još čekaju svoju šansu, jer EPS nastavlja saradnju za gradnju „Kolubare B” s italijanskim „Edisonom” započetu 2011. godine.
I dok Kinezi započinju gradnju novog bloka u „Kostolcu B”, „Kolubara B” mora još da čeka. Dokle? Niko ne zna, ali je čudno što za ove tri godine EPS ništa konkretno nije uradio s „Edisonom”.

Od Kosova do Krima i dalje
Deklaracija o nezavisnosti Krima i Sevastopolja od Ukrajine, koja se poziva na presedan koji je 2008. godine učinjen na Kosovu, u Srbiji je dočekana s pomešanim osećanjima. Dok jedan deo srpske javnosti u njoj vidi potvrdu upozorenja koja je Srbija uzaludno slala uoči proglašenja nezavisnosti Kosova, drugi strahuje da ova deklaracija i stav zvanične Moskve da je ona „potpuno zakonita” stavlja tačku na rusku podršku Srbiji u pogledu Kosova. Takva strahovanja nije otklonilo ni saopštenje ruske ambasade u Beogradu da Moskva nije promenila stav niti odustala od rezolucije SB UN 1244, koja potvrđuje srpski suverenitet na Kosovu. Razlog se krije u činjenici da i deklaracija i stav ruskog MID-a prihvataju savetodavno mišljenje Međunarodnog suda pravde da se jednostranim proglašenjem nezavisnosti jednog dela jedne države ne krši međunarodno pravo. Time se prihvata zapadni stav da pravo naroda na samoopredeljenje ima prvenstvo nad suverenitetom država, čemu se Rusija do sada protivila.
Kako je došlo do ovog zaokreta i kakve su njegove posledice po Srbiju i međunarodne odnose?
Sve do nedavno, Rusija je bila vodeći zagovornik osnovnog načela Povelje UN i Helsinškog akta da su suverenitet i teritorijalni integritet međunarodno priznatih država nepovredivi. Još 2007, ruski predsednik Putin je povodom pregovora o budućnosti Kosova izjavio: „Mi se zalažemo za dijalog i primenu međunarodnog prava, što podrazumeva poštovanje teritorijalnog integriteta država. Ukoliko odlučimo da damo prednost načelu etničkog samoopredeljenja nad teritorijalnim integritetom, tako se mora postupiti svuda u svetu, naročito u Južnoj Osetiji, Abhaziji i Pridnjestrovlju. Na zapadu, takvo rešenje bi oslobodilo separatizme u Evropi. Pogledajte Škotsku, Kataloniju, Baskiju.”
Prvi nagoveštaj zaokreta Moskve bila je Putinova poruka američkom predsedniku Bušu u leto 2008, tokom krize na Kavkazu, da „izbor nije bio ruski nego američki i da je Moskva bila spremna da prihvati bilo koju od dve odluke koje su bile na raspolaganju Vašingtonu: da poštuje Povelju UN ili da napravi opasan presedan koji bi sledili i drugi”. Moskva je u Međunarodnom sudu pravde u Hagu 2010. godine i dalje čvrsto stajala na prvom stavu, ali se posledice ove odluke nisu mogle ignorisati ni u Rusiji, utoliko pre što su išle u prilog njenim interesima u „bliskom susedstvu”, gde je posle raspada SSSR ostalo oko 30 miliona Rusa. Moskvu su u tom pravcu upućivali i pokušaji NATO-a i EU da se prošire dalje na istok, u čemu je Rusija videla nastavak hladnog rata, pokušaj potiskivanja iz Evrope i pretnju koju je pojačavala namera Bušove administracije da na njenim zapadnim granicama izgradi tzv. antiraketni štit.
Poučena iskustvom ujedinjenja Nemačke s kojim se sovjetski predsednik Mihail Gorbačov saglasio pod uslovom da NATO ne prelazi Elbu (bivšu granicu Zapadne i Istočne Nemačke), koji nije ispoštovan, Rusija se od početka devedesetih suprotstavljala širenju NATO-a na istok. Kada je ovaj savez aprila 2008. najavio da bi mogao da uputi poziv Gruziji i Ukrajini, Rusija je reagovala, priznala Južnu Osetiju i Abhaziju u leto te godine i povela kratkotrajni rat protiv Gruzije. Zapad je protestovao, ali nije vojno reagovao, a NATO je prestao da pominje članstvo Gruzije i Ukrajine.
Ohrabrena postignutim ali i ekonomskom krizom koja je izbila krajem te godine u SAD i EU, Rusija je preuzela inicijativu koju je Vladimir Putin želeo da kruniše stvaranjem tzv. evroazijske unije kao pandana EU. Novostečenu moć u evroazijskom prostoru Rusija je prošle godine demonstrirala suprotstavivši se mogućoj intervenciji NATO-a u Siriji. Ulaskom Ukrajine u evroazijsku uniju, Rusija bi zaustavila širenje NATO-a i EU na istok, čime bi se uspostavila i ravnoteža između Zapada i postsovjetske Rusije. I upravo tu su se stvari i otele kontroli. Otkazivanje potpisivanja sporazuma Ukrajine i EU bilo je okidač događaja koji su za samo mesec dana doveli do pada proruskog predsednika Ukrajine, „ukrajinskog proleća” i proglašenja nezavisnosti Krima i Sevastopolja, ali i najveće krize u odnosima Moskve i Zapada od vremena kubanske raketne krize.
Iako bi bilo preterano očekivati da ona može da dovede do oružanog sukoba Rusije sa NATO-om ili do novog hladnog rata, moglo bi se pretpostaviti da će najveće posledice osetiti Ukrajina, koja počinje da podseća na Bosnu i zemlje u „sivoj zoni” između Zapada i Rusije. Među njima će se možda naći i Srbija, koja će ih osetiti kroz povećanu podršku Zapada Kosovu, odlaganje „Južnog toka” i pritisak da se konačno opredeli između EU i Rusije. Posledice po međunarodne odnose biće dalekosežnije jer se primatom načela o pravu naroda na samoopredeljenje nad načelom o suverenitetu i teritorijalnom integritetu ruši čitav posleratni sistem međunarodnih odnosa zasnovan na Povelji UN i Helsinškom aktu. Pitanje nije da li nego kada i gde će presedan napravljen 2008. godine na Kosovu izazvati sledeću krizu. Sudeći po prvim reakcijama, NATO izgleda veruje da bi se to moglo dogoditi negde između Baltika i Pridnjestrovlja.
Profesor na Fakultetu političkih nauka

Donacija Ognjanovića i formalno – tajna
Porodica Ognjanović u prisustvu advokata i članovi Upravnog odbora Instituta za zdravstvenu zaštitu majke i deteta Srbije „Dr Vukan Čupić” potpisali su juče na vanrednoj sednici UO instituta protokol o donaciji preostalog novca prikupljenog u humanitarnim akcijama za lečenje devojčice Tijane Ognjanović, koja je umrla 15. jula 2013. u hjustonskoj bolnici, ne dočekavši novo srce. U ovom protokolu nalazi se i tačka kojom se obe strane obavezuju da neće iznositi u javnost detalje u vezi sa donacijom dok se ona ne realizuje.
Ovu informaciju na vanredno zakazanoj, hitnoj konferenciji novinarima je juče popodne saopštio Dušan Jovanović, predsednik UO instituta u prisustvu dr Radovana Bogdanovića, direktora Instituta za majku i dete, profesora Predraga Ninića i dr Aleksandra Stojanovića, članova upravnog odbora. Jelena i Nebojša Ognjanović nisu se pojavili pred novinarima, kojima je pročitano kratko saopštenje, koje je izazvalo buru negodovanja među predstavnicima medija. Jovanović je na svako pitanje predstavnika medija objašnjavao da, prema protokolu, „ne može da odgovori”.
A pitanja je bilo mnogo – od toga da li je tačno da Ognjanovići uslovljavaju institut tražeći da sami izaberu šta će se kupiti za novac koji daju, do toga zbog čega je cela priča obavijena velom tajne i kolika je vrednost donacije. Predsednik upravnog odbora jedino je objasnio da je stručni savet instituta napravio spisak opreme koja treba da se nabavi i da će donacija biti namenjena svoj bolesnoj deci koja se leče u ovoj ustanovi. A ono što se nalazi na tom spisku za javnost je – tajna.
Ukoliko su nadležni Instituta za majku i dete i porodica Ognjanović želeli da izbegnu dalje priče o zloupotrebi novca prikupljenog u humanitarnim akcijama koje su širom zemlje organizovane pre tačno godinu dana kako bi se pomoglo da jedno dete ode na neophodnu transplantaciju srca – nisu uspeli u tome. Ovim gestom, a naročito isticanjem da o donaciji do njene realizacije ne treba da se govori, samo su uzburkali duhove i izazvali podozrenje i kod onih koji veruju da glavni akteri u ovoj priči ne žele da zloupotrebe prikupljeni novac.
Stiče se utisak da su nadležnima na institutu u ovom slučaju krivi mediji, od kojih treba sakriti detalje u vezi sa donacijom, jer oni, kako je juče napomenuto, „objavljuju dezinformacije”. Teško da mediji mogu da budu krivi što govore o tome da su prošli meseci od smrti male Tijane Ognjanović, a da su prikupljene pare i dalje kod Ognjanovića. To je činjenica. Isto kao što je činjenica da se mesecima ne govori dokle se stiglo sa realizacijom donacije, koliko ona iznosi ili za šta će se konkretno utrošiti novac.
Podsećamo, u akcijama za malu Tijanu Srbija je prošlog marta i aprila prikupila 2,6 miliona evra. Deo novca, oko milion evra, kako je pre nekoliko meseci za „Politiku” objasnio Tijanin otac Nebojša Ognjanović, utrošen je na lečenje devojčice koja je nekoliko meseci provela u bolnici u Hjustonu. Ostatak novca, oko 1,6 miliona evra, pripao je, posle ostavinske rasprave održane krajem novembra prošle godine, porodici Ognjanović. S obzirom na to da su ta sredstva građani Srbije skupljali za bolesno dete i da je stav javnosti bio da novac treba da se da za lečenje nekog drugog bolesnog deteta, Nebojša Ognjanović je početkom decembra za naš list rekao da novac neće zadržati. Tadašnji plan, kako nam je objasnio, bio je da se jedan deo novca uloži u opremanje kardiološkog odeljenja Instituta za majku i dete, drugi deo u usavršavanje naših lekara u inostranstvu, kako bi mogli da pomognu deci sa presađenim organom, a da se trećim delom pomogne lečenje obolelih mališana kojima se ne može pomoći u Srbiji već čekaju na operaciju ili lečenje u inostranstvu. U razgovoru Nebojše Ognjanovića sa ministarkom zdravlja Slavicom Đukić-Dejanović u Ministarstvu zdravlja u decembru prošle godine, dogovoreno je da stručne komisije naprave listu mališana kojima je neophodna intervencija van Srbije.
Ukoliko su Ognjanovići spremni, kao što su sami izjavljivali, da deo novca poklone Institutu za majku i dete, teško je razumeti potrebu „obe strane” da se o donaciji ćuti dok ne bude realizovana. Javnost koja je učestvovala u prikupljanju novca za malu Tijanu ipak ima pravo da zna za šta će taj novac koji su dali građani Srbije biti utrošen.

„Bolonja” kriva za štancovanje desetki
Pre samo desetak godina, Ministarstvo prosvete je najboljim studentima dodeljivalo tek nešto više od hiljadu stipendija godišnje, jer je toliko mladih u celoj Srbiji uspevalo da prebaci prosek iznad 8,5. Od uvođenja „bolonje” na univerzitetima situacija se dramatično promenila, pa se broj najboljih godišnje povećavao za – oko dve hiljade.
– Školske 2000/2001. godine studentska stipendija se dobijala ukoliko je neko imao prosek iznad 8,5, nikada nije gubio godinu, nije menjao fakultet i nije ima prenetih ispita. Tada je podeljeno 1.147 stipendija, a školske 2012/2013. čak 14.021. Do preokreta je došlo sa izmenama Zakona o univerzitetu kojim je uveden bolonjski sistem na fakultete: od 2006. godine smo u proseku imali godišnje povećanje od po 2.000 studenata sa visokim prosekom – iznosi neverovatne podatke Stevica Pivarski, rukovodilac Grupe za učeničke i studentske kredite i stipendije u Ministarstvu prosvete, nauke i tehnološkog razvoja.
On kaže da ovome nije potreban komentar, brojevi govore sami: od tih 14.000 stipendija, 6.800 su dodeljene studentima koji su imali prosek između 9 i 10. U aktuelnoj školskoj godini podeljeno je samo 8.500 stipendija jer su prosvetne vlasti u međuvremenu podigle granicu za konkurisanje na prosečnu ocenu devet, jer je budžet za stipendije ostao isti kao i pre 10 godina.
Da je „bolonja” kriva za hiperprodukciju devetki i desetki slažu se i profesori i studenti, iako su svi „Politikini” sagovornici bili iznenađeni ovim podacima prosvetnih vlasti.
Prorektorka Univerziteta u Beogradu dr Nada Kovačević, koja je u prethodnom mandatu bila i dekan Farmaceutskog fakulteta priznaje da su ocene bar za jednu ocenu više nego ranije i da su šestice retkost. Ona objašnjava da je „bolonja” donela nov način ocenjivanja i priznaje da su profesori bili prinuđeni da koriguju udeo predispitnih obaveza u krajnjoj oceni, jer se ustanovilo da ih studenti lako ispunjavaju i tako dobijaju i visoke ocene.
To sve, po njenom mišljenju, ne znači da je ovo dokaz da „bolonja” ne valja, naprotiv, ona jeste dobra kada se dobro primenjuje, ističe, ali je pitanje kako je sprovode i studenti i profesori.
– Svaki predmet vredi 100 bodova, a najmanje 30 može da se osvoji kroz posetu predavanjima, seminarske radove, kolokvijume, aktivnosti tokom vežbi, a ostatak kroz ispit. Prvo smo krenuli sa računicom da i predispitne i ispitne obaveze donose po 50 bodova, ali smo onda videli da studenti zaista lako mogu da steknu veliki broj bodova kroz puko prisustvovanje predavanjima ili vežbama, pa su profesori sami promenili taj odnos – kaže prof. Kovačević.
Aleksandar Đenić, student beogradskog Filozofskog fakulteta takođe smatra da je osnovni problem bolonjskog sistema to što su kvalitet i znanje u drugom planu, a bodovanje u prvom.
– Vi imate gomilu predispitnih obaveza koje vam omogućavaju da ostvarite 60 odsto ispita na osnovu društveno korisnog rada, tako što nosite stolice ili krečite učionice, na primer – kaže Đenić.
Da li su profesori spustili kriterijum? Jesu, odgovara Đenić, jer im ovakav sistem obrazovanja odgovara u finansijskom smislu – zašto bi bilo šta menjali kada mesečno dobijaju najmanje 120.000 dinara.
Njegov kolega po indeksu Nemanja Nedović takođe priznaje da za manje pokazanog znanja danas dobijate više ocene i da bolonjski sistem zapravo uništava visoko školstvo.
– Naravno da ne možete da dobijete ocenu samo zato što ste nosili stolice, malo to sad studenti karikiraju – odgovara prorektorka Kovačević i dodaje da je osnovna ideja da studenti rade tokom čitave školske godine, a ne da uče kampanjski kako su navikli u srednjoj školi.
Profesor informatike u Prvoj beogradskoj gimnaziji i predsednik Foruma beogradskih gimnazija Miodrag Sokić, već godinama upozorava na hiperprodukciju „vukovaca” u školama i kaže da ga ne čudi ni ovaj podatak s početka naše priče.
– Ništa ne vredi što tražimo da se obrazovanju vrati ozbiljnost i neki nivo, jer političari, celo društvo zahteva da obrazovanje bude ventil, da narod bude zadovoljan što svako može da studira, a posledice će biti katastrofalne i već su vidljive, pao je nivo znanja – kaže Sokić.
Na naš komentar da su tome doprineli i sami profesori, Sokić odgovara da profesori nikada ne mogu da budu krivi.
– Profesori jesu generatori, njihov potpis stoji iza toga, ali oni ne mogu da budu krivci za strategiju društva te vrste. To vam je kao da krivite vozača autobusa zato što je neka linija GSP-a duža ili kraća. On mora da vozi, ima takvu naredbu, a profesori imaju naredbu da se ponašaju u skladu sa „bolonjom”. Niko njima ne traži da drže nivo, već se naprotiv prozivaju oni koji su stroži – smatra Sokić.
Po njegovom mišljenju rešenje je u tome da se ozbiljno preispita besplatno studiranje i to na šta se baca državni novac, ali i da se privatnim fakultetima uskrati prostor za delovanje, jer već sada imamo armiju menadžera sa diplomama koje ne vrede ništa i mlade koji ne mogu da se zaposle.

Uskoro rešenja za prikupljanje novca za lečenje dece
Pre tačno godinu dana Srbija je skupljala novac za teško obolelu Tijanu Ognjanović i u humanitarnim akcijama prikupljeno je više od dva miliona evra da bi devojčica otišla u Ameriku na transplantaciju srca. Tijana operaciju, nažalost, nije dočekala, ali je njen slučaj ukazao na ogroman problem porodica bolesnih mališana koje se same bore da prikupe više stotina hiljada evra za neophodno lečenje u inostranstvu, jer država nema para da pomogne njihovoj oboleloj deci.
Otvoren je i problem mogućih zloupotreba oko prikupljenog novca, jer niko u državi ne kontroliše da li je utrošen baš za lečenje za koje je prikupljan. Godinu dana slušamo priče da ovaj problem mora sistemski da se reši, a kao pravi put mesecima se pominje osnivanje humanitarnog fonda iz kojeg bi najmlađi koji moraju na hitnu intervenciju ili lečenje van Srbije dobili neophodan novac. Poslovanje ovakvog fonda moralo bi da bude javno kako bi se izbegle moguće malverzacije. Jer, uplaćivanje na ime obolelog deteta ili člana njegove porodice, pokazalo se, rađa sumnju u moguću zloupotrebu novca. Podsećamo, i dalje se čeka da 1,6 miliona evra, koliko je preostalo od lečenja male Tijane, njeni roditelji uplate u humanitarne svrhe: kako su sami nedavno izjavili, u obnovu Dečjeg odeljenja u Institutu za majku i dete, ali i za lečenje bolesne dece koju odrede nadležni i stručnjaci.
Ministarstvo zdravlja je spremno da pomogne ljudima dobre volje koji žele da osnuju ovakav fond i da podrži njihove projekte, jer samo nema ingerencije za pokretanje takvog tela, kažu u resornom ministarstvu.
– Pokazali smo na primeru sedam dečaka obolelih od retke bolesti, Hanterovog sindroma, da se rešenje može pronaći. Isto kao što smo se sa mobilnim operaterima koji su nam obezbedili humanitarnu liniju za ovu obolelu decu, dogovorili da prikupljena sredstva idu preko Ministarstva zdravlja Republičkom fondu zdravstvenog osiguranja za njihovu terapiju, tako možemo da se dogovorimo da se obezbedi humanitarna linija za svu bolesnu decu. Kada je reč o dijagnostici i lečenju izrazito skupih bolesti, naša država ne može sama da snosi troškove, neophodna nam je solidarnost svih i zato je osnivanje humanitarnog fonda važno – objašnjava za „Politiku” profesor dr Slavica Đukić-Dejanović, ministarka zdravlja. 
O jedinstvenom humanitarnom fondu, koji bi bio poluprivatni-poludržavni već mesecima govori i dr Dušan Milisavljević, predsednik Skupštinskog odbora za zdravlje i porodicu.
– U tom fondu treba da budu odgovorni iz Ministarstva zdravlja, Republičkog fonda zdravstvenog osiguranja, stručne komisije, ali i novinari, kao i predstavnici dece obolele od teških bolesti. Fond bi mogao da se finansira sredstvima dobijenim od poštanskih marki ili procenta poreza na alkohol i cigarete, brzu hranu, kako je i svuda u svetu – objašnjava Milisavljević.
Prvih dana januara ove godine u intervjuu za „Politiku” poznati glumac Sergej Trifunović, čiji je gest – dolazak u emisiju „Veliki brat” na TV B 92, u kojoj je pokazao karton sa žiro-računom za malu Tijanu i pozvao Srbiju da pokaže da je humana pomaganjem ovom detetu, najavio je osnivanje humanitarnog fonda. Sada, dva meseca kasnije, najzad se priča o osnivanju ove institucije, makar u privatnom obliku. Fond „Podrži život” registrovan je u sudu, dobio je Upravni odbor na čijem je čelu Sergej Trifunović, za sada ima sedam članova, a ovih dana završiće se registracija i u Agenciji za privredne registre, kaže za naš list Slađana Tesla, potpredsednica Upravnog odbora fondacije, koja je zajedno sa Trifunovićem osnovala fond „Podrži život”.
– Očekujemo da fond počne sa radom za otprilike mesec dana, radimo na kampanji i vizuelnom identitetu i pripremamo prvi veliki koncert u Kombank areni. Fond će se finansirati od donacija. Već su nas kontaktirali ljudi koji žele da pomognu, ali račun na koji će se uplaćivati sredstva za obolelu decu biće potpuno odvojen od donacija koje se uplaćuju na ime fondacije da bi ona mogla da funkcioniše. Na taj način izbeći ćemo sumnje u bilo kakve malverzacije, da se ne bi sutra desilo da nas neko optuži da smo donacije za bolesne mališane koristili za isplaćivanje plata. Finansiraćemo se na osnovu projekata koje budemo radili i verujemo da ćemo moći da prikupimo novac za obolelu decu, jer ako dva miliona ljudi svakog meseca odvoji samo deset dinara u ovu humanitarnu svrhu, već je to ogroman novac – objašnjava Slađana Tesla.
Posebna komisija lekara u okviru ovog humanitarnog fonda pratiće stanje obolele dece i odlučivaće koji su slučajevi hitniji. Kako bi se izbegla sumnja u bilo kakve zloupotrebe, novac se neće uplaćivati na privatne račune roditelja ili staratelja obolelih mališana, već će fond prikupljena sredstva direktno uplaćivati određenoj klinici u inostranstvu.
– Ovaj fond nastaje na osnovu potpuno privatne inicijative, još nismo uspostavili saradnju sa državom, ali ne znači da nećemo. Ne bismo imali ništa protiv ni ako se država uključi i postane nam jedan od partnera u narednim projektima – ističe Slađana Tesla.

Da li će i Srbi na severu KiM imati svoju „vojsku”
Posle odluke Prištine da formira oružane snage Kosova, vlasti u Beogradu još nisu sigurne kakve diplomatske ili konkretne poteze mogu da povuku.
Kosovske oružane snage, barem prema onome što je javnosti poznato, nisu bile tema dijaloga sa Prištinom pod okriljem Evropske unije, te je, kako se ocenjuje, veliko pitanje da li će ta tema uopšte biti otvarana u vreme kada je Zapad preokupiran problemima Ukrajine. S druge strane, pojedini posmatrači ukazuju i na to da ni Savet bezbednosti Ujedinjenih nacija u ovom trenutku, opet zbog Ukrajine, ne drži širom otvorena vrata za kosovsku tematiku.
Prema nekim najavama, srpski zvaničnici bi u nastavku dijaloga trebalo da izađu pred EU i Prištinu s predlogom da kosovske bezbednosne snage na severu Kosova odslikavaju etničku strukturu, a da Srbi u toj formaciji imaju svog regionalnog komandanta. Ta ideja bi, kako je prenela Beta, trebalo da posluži za uvođenje aneksa u Briselski sporazum, o čemu je nedavno govorio predsednik Srbije Tomislav Nikolić.
Povodom najave kosovskih vlasti i Vlada Srbije je, pre nedelju dana, zatražila hitnu sednicu SB UN, ističući da su aktivnosti Prištine u pravcu transformacije takozvanih kosovskih bezbednosnih snaga u klasičnu oružanu vojnu formaciju neprihvatljive i da predstavljaju kršenje važeće Rezolucije Saveta bezbednosti UN 1244.
S tim u vezi, premijer Ivica Dačić juče je, u Medveđi, naglasio: „Bitno je da smo Briselskim sporazumom dogovorili da neke buduće oružane snage ako se formiraju ne smeju da dolaze na sever Kosova bez saglasnosti Kfora odnosno NATO-a. To je bila garancija koju smo tražili dok se ne uspostavi međusobno poverenje.” Dačić je naglasio da treba i na severu uspostaviti neke oružane snage, ali da o tome nije razgovarano.
Dušan Janjić, politički analitičar, smatra, međutim, da ideja o aneksu Briselskog sporazuma nije realna: „Kosovske bezbednosne snage nisu bile tema Briselskog sporazuma niti one to mogu biti. Te snage su uspostavljene preko ustava Kosova, a njihov nukleus kao zaštitni korpus je po Rezoluciji 1244, odnosno pod Unmikom.” On navodi da je jedino mesto gde bi se eventualno o tome moglo raspravljati SB.
Pored toga što je realnost da u kosovskim bezbednosnim snagama ima Srba, ali da još nije dovoljno popunjena kvota, kao i da je zamenik ministra bezbednosnih snaga Srpkinja, on kaže i da je realnost da te bezbednosne snage ne čine vojsku. „To što Albanci zbog svoje promocije žele da pokažu državu i kažu da je to vojska je nešto drugo. Oni su postavljeni po standardima NATO-a i imaju ono što se kod nas zove G-1, snage za brze intervencije, koje su specijalne antiterorističke jedinice, što je u suštini struktura kosovskih bezbednosnih snaga. Mislim da će oni dugo ostati u tom formatu. Reč je zapravo o preimenovanju tih jedinica, a put ka vojsci od bezbednosnih snaga sigurno će trajati koliko bude trajao put do eventualnog međunarodnog priznanja”, ocenjuje Janjić, ukazujući da za razvitak vojske mora da postoje i snage odbrane i snage brze intervencije, ali i kopnene i vazdušne snage, „a za to niti ima novca niti potreba u strukturi NATO-a”.
Nehmedin Spahiju, kosovski analitičar, zalaže se, ako budu formirane te snage, da budu simbolične – „tek da udovolje zahtevima NATO-a oko njihovih planova u regionu”. „Neće ta struktura da brani Kosovo: pošto Kosovo nije uspelo samo da se oslobodi, neće moći ni da se odbrani”, smatra on.
Prema njegovim rečima, treba misliti u duhu saradnje i integracije, a predlog o formiranju snaga koje bi oslikavale etnički sastav nije dobar zbog toga što bi značio dalju podelu Kosova.
Sa druge strane, Predrag Simić, profesor Fakulteta političkih nauka, pita: „Zbog čega oni prave vojsku ako ne zbog severa i Srbije?” On potom iznosi mišljenje da je za Prištinu ideja da i Srbi na severu naprave svoju vojsku, apsolutno neprihvatljiva. Ali, imajući u vidu gužvu izazvanu pozivanjem na paralelu između Krima i Kosova od ruskog predsednika, smatra da je sada „veliko pitanje kako će Brisel na ove stvari reagovati, jer ih je Putin sa ovim poređenjem uhvatio na spavanju”.
Simiću je interesantno i to da kosovski zvaničnici pitanje oružanih snaga otvaraju u ovom trenutku i misli da će biti vrlo zanimljivo ako se eventualni srpski predlog otvori u Briselu.
Kad je reč o debati u SB, takođe ocenjuje da sve zavisi od Ukrajine. „Jednostavno, u ovom trenutku to je jedina stvar koja interesuje i Zapad i Rusiju. Štagod da se bude dešavalo na Kosovu biće pod uticajem ukrajinskih dešavanja. Pošto će Rusija blokirati svaku raspravu u SB o Ukrajini, jer ima pravo veta, to će se dosta prelamati i na to ako se otvori rasprava o Kosovu i kosovskim oružanim snagama”, smatra Simić. Pored toga, on podseća da je „Standard” pre dva dana objavio neke spekulacije kako bi NATO mogao Putinu da ponudi trgovinu – da prihvati otcepljenje Krima, a da on prizna nezavisnost Kosova, a da je ruska vlada demantovala da se bilo šta u tom pogledu promenilo. Ali, on navodi i da je sada Putin „na terenu dvostrukih standarda, kao i zapad”.

Vulin: Ivanović sada mirniji, država će pomoći
BEOGRAD –Ministar bez portfelja zadužen za Kosovo i Metohiju Aleksandar Vulin izjavio je danas da je lider Građanske inicijative „SDP” Oliver Ivanović mirniji od kada je premešten iz prištinske pritvorske jedinice u pritvor u Kosovskoj Mitrovici i da će država Srbija dati sve od sebe da mu pomogne.
Vulin je gostujući na televiziji Pink, rekao da Ivanović ne može biti dobro posle sedam dana štrajka glađu, ali da je sada mirniji i da može da se šeta po zatvorskom krugu.
„Ponekad neke male stvari tako mnogo znače - samo šetate po krugu i niko neće da vas ubije”, rekao je Vulin i dodao da Ivanovića porodica redovno posećuje.
On je rekao i da će Srbija obezbediti pravnu pomoć Ivanoviću, voditi računa o njegovom zdravlju, obezbediti mu najbolje lekare, vršiti pritisak na međunarodnu zajednicu, dati pisane garancije za njega...
Ivanović je uhapšen 27. januara zbog sumnje da je učestvovao u zločinima počinjenim tokom 1999. i 2000.godine, uključujući teško ubistvo.
On je jedan od Srba pritvorenih na Kosovu za koje je Vlada Srbije dala garancije da će u slučaju da mu se dozvoli odbrana sa slobode biti u svakom trenutku dostupan pravosuđu.
Ipak, njemu je nakon isteka jednomesečnog pritvor produžen za još dva meseca.
Ivanović je 4. marta stupio u štrajk gladu zahtevajući da bude premešten iz pritvora u Prištini u Kosovsku Mitrovicu.
On je juče premešten iz prištinske pritvorske jedinice u pritvor u Kosovskoj Mitrovici.

SAD odbile ukrajinski zahtev za oružje
Od našeg stalnog dopisnika
Vašington – Boraveći ove nedelje u Vašingtonu, privremeni ukrajinski premijer Arsenij Jacenjuk od domaćina zatražio nešto što dosad nije pominjano: „značajnu” pomoć u oružju i municiji za svoju zemlju, čija je armija, prema izjavama njenih oficira „zapuštena još od 1991”, kada se Ukrajina osamostalila.
Premijer Jacenjuk je doneo i detaljan spisak na kome su još telekomunikaciona oprema, avionsko gorivo i uređaji za noćno osmatranje. Jedino što je dobio bili su međutim američki paketi specijalne hrane za vojnike, čija će isporuka početi odmah.
Kako je objašnjeno, ovo „ne” je „samo zasad, a ne zauvek”. Vašington očigledno ne želi da u ovom momentu „dodatno antagonizuje nepredvidljivu Moskvu”, niti da ukrajinsku armiju podstakne da učini nešto što bi dovelo do direktnijeg konflikta sa Rusijom.
Sem toga, vojna pomoć bi ojačala sumnje Moskve da je najnovija ukrajinska revolucija organizovana odavde, kako bi se Kijev uvukao u zapadnu orbitu i NATO još direktnije izašao na granice Rusije.
Uoči puta državnog sekretara Džona Kerija na jučerašnji susret sa Lavrovom u Londonu, na brifingu u Stejt departmentu prvi put je izneto da je ruska strana odgovorila na predloge za smirivanje krize, ali da je u njemu „samo neka prilično providna argumentacija da su Krim i Kosovo isti slučaj”.
Iz onoga što su izneli neimenovani funkcioneri proizilazi međutim da je najnoviji susret Kerija i Lavrova upriličen da bi SAD igrale neku vrstu posrednika između Kijeva i Moskve – da bi se ruskoj strani prenelo na kakve je ustupke sve spremna ukrajinska vlada kad je reč o Krimu i etničkim Rusima u istočnom delu zemlje.
Takođe, predočeno je da kakav god bio ishod sutrašnjeg referenduma na Krimu, on, sa američkog stanovišta, neće imati pravnu snagu u Ukrajini, pa ni u Rusiji ili bilo gde drugde, pa ni na samom Krimu.
Povrh svega, već je razrađen i mehanizam sankcija koje bi, ako Rusija ne odstupi, počele da se primenjuju već od ponedeljka i koje će, kako ocenjuju mediji, započeti i svojevrsni „ekonomski hladni rat” između Rusije i Zapada.

Avion leteo pet sati posle nestanka sa radara
Moguće je da je misteriozno iščezli malezijski avion, od kojeg i dalje nema traga, ostao u vazduhu i pet sati posle nestanka sa radara, zbog čega je potraga juče proširena na daleko širi pojas Indijskog okeana.
Neimenovani izvori iz malezijske vojske i policije kazali su za Rojters da je avion na relaciji Kuala Lumpur–Peking, sa 239 putnika i članova posade, leteo znatno duže nego što se pretpostavljalo, jer je slao signale satelitima pet sati posle prekida svih veza sa kontrolom leta. Prema ovoj verziji događaja, reč je o najverovatnije namernom preusmeravanju leta sa puta ka Kini, pri čemu se letelica okrenula, pošla zapadno, preletela Malajsko poluostrvo i usmerila ka Andamanskim ostrvima, verovatno završivši u Bengalskom zalivu.
Malezijske vlasti, koje su prekjuče snažno negirale ovu mogućnost, ni juče nisu mogle da zvanično potvrde ovu informaciju, ali je tamošnji ministar vojske i saobraćaja Hišamudin Husein kazao da je lov na olupinu „boinga 777-200” zaista proširen na Indijski okean. Kompanija „Rols-Rojs”, proizvođač „boinga” takođe je negirala da su motori slali signale satelitima posle nestanka sa radara.
Kuala Lumpur i dalje ne isključuje nijednu mogućnost pa ni katastrofalan kvar ili otmicu, ali i dalje ne pruža konkretne detalje o tome kako je moderni avion vredan 250 miliona dolara mogao da nestane bez traga, pri čemu pilot nije poslao nikakvo obaveštenje na zemlju. Izveštači svetskih medija iz Kuala Lumpura javljaju da oko celog slučaja i dalje vlada velika konfuzija, ali da su opciji sa znatno dužim letom od pretpostavljenog svi počeli da pridaju veliki značaj posle uključivanja Bele kuće.
Vašington je ozbiljno uzeo u obzir pomenute satelitske snimke i poslao svoje snage, uključujući avione i razarač, u Indijski okean, na mesto gde snimci pokazuju da je avion mogao da završi. Ako krhotine tamo stvarno budu pronađene, to će značiti da je avion otišao 1.600 kilometara dalje od tačke gde je poslednji put spažen, blizu prelaza iz malezijskog u vijetnamski vazdušni prostor, zbog čega je dosad uglavnom i tražen u Južnom kineskom moru.
Lov na krhotine „boinga” nastavlja se i u zalivu Malaka, koji se nalazi sa zapadne strane Malajskog poluostrva, dok se avion pre nedelju dana na svom putu ka Kini uputio istočno od poluostrva. Potraga u Malaki potvrđuje da je zaista moguće da se avion okrenuo i survao u suprotnom pravcu od onog u koji se uputio. To je, međutim, jedno od mogućih rešenja zagonetke, ali ne i konačno objašnjenje šta se dogodilo sa letom MH370.
Kina, međutim, i dalje pretražuje Južno kinesko more, posebno prostor gde su njeni sateliti spazili nešto što bi moglo da liči na naftne mrlje iako je Malezija demantovala da one potiču od „boinga”. Sada već 57 brodova i 48 aviona iz 13 zemalja pretražuju vode u blizini Malezije, Vijetnama, Tajlanda...
Rojtersove informacije u centar pažnje vraćaju teoriju o otmičarima ili psihički labilnim putnicima ili članovima posade koji su sve ukrcane namerno odveli u smrt. Njihovi izvori smatraju da je višesatni let do Andamanskih ostrva ili Bengalskog zaliva mogao da izvede samo pilot ili programirani autopilot. Takođe se pominje da je neko namerno isključio sistem za komunikaciju jer je samo teorijski moguće da se pokida svaka veza sa kontrolorima i radarima u jednom od najsigurnijih tipova aviona.
„Istražujemo sabotažu, otmica je i dalje mogućnost”, izjavio je izvor iz malezijske policije.
Kuala Lumpur demantovao je da je policija pretraživala stanove posade „Malejža erlajnza”, ali je ministar Husein juče dodao da će kuće pilota biti pretražene ako se pokaže potreba za tim. Ispostavilo se da je kopilot na letu MH370, Farik Ab Hamid, pre tri godine pozvao u kokpit jednu turistkinju iz Južne Afrike, kada je prekršio pravila „Malejža erlajnza”.
Malezija je pod velikom pritiskom da otkrije šta se dogodilo sa jednim od najtajnovitijih nesreća u istoriji avijacije. Ako je grdosija završila u Indijskom okeanu, biće znatno teže izneti je na površinu nego da je potonula u znatno plićim vodama oko Malezije ili Vijetnama.
Članovi porodica ukrcanih putnika očajni su što ne dobijaju zvanično potvrđene vesti. Kako nema nikakvih zvaničnih podataka, cvetaju najrazličitije teorije zavere: od pretpostavke da je u pitanju američka ujdurma da se napakosti Iranu, Kini i Jugoistočnoj Aziji, preko toga da je sve holivudski trik izveden s ciljem da se promoviše novi film do toga da je letelica sletela na neko od ostrvaca u Indijskom okeanu.
Malezija: Policija pretresa kuću pilota nestalog aviona
KUALA LUMPUR – Policija je danas počela pretres kuće pilota nestalog malezijskog aviona, nakon što je premijer Malezije potvrdio sumnju da je letelica namerno preusmerena, izjavio je visoki zvaničnik policije za Rojters.
Policija je stigla u kuću kapetana Zaharija Ahmeda Šaha (53) ubrzo nakon što je premijer Nadžib Razak završio konferenciju za novinare.
Razak je izjavio ranije danas da istraga nestanka aviona na letu MH 370 veruje da su komunikacije na njemu namerno onesposobljene i da je on skrenuo sa leta ka Pekingu i leteo još više od sedam sati. Tanjug

Lavrov: Poštovaćemo odluku Krimljana, ne planiramo invaziju
LONDON – Rusija ne planira da izvrši invaziju na jugoistočnu Ukrajinu, a Moskva će poštovati rezultat referenduma o statusu Krima koji se održava u nedelju, izjavio je danas u Londonu šef ruske diplomatije Sergej Lavrov, uz ocenu da ako je Kosovo poseban slučaj, onda i Krim treba da bude poseban slučaj.
„Ruska Federacija neće i ne može da ima bilo kakve planove o invaziji na jugoistočne regione Ukrajine”, rekao je Lavrov posle razgovora sa američkim kolegom Džonom Kerijem.
„Kad je reč o referendumu, predsednik Rusije je već izneo naš stav po tom pitanju rekavši da ćemo poštovati odluku naroda na Krimu i da ćemo izneti naš stav kada budemo znali rezultate”, rekao je Lavrov, dodavši da su bilo kakve dalje spekulacije besmislene, navodi Itar-Tas s.
Kako su prenele agencije, šef ruske diplomatije je posle razgovora sa američkim državnim sekretarom rekao da nisu prevaziđena neslaganja Moskve i Vašingtona kada je reč o situaciji na Krimu.
Posle višečasovnih razgovora sa Kerijem, Lavrov je novinarima rekao da „nema zajedničke” vizije Rusije i SAD po pitanju Ukrajine.
„Rusiju ne treba kriviti za ovu krizu, a Ukrajinu ne bi trebalo prisiljavati da napravi pogrešan izbor”, istakao je Lavrov, navodi Itar-Tas s.
Odgovarajući na pitanje novinara zbog čega su neke zapadne zemlje priznale pravo Kosovu na samoopredeljenje, a ne žele to da priznaju narodu Krima, Lavrov je odgovorio da su mu zapadni partneri rekli da se u takvim situacijama razmatra „od slučaja do slučaja”.
„Ako je Kosovo poseban slučaj, onda je i Krim poseban slučaj, jednako poseban”, rekao je on.
Lavrov je, takođe, izjavio da Krim za Rusiju znači mnogo više nego što su to Komori za Francusku ili Foklandska ostrva za Britaniju.
On je kazao da se nada da zapadni partneri shvataju da je ovo zaista slučaj koji ne može biti posmatran odvojeno od istorije.
Keri je, na zajedničkoj konferenciji za novinare posle šest sati razgovora sa Lavrovim, rekao da mu je ruski šef diplomatije „jasno stavio do znanja da predsednik Vladimir Putin nije spreman da donese bilo kakvu odluku u vezi sa Ukrajinom dok se ne završi referendum (na Krimu) koji je zakazan za nedelju”, preneo je AFP.
„Ratifikovanje rezultata krimskog referenduma u ruskom parlamentu značiće aneksiju Krima 'kroz zadnja vrata'“, rekao je Keri, a prenosi Rojters.
Prema njegovim rečima, SAD i međunarodna zajednica neće priznati ishod referenduma na Krimu, koji smatraju nelegitimnim, a ukoliko se krimski referendum održi, Rusija će se suočiti sa sankcijama.
„Ako se referendum održi, biće izvesnih sankcija, biće izvesnog odgovora”, upozorio je Keri, preneo je AFP.
Američki državni sekretar je rekao i da je sa Lavrovim razgovarao o zabrinutosti zbog ruskih vojnih vežbi na granici sa Ukrajinom.
„U atmosferi kakva trenutno vlada, neophodno je da Rusija jasno saopšti šta je svrha raspoređivanja njenih trupa na ukrajinskoj granici”, ocenio je Keri, prenosi Rojters.
Keri je rekao da će odgovor biti „još većih razmera” ukoliko Rusija i dalje bude pojačavala tenzije u Ukrajini i ugrožavala njen narod.
„Ako Rusija uspostavi činjenično stanje na terenu koje pojačava tenzije ili koje preti ukrajinskom narodu, onda će očito to iziskivati odgovor još većih razmera, a to će koštati”, zaključio je Keri.
Putin: Referendum na Krimu u skladu sa međunarodnim pravom
MOSKVA – Ruski predsednik Vladimir Putin rekao je danas generalnom sekretaru Ujedinjenih nacija Ban Ki-munu da se predstojeći referendum na Krimu o budućnosti ukrajinskog poluostrva održava u skladu sa međunarodnim pravom.
„Vladimir Putin je istakao da je odluka o održavanju referenduma potpuno u skladu sa normama međunarodnog prava i Povelje UN”, saopštio je Kremlj, a prenosi AFP.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Kako ućutkati Šredera
Evropske podele oko iznalaženja kompromisa u ukrajinskoj krizi, pre svega oko rešavanja problema izazvanog pokušajem otcepljenja Krima od matične države, sve su izrazitije. Evropski parlament (EP) i nemački Bundestag juče su zaoštrili kritiku prema Moskvi zbog uloge Rusije u ukrajinskoj krizi. Ton su određivali predstavnici konzervativnih stranaka, najjače grupacije u tom telu, ali i Zeleni, pri čemu je zahtevano uvođenje oštrih sankcija Rusiji.
Nemačka kancelarka Angela Merkel rekla je u obraćanju poslanicima Bundestaga da su lideri EU spremni da preduzmu dalje korake protiv Moskve (a to su sankcije), ukoliko Rusija nastavi da podržava otcepljenje poluostrva Krim od matične države. Za slučaj da Rusija nije spremna da se vrati „na put prava”, Merkelova je zapretila sankcijama koje bi trebalo da obuhvate zabranu putovanja i zamrzavanje računa ruskih zvaničnika, otkazivanje samita EU–Rusija...
Kancelarka je bila izričita da se teritorijalni integritet Ukrajine ne sme dovoditi u pitanje, ali nije našla pravi odgovor na poslaničko pitanje – zašto je Krimu zabranjeno ono što je dozvoljeno Kosovu.
„Nema osnove za poređenje situacije na Krimu i na Kosovu”, odsečno je izjavila Merkelova, izbegavajući da detaljnije objasni svoj stav.
Na jučerašnjem zasedanju EP, evropski poslanici nisu definisali nivo oštrine sankcija koje bi evropska zajednica trebalo da preduzme protiv Moskve, ali su, sa druge strane, zapretili izolacijom „faktorima koji prkose zajedničkom (političkom) taktu”, ne bi li bilo omogućeno da EU govori zajedničkim jezikom.
Frakcija Zelenih predstavila je čak rezoluciju kojom bi bivšem nemačkom kancelaru Gerhardu Šrederu bilo naloženo da se ne izjašnjava u javnosti o ukrajinskoj krizi, pre svega da ne kritikuje stavove EU. Zahtev za izglasavanje rezolucije podržali su poslanici konzervativnih stranaka, pre svega iz okruženja Narodnjačke stranke Evrope. U ime frakcije građanske levice za reč se javio predsednik EP Martin Šulc i izjavio da će njegova i srodne stranke glasati protiv rezolucije.
Šreder je pre nekoliko dana optužio Zapad za licemerstvo, jer se u slučaju Krima poziva na međunarodno pravo koje je prekršio prilikom bombardovanja SR Jugoslavije 1999. godine.
Predložena rezolucija Zelenih, a posredno i konzervativnog centra, ne odnosi se samo na bivšeg nemačkog kancelara već i na to što sve više stranaka i istaknutih javnih ličnosti u Evropi pokazuje razumevanje za držanje Rusije u ukrajinskoj krizi. To se pre svega odnosi na privrednike koji upozoravaju da bi zavođenje sankcija Rusiji bilo uporedivo sa samoubistvom evropske privrede.
„Privredni odnosi su most koji spaja države, nikako oružje koje bi jedni koristili protiv drugih”, izjavio je juče predsednik Privredne komore Austrije Kristof Lajtl, apelujući na vladu u Beču da doprinese smirivanju odnosa EU i Rusije.
Stranke levog centra signalizirale su suzdržanost po pitanju sankcija Rusiji, a najuticajnije stranke evropske desnice, štaviše, razmatraju mogućnost da prihvate poziv krimskih vlasti i diplomatskih krugova Moskve da posmatraju sprovođenje referenduma na Krimu. Time bi bio osujećen pokušaj Zapada da se legitimnost referenduma dovede u pitanje.
Francuski Nacionalni front, austrijski slobodari i belgijski Flamanski interes najavili su da će se odazvati pozivu „nevladinih organizacija” na Krimu i prisustvovati referendumu. Šef poslaničke grupe italijanske Lige za sever u EP Lorenco Fontana je takođe izjavio da je dobio poziv da bude posmatrač referenduma na Krimu, ali da mu poziv nije uručila neka nevladina organizacija, već ambasador Rusije Aleksej Kornov.

Moskva:Rusija zadržava pravo da zaštiti sunarodnike
MOSKVA– Zvanična Moskva saopštila je danas da jučerašnji napad pripadnika radikalne desnice na mirne demonstrante u Donjecku pokazuje da vlasti u Kijevu ne kontrolišu situaciju, a da Rusija „zadržava pravo da zaštiti ljude”.
„U Donjecku je 13. marta u tragičnim događajima prolivena krv”, navelo je rusko Ministarstvo inostranih poslova, dodajući da je jedna osoba poginula, a više ljudi povređeno.
Navodi se da su u Donjecku na mirne demonstrante, koji su izašli na ulice grada da izraze odnos prema destruktivnoj poziciji ljudi koji sebe nazivaju ukrajinskom vlašću, napale grupe radikalne desnice, naoružane gasnim oružjem i palicama, preneo je Itar-Tas s.
Za te grupe ruski MIP navodi da su počele juče da stižu u Donjeck iz drugih regiona Ukrajine.
„Ne jednom smo rekli da oni koji su došli na vlast u Kijevu treba da razoružaju ekstremiste, osiguraju bezbednost stanovništva i legalno pravo ljudi na održavanje mitinga. Na žalost, kako pokazuju događaji u Ukrajini, to se ne dešava, kijevske vlasti ne kontrolišu situaciju u zemlji”, naglašava rusko Ministarstvo.
„Rusija uviđa svoju odgovornost za živote sunarodnika i sugrađana u Ukrajini i zadržava pravo da ljude uzme u zaštitu”, naglasila je zvanična Moskva.
Sukobi u Donjecku, ukrajinski mediji: troje poginulo
DONjECK – Ukrajinski ministar unutrašnjih poslova Arsen Avakov izjavio je da su privedene četiri osobe zbog sumnje da stoje iza sukoba proruskih i proukrajinskih pristalica u Donjecku u kojima je poginula najmanje jedna osoba, a prema nekim izveštajima, moguće i tri.

Kako je juče izvestila agencija AFP, jedna osoba je poginula, a 16 povređeno u sukobima koji su izbili tokom održavanja istovremenih mitinga u Donjecku, na istoku Ukrajine.
Ukrajinska agencija Unian, međutim, javlja da je poginulo troje, 50 povređeno, a na desetine uhapšeno.
Pozivajući se na zdravstvene službe, agencija AFP je prenela da je žrtva 22-godišnji mladić koji je izboden na smrt.
Rojters javlja da je povređeno 29 ljudi, od kojih je četvoro zadržano u bolnici.
Sukobi su izbili kada su proruski demonstranti, kojih je bilo oko 2.000, probili policijski kordon koji je okružio učesnike mitinga koji se zalažu za integritet Ukrajine, njih oko 1.000.
Kako je prenela Raša tudej, tokom sukoba korišćene su i dimne bombe.
Agencija Rojters je navela da se nekoliko stotina ljudi, koji su uzvikivali parole podrške ruskom predsedniku Vladimiru Putinu, sukobili sa grupom osoba koje su osuđivale Moskvu.
Ruski mornarički avioni počeli vežbu u Mediteranu
MOSKVA– Ruska mornarica saopštila je danas da su njeni monarički avioni počeli vežbu iznad Sredozemnog mora.
Portparol mornarice Vadim Serga rekao je agenciji Interfaks da su avioni poleteli sa nosača aviona Admiral Kuznjecov, koji se prošle sedmice usidrio na Kipru, i da manevri uključuju taktiku za borbu protiv meta u vazduhu i druge borbene tehnike.
U vežbama učestvuju mlazni avioni Suhoj SU-33 i protivpodmornički ofanzivni helikopteri Kamov Ka-27.
Prema rečima portparola, vežba će biti nastavljena ako vreme bude pogodovalo.
Serga u saopštenju nije spomenuo krizu između Rusije i Ukrajine oko poluostrva Krim.
Američka mornarica uputila je u Crno More razarač sa navođenim projektilima UŠ Trukstun, navodeći da je reč o rutinskom raspoređivanju koje je dogovoreno pre izbijanja krize u Ukrajini.
Ruska vojska juče je nedaleko od granice sa Ukrajinom počela manevre u kojima učestvuje više od 8.000 vojnika.
Rusko ministarstvo odbrane saopštilo je da se vežbe, koje će trajati do kraja marta, odrzavaju na području Rostova, Belgoroda i Kurska i da će u njima biti korišćena i artiljerijska sredstva, poput raketnih bacača i protiv-tenkovskog oruđa.
Rusija je, takođe juče, na zahtev beloruskog predsednika Aleksandra Lukašenka u Belorusiju uputila šest mlaznih lovaca Suhoj 27 i tri transportna aviona, koji će biti stacionirani na aerodromu u Bobrujsku, na istoku zemlje.
SAD su prethodno u Poljsku poslale 12 borbenih lovaca F-16 i 300 pripadnika vazduhoplovnog osoblja, a sa šest aviona F-15 su pojačale i vazduhoplovno prisustvo u baltičkim državama, koje graniče sa Rusijom i Belorusijom.
Lavrov i Keri u Londonu diskutuju o Krimu
LONDON – Situacija u kojoj se nalazimo je teška, izjavio je danas u Londonu šef ruske diplomatije Sergej Lavrov pred početak razgovora sa američkim kolegom Džonom Kerijem, koji je izrazio očekivanje da će doći do pomaka u rešavanju ukrajinske krize.
„Situacija u kojoj se nalazimo je teška. Dogodilo se mnogo toga, a izgubljeno je dosta vremena”, rekao je ruski diplomata.
S druge strane, američki državni sekretar je izrazio očekivanje da će on i njegov ruski sagovornik uspeti „da reše neka od pitanja po kojima se razmimoliaze” Vašington i Moskva kada je reč o Ukrajini, preneo je AFP.
Keri će sa Lavrovim razgovarati nakon nekoliko nedavnih diplomatskih sukoba koji su prerasli u najoogorčeniji spor izmedu Istoka i Zapada od okončanja hladnog rata.
Na Krimu se u nedelju održava referendum na kome će birači moći da biraju između pripajanja Rusiji i veće autonomije unutar Ukrajine.
Rublja bi mogla da se uvede na Krimu već u aprilu
MOSKVA – Ruska rublja može da bude puštena u opticaj na teritoriji Krima već za dve nedelje, rekao je Interfaksu prvi potpredsednik vlade Krima Rustam Temirgalijev.
On je upozorio da su „ukrajinski državni zapisi ponovo blokirali račun republike. Danas je to katastrofalno i zato smo mi stvorili alternativni sistem. Ali bez brzog i efikasnog uvođenja rublje na teritoriju Krima biće teško održati stabilnu finansijsku situaciju, jer Kijev može da ograniči količinu grivni na poluostrvu. Zbog toga je uvođenje rublje pitanje otprilike dve nedelje”, rekao je Temirgalijev.
Već u aprilu žitelji Krima će dobijati plate i penzije u rubljama, a naravno i cene će biti u rubljama, kazao je on.
„Naravno, mi zadržavamo mogućnost regulisanja cena za socijalno značajnu robu. Pozvali smo direktore velikih trgovinskih lanaca i zamolili ih da obezbede da u skladištima bude dovoljno hrane, a da cene ostanu razumne”, rekao je Temirgalijev.

Rusi gomilaju vojsku
Od našeg specijalnog izveštača
Simferopolj – Uoči referenduma o nezavisnosti Krima od Ukrajine, koji je zakazan za 16. mart, sve strane u ukrajinskoj krizi postepeno se pripremaju i za eventualni vojni odgovor na ukrajinsku krizu.
Na odluku Kijeva, kojom je određen broj političara iz nove vlasti u Simferopolju stavljen na poternicu, krimske vlasti su reagovale kontramerama kojima je određenim političarima iz Kijeva zabranjen ulazak na Krim.
Na javnim istupima u Simferopolju naglašeno nastupaju predstavnici Tatara, ističu ekonomske pogodnosti vezanosti Krima sa Rusijom u budućnosti, kao i sve pogodnosti koje će Tatari imati u budućoj vlasti Krima izvan Ukrajine.
Cilj je motivisati Tatare da izađu na referendum i glasaju za samostalnu državu Krim, čime bi broj onih koji su za tu opciju, uz većinu Rusa ovde, a sigurno i deo Ukrajinaca koji će glasati za samostalni Krim, bio dovoljno uverljiv za potvrdu već donete Deklaracije o državnoj samostalnosti Krima i prekida svih ustavno-pravnih veza s Ukrajinom. Na Krimu živi i nemačka etnička skupina i oni su se već izjasnili za priključenje Krima Rusiji. Barem je tako izjavio njihov lider ovde u Simferopolju.
Na stranu novih vlasti na Krimu prešle su do sada 30 od 34 jedinice vojske Ukrajine na poluostrvu, izjavio je u parlamentu Krima poslanik Genadij Basev. Prešle su jedinice PVO, obalske odbrane, vazduhoplovna baza Belbek, puk unutrašnje vojske. Još odbijaju da pređu Glavna komanda ukrajinske ratne mornarice i brigada mornaričke pešadije u bazi Feodosija. Njihov moral je sve slabiji, plate nisu primili već dva meseca, a polako im nedostaje i hrana.
Od ratnih brodova Kijev sada može da računa na fregatu „Getman Sagajdačni”, korvetu „Ternopolj”, komandni brod „Slavutič” i desantni brod „Konstantin Uljšanski”.
Roditelji mornara koji su na ukrajinskim ratnim brodovima, a koji su iz baze Balaklava otplovili za Odesu, juče su protestovali u Sevastopolju zatraživši od Kijeva da se njihova deca odmah vrate na Krim. Od borbene avijacije Kijev može sada da računa na najviše 70 aviona, sve ostalo je van operativne upotrebe.
Pa ipak, Kijev je u granično područje Perokopskog zemljouza uputio svoje vojne jedinice tako da ovde u Simferopolju strahuju da će u noći između 14. i 15. marta doći do oružanih provokacija kako bi se sprečilo održavanje referenduma.
Krimske vlasti su na prelazima Saljakovo, Kaličak i Čaplinka već zaplenile ilegalne tovare oružja. Ukrajina je prema Perokopu stacionirala delove svoje 79. aeromobilne brigade, koja je dislocirana u Nikolajevu. Oni su svoja oklopna vozila ukopali odmah pored improvizovanog graničnog prelaza, a postavili su i minobacače.
Širom Ukrajine pokrenute su neke vojne jedinice: 30. mehanizovana brigada u oblasti Novograda-Volinskog, Prvi inženjerijski samostalni puk iz Žitomira, 95. aeromobilna brigada, u Lavovu 80. aeromobilni puk, kod Berdičeva, oblast Žitomira, pokret 26. artiljerijske brigade sa samohodnim haubicama „Msta”. Sve te ukrajinske jedinice navodno su pojačane i pripadnicima „Desnog sektora” i ukrajinskim desničarima raznih provenijencija.
Ukrajina ima sporazum sa NATO, potpisan u aprilu 2004, po kojem NATO vojnici mogu da stupe na teritoriju Ukrajine. Ali se naravno postavlja i pitanje iz kojih bi to zemalja mogli da budu vojnici NATO u Ukrajini?
Kijev ovih dana ponavlja reči načelnika Združenog generalštaba američkih oružanih snaga generala Dembsija „da će zaštititi saveznike u Evropi”, ali je američki general najverovatnije hteo da umiri Estoniju i Letoniju, gde je sada velika panika. I Gruzija je svoje oružane snage stavila u stanje pune borbene gotovosti.
Na aerodrome u Belorusiji već su stigli ruski lovci Su-27, dok su Rusi pojačali i svoje snage u oblasti Kalinjingrada. Rusija izvodi i velike vojne manevre uz ukrajinsku granicu, izveden je vazdušni desant sa 4000 padobranaca, uz učešće tenkova, borbenih vozila, pešadije, artiljerije i taktičkih raketnih snaga, pri čemu svi vrše intenzivna borbena gađanja u oblasti Kurska i Belgoroda. Od vremena Kurske bitke nije bilo veće koncentracije tenkova i oklopne tehnike u toj oblasti kao danas. To je jasna poruka vlastima u Kijevu, ali i NATO da Moskva na Krimu misli vrlo ozbiljno.
-----------------------------------------------------------------------------
Šimonović ne može na Krim
Simferopolj – Izaslaniku generalnog sekretara UN Ivanu Šimonoviću nije bilo dozvoljeno da uđe na Krim zbog bojazni od provokacija, rekao je juče predsednik Vrhovnog saveta Krima Vladimir Konstantinov, prenosi Tanjug. „Postoje mnogi posmatrači ovde i iskreno govoreći već smo zbunjeni da ih identifikujemo. Nije bio problem da im pružimo bezbednost, ali ljudi jednostavno ne vole neke pojedince, nemaju poverenja u zapadne strukture i očekuju od njih provokacije”, rekao je Konstantinov, prenela je agencija Itar Tas. Šimonović je imao nameru da načini izveštaj o stanju ljudskih prava na Krimu, nakon što je posetio Kijev, Harkov i Lavov.

Egipatska sisimanija
Od našeg specijalnog izveštača
Kairo – Muhamed Fatih nema dilemu: vreme je za feldmaršala Abdela Fataha el Sisija.
Pošto je na kiosku u ulici kairske elitne ade Zamalek pažljivo sortirao jeftine slatkiše, ovaj 23-godišnjak raspoloženo odgovara na pitanje šta misli o šefu egipatske vojske koji se sprema da uoči predsedničkih izbora skine uniformu i da se, kao očekivani pobednik, pridruži plejadi oficira koji su Egiptom upravljali duže od šest decenija.
„Sisi je jedini čovek koji može da okonča haos koji nas je zadesio posle obaranja Hosnija Mubaraka”, kaže uz osmeh iza koga je teško dokučiti da li je njegov izbor slobodna volja ili strah od vlasti koji se, tvrde protivnici armije, ponovo useljava u život Egipćana.
Bio sam ovde 2011. svedok događaja koji su Egipćanima vraćali ponos i nadu, atmosfere koja je otvarala prostor slobodne utakmice različitih ideoloških i kulturoloških perspektiva, demokratske kontrole vlasti, uverenja da će barem onih 2,5 miliona novorođenih Egipćana godišnje imati manje siromašnu budućnost.
Ispostavlja se da su te tri godine izgubljeno vreme eksperimentisanja sa slobodom. Ništa od socijalne pravde. Ekonomija je u očajnom stanju. Egipat je suočen sa novim podelama, a svako novo krvoproliće i hapšenje dodatno ga udaljava od demokratije. Nisam do sada bio u zemlji koja ima ministra za – pomirenje.
Neslavno se završio pokušaj Muslimanske braće da politikom „islam je rešenje” donesu bilo kakav prosperitet 86-milionskom narodu. Posle godinu dana vladavine prvog slobodno izabranog predsednika, islamiste Muhameda Mursija – obeležene neefikasnim pokušajima rešavanja ekonomskih i socijalnih problema – Sisi je 2012. spretno iskoristio, tvrde organizovao, masovan protest na kairskom Tahriru, epicentru prvog revolta.
Proglasio je revoluciju 30. juna. Na Mursijeve sledbenike udario je brutalnom silom koja je iza sebe ostavila najmanje 1.500 ubijenih. Potom je lidere Muslimanske braće poslao u zatvor zajedno s 21.000 njihovih aktivista i na kraju uhapsio i svrgnutog predsednika – koji ga je doveo na čelo Vrhovnog saveta oružanih snaga – i kome se sada sudi po mnogim tačkama optužnice, od ubistva do saradnje sa ekstremnim islamistima.
Muslimanska braća su ponovo zabranjena stranka, proglašena za terorističku organizaciju. Da li onda preti opasnost da će vojska, koja pozadinski drži sve konce vlasti, prekinuti eksperiment sa demokratijom? Kakvom demokratijom? Demokratijom u zemlji navikloj na autoritarnu vladavinu Nasera, Sadata ili Mubaraka? Demokratijom sa Tahrira 2011. koja se pre nego što je i dobila šansu zagubila u islamističkim sanjarenjima o obnovi kalifata? Demokratijom u zemlji faraonske tradicije u kojoj je gotovo svaki drugi stanovnik nepismen?
Možda zbog svega toga, i još koječega, čini se kao da Sisija ovde obožavaju. Taksisti, obični ljudi sa ulice, veliki deo inteligencije koji se plašio islamista.
„Svako voli Sisija. Muškarci, žene, malo dete, mačke, svi vole Sisija”, kaže mi Ibrahim Sajed, prodavac mirisa u centru Kaira.
Kada ga pitam kako je onda pre dve godine 54 odsto Egipćana glasalo za Muslimansku braću, koja tvrde da Sisi ponovo pravi „policijsku državu”, samo ponavlja: „Volim Sisija, svako voli Sisija.”
Biće da Sisiju najviše veruju kao autoritetu koji će Egiptu povratiti stabilnost.
„Nastavak konflikta između pripadnika različitih političkih snaga i njihova neslaganja o tome kako treba voditi zemlju mogli bi da dovedu do urušavanje države”, kaže on.
Uprkos nezadovoljstvu jednog liberalnog dela zemlje koji zazire od armije, 60-godišnji general iz Mubarakove ere očito se nametnuo kao ključni arbitar nacionalne budućnosti. Njegov lik možete da nađete na čokoladama, majicama ili kravatama. Štampane su, više kao suveniri, novčanice i lične karte sa kojih feldmaršal zamišljeno gleda. Bolji znalci su ipak obazriviji prema ovoj euforiji.
„Otvorenu sisimaniju prati i prikrivena sisifobija”, kaže mi stari znanac Ivan Iveković, profesor političkih nauka sa ovdašnjeg Američkog univerziteta. „Muslimanska braća su sada ređe na ulicama, ali oni su tu, oko nas.”
Otpor islamista je utihnuo, ali nije slomljen. Mursi je njima i dalje legitimno izabrani predsednik.
„Autokrati Mubaraku trebalo je nekoliko godina da uguši pobunu islamista devedesetih. Braća su bila zabranjivana i tokom prethodnih decenija kada su Egiptom upravljali oficiri, ali oni su i dalje i te kako prisutni”, upozorava Gamal Soltan, profesor političkih nauka sa Američkog univerziteta.
Ima i onih koji misle da će Sisijeva kandidatura samo zaoštriti front koji je otvorio sa Muslimanskom braćom. Ubistvo jednog generala policije u januaru i pogibije više stotina pripadnika snaga reda u proteklih godinu i po dana nagoveštavaju da će se neprijateljstva produbiti, da haos neće tako lako biti uklonjen iz sve dublje podeljene zemlje.
Sisi poziciju u domovini gradi na autoritetu i popularnosti armije, koja se u Mubarakovim završnim danima okrenula protiv svog glavnokomandujućeg. Obećava da će vratiti red i mir. Da će izgraditi milion stanova za mlade.
Teren pred Sisijem se raščišćava. Poseban vladin panel je ovih dana optužio pristalice Muslimanske braće da su najodgovornije za krvoproliće kod kairske džamije Raba el Adavija 14. avgusta prošle godine, što je jedan od najkrvavijih dana egipatske istorije, u kom su izginuli mahom Mursijevi simpatizeri. Armiji je jedino prebačeno što demonstrantima nije dala više vremena da se evakuišu pre nego što je upotrebila bojevu municiju.
Potajno hvaljen na Zapadu kao neko ko je rešen da stavi tačku na Ihvane, Muslimansku braću, feldmaršal može da računa i na podršku Vašingtona, koji ga je posle udara blago upozorio uskraćujući deo godišnje vojne pomoći od 1,5 milijardi dolara, a sada ga „savetodavno” podseća na neophodan balans moći vojske, civilne vladavine i sudstva.
Kako žalbi na izbore koji bi mogli da se održe do maja neće biti, Sisi može da računa i na one koji ga ne vole: „Ako treba da biram između dva zla, armije i Ihvana, izabraću vojnike”, kaže mi Vael Eid (43), inženjer koji radi u siromašnom kairskom predgrađu Imbaba.
Tu je i Muhamed Fatih: „Ja sam siromah, felah iz Delte. Ne razumem se u politiku, ali osećam da samo Sisi može da nas spase”, kaže povlačeći dim i premeštajući robu po kiosku.

Čurkin: Rusija ne želi rat oko Ukrajine
MOSKVA – Ruski ambasador u Ujedinjenim nacijama Vitalij Čurkin poručio je da Rusija ne želi rat oko krize u Ukrajini.
„Rusija ne želi rat, niti to žele Rusi, a uveren sam ni da Ukrajinci to ne žele”, rekao je Čurkin na vanrednoj sednici Saveta bezbednosti UN u četvrtak, posvećenoj krizi u Ukrajini, nakon obraćanja premijera prelazne vlade Ukrajine Arsenija Jacenjuka.
Čurkin je kritikovao procenu zapadnih sila o krizi u Ukrajini i situaciji na Krimu i ponovio poziciju Moskve da je ukrajinski predsednik Viktor Janukovič neustavno svrgnut s vlasti, preneo je AFP.
U osvrtu na izjave drugih ambasadora, Čurkin je rekao da oni slikaju „idiličnu situaciju”, dodavši ironično: „Da nije bilo zle Rusije svi u Ukrajini bi živeli dugo i srećno.„
Čurkin je stao u odbranu referenduma na Krimu, rekavši da proističe iz pravnog vakuma u toj autonomnoj republici, koji je nastao kao rezultat „neustavnog zbacivanja vlade u Kijevu” prošlog meseca.
On je takođe naveo da je na demonstrante i pripadnike snaga reda tokom nereda u Kijevu pucano iz kancelarije takozvanog komandanta Majdana,preneo Itar- tas s.
-----------------------------------------------------------
SB UN opet o Ukrajini bez dogovora
NjUJORK – Savet bezbednosti UN ponovo je sinoć razmatrao situaciju u Ukrajini, a SAD su ponudile nacrt rezolucije kojom bi referendum o nezavisnosti Krima bio proglašen nelegalnim, ali je Rusija najavila da će uložiti veto pa je glasanje o njoj odloženo.
Prema navodima diplomata koje prenosi Rojters, rezolucija bi pozvala zemlje da ne priznaju rezultate referenduma na Krimu, čiji je parlament već izglasao da želi da se pripoji Rusiji.
Ali Rusija, jedna od pet stalnih čalnica SB UN sa pravom veta, jasno je stavila do znanja da je protiv tog nacrta rezolucije, pa je odlučeno da se glasanje o njoj odloži najkasnije do subote kako bi bilo vremena za dalje pregovore, navodi britanska agencija.
Rusija razočarana stavom predsedavajućeg OEBS-om o Krimu
MOSKVA/BEOGRAD – Rusija je razočarana stavom predsedavajućeg Organizacije za evropsku bezbednost i saradnju (OEBS) da je referendum na Krimu o prisjedinjenju Rusiji „u suprotnosti s ukrajinskim ustavom” i da je zato „nezakonit”, saopštilo je danas rusko Ministarstvo spoljnih poslova.
Ministarstvo je takođe tražilo od OEBS-a da pošalje posmatračku misiju za referendum, što je u toj organizaciji odbačeno uz obrazloženje da se nisu stekli uslovi za to.
„Ruska strana je ubeđena da je krimski referendum apsolutno zakonit i u potpunosti odgovara volji naroda Krima. U skladu s Helsinškim Završnim aktom OEBS-a iz 1975. 'svi narodi imaju pravo u uslovima potpune slobode kada i kao oni žele da određuju svoj unutrašnji i spoljni politički status bez spoljnog mešanja'“, navodi se u saopštenju koje je agenciji Beta dostavila Ambasada Rusije.
Predsedavajući OEBS-om i švajcarski ministar spoljnih poslova Didije Burkhalter rekao je u utorak da je „u sadašnjem obliku referendum o Krimu zakazan za 16. mart u suprotnosti s ukrajinskim ustavom i mora biti smatran nezakonitim”.
Rusko ministarstvo spoljnih poslova navodi da je „razočarano” Burkhalterovom izjavom, kao i da „izaziva žaljenje da se švajcarsko predsedništvo izjasnilo povodom referenduma u Krimu, dok ćuti oko pitanja zakonitosti državnog udara u Ukrajini, aktuelnog kijevskog režima i legitimiteta njegovih aktivnosti”.
Rusija je pozvala OEBS da odustane od prakse „dvostrukih standarda” i pozitivno razmotri poziv krimskih vlasti da pošalje posmatrače za praćenje referenduma, navodi se u saopštenju.
Ukrajinski desničari zadaju glavobolju Kijevu
KIEV – Nekoliko nedelja nakon što je svrgnut proruski predsednik Ukrajine Viktor Janukovič, stotine pripadnika radikalne ultradesničarske grupe Desni sektor svojom ekstremističkom retorikom i oružanim prisustvom na ulicama sve više zadaju probleme novim vlastima u Kijevu.
Oni su nastavili da patroliraju centralnim ulicama Kijeva, zauzeli su neke zgrade u prestonici, a oni radikalniji članovi upali su u kancelarije regionalne vlade, mašući oružjem, zastrašujući službenike.
Ovi desničari se ne zaustavljaju na patroliranju ulicama. Oni žele pravu vlast u vladi, a da bi to postigli Desni sektor pokušava da se transformiše u političku partiju, a njihov lider Dmitro Jaroš planira da se kandiduje za predsednika u maju, piše AP.
Dok je ruski sud izdao poternicu za Jarošem zbog optužbi za podsticanje terorizma, što je simboličan potez u znak podrške argumentu Moskve da su „ekstremisti” ukrali vlast u susednoj Ukrajini, u Kijevu umanjuju značaj ove grupacije.
Pa ipak, ova desničarska organizacija i dalje predstavlja glavobolju za novo ukrajinsko rukovodstvo - svojim oružanim prisustvom na ulicama, ratobornom retorikom i simbolima inspirisanim nacizmom - u trenutku dok Kijev pokušava da prigrli evropske vrednosti i brzo integriše u EU.
Grupa istovremeno kaže da je spremna da obezbedi patriote za borbu protiv ruskog vojnog upada i već regrutuje dobrovoljce spremne da se bori protiv Rusije, navodi AP.
Desni sektor je krovna organizacija koja ujedinjuje nekoliko desničarskih grupa. Pojavila se praktično ni otkuda krajem novembra kada su u Kijevu pokrenuti masovni protesti protiv Janukovičeve odluke da ne potpiše Sporazum o pridruživanju sa EU.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.


  </body>
 </text>
</TEI>