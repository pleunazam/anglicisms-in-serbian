<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2018-9-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2018/9/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Pra­vo li­ce hr­vat­skog mi­ni­stra Kr­sti­če­vi­ća
Obra­ća­nje hr­vat­skog mi­ni­stra od­bra­ne Da­mi­ra Kr­sti­če­vi­ća na obe­le­ža­va­nju 25. go­di­šnji­ce hr­vat­ske agre­si­je (9. sep­tem­bar 1993) na raz­o­ru­ža­ne Sr­be Kra­ji­šni­ke u pod­ve­le­bit­skim srp­skim se­li­ma u Li­ci Di­vo­se­lo, Po­či­telj i Či­tluk (po­zna­ti­je kao Me­dač­ki džep) za po­zna­va­o­ce srp­sko-hr­vat­skih od­no­sa ni­je ni­ka­kvo iz­ne­na­đe­nje. Svo­jim istu­pa­njem u jav­no­sti i po­zdra­vi­ma ge­ne­ra­lu Mir­ku Nor­cu, osu­đe­nom rat­nom zlo­čin­cu, Kr­sti­če­vić je sa­mo po­tvr­dio svo­je pra­vo li­ce i uka­zao na zlo­či­ne ko­je je či­nio pre­ma Sr­bi­ma. 
Na­po­mi­nje­mo da je No­rac osu­đen pred hr­vat­skim su­dom, po­red osta­log i što je na stra­ti­štu kod Go­spi­ća ubio „ne­po­zna­tu žen­sku oso­bu”. U Me­dač­kom dže­pu ubi­je­no je 88 Sr­ba, me­đu nji­ma je 46 voj­ni­ka i 42 ci­vi­la, od ko­jih je 17 že­na. 
Isto­vre­me­no, Da­mir Kr­sti­če­vić se i lič­no po­tvr­dio i pri­ka­zao u zlo­či­ni­ma fo­to­gra­fi­šu­ći se na Mi­lje­vač­kom pla­tou, gde su u ju­nu 1992. go­di­ne pri­pad­ni­ci nje­go­ve 113. ši­ben­ske bri­ga­de ZNG ubi­li 40 pri­pad­ni­ka srp­sko-kra­ji­ške TO, me­đu ko­ji­ma i ne­ko­li­ko za­ro­blje­ni­ka, a ka­sni­je sve sku­pa ba­ci­li u kra­šku ja­mu bez­dan­ku u ko­ju su i hr­vat­ske usta­še u Dru­gom svet­skom ra­tu ba­ca­le Sr­be. Kr­sti­če­vić je bio na­čel­nik za ope­ra­tiv­ne po­slo­ve i za­me­nik za­po­ved­ni­ka te ši­ben­ske bri­ga­de. Kr­sti­če­vi­će­vo i Nor­če­vo na­gla­ša­va­nje da je u Me­dač­kom dže­pu sve spro­ve­de­no po od­red­ba­ma Me­đu­na­rod­nog rat­nog pra­va naj­bo­lje de­man­tu­ju zva­nič­ne iz­ja­ve vo­de­ćih lju­di Un­pro­fo­ra, ge­ne­ra­la Ža­na Ko­ta, ko­man­dan­ta i Se­dri­ka Tor­nbe­ri­ja, še­fa za ci­vil­ne po­slo­ve ovih sna­ga. 
Obi­la­ze­ći ovo pod­ruč­je de­set da­na na­kon agre­si­je (19. sep­tem­bra 1992), fran­cu­ski ge­ne­ral Žan Kot je iz­ja­vio: „Ni­sam na­šao zna­ko­ve ži­vo­ta, ni lju­di ni ži­vo­ti­nja u ne­ko­li­ko se­la ko­je smo pro­šli. Ra­za­ra­nje je bi­lo pot­pu­no, si­ste­mat­sko i na­mer­no.”
Bri­tan­ski di­plo­ma­ta Se­drik Tor­nbe­ri po­vo­dom agre­si­je na tri srp­ska se­la je na­veo: „Najteže kršenje ljud­skih prava odigralo se septembra 1993. godine u Medačkom dže­pu. Hrvat­ska akcija bila je dobro isplanirana, za njima je ostala samo pustoš. Ubi­li su sve, uglavnom starije stanovnike i svu stoku. Koristeći dinamit, porušili su sve. Tri dana kasnije, hrvat­ska vojska se povukla pod pritiskom međunarodnih snaga. Nakon celodnevnog boravka na tom području, naišao sam samo na jednu ži­vu kokoš­ku.”
U hr­vat­skoj agre­si­ji na Me­dač­ki džep u sep­tem­bru 1993. go­di­ne sva tri sela su opljačkana a zatim sravnjena sa zemljom. Agencija Rojters je izvestila da visoki oficiri UN ocenjuju da su za takva razaranja hrvat­ski vojnici morali da dobiju naredbe od vrha hrvat­ske armije, odnosno vlasti. Agencije su citirale reči potp­ukovnika Džima Kalvina, komandanta Kanadskog bataljona Un­pro­fo­ra, da je naredbu za to mogao da izda samo neko u rangu generala, što je verovatno bila tačna procena. Međutim, ispravnije je tvr­di­ti da je iza zločina stajao hrvat­ski politički vrh, pa i sam predsednik Franjo Tuđman.
Hr­vat­ska je po­ku­ša­la da pri­kri­je tra­go­ve zlo­či­na. Hr­vat­ski ge­ne­ral Jan­ko Bo­bet­ko, pod pri­ti­skom me­đu­na­rod­ne za­jed­ni­ce je iz­ja­vio da je u Me­dač­kom dže­pu bi­lo fla­grant­no kr­še­nje me­đu­na­rod­nog pra­va, ali da za to ni­su kri­vi hr­vat­ski voj­ni­ci, već ne­ki ci­vi­li. Bo­bet­ko je na sa­stan­ku hr­vat­skog ru­ko­vod­stva iz­ja­vio ka­ko je sve tre­ba­lo bi­ti po­či­šće­no, ali da je Un­pro­for pre­ra­no ušao na to pod­ruč­je. 
Dr Ko­sta No­va­ko­vić,  No­vi Be­o­grad

Du ju spik Milošević
    </div>
<div id="sport">
Srbija – Indija 2:0
Teniska reprezentacija Srbije vodi protiv Indije 2:0 i čeka još samo jednu pobedu u naredna tri meča u Kraljevu za ostanak u Svetskoj grupi Dejvis kupa, u godini velikih izmena u sistemu ekipnih teniskih takmičenja. Bez dvojice najboljih, Novaka Đokovića i Filipa Krajinovića, to bio izuzetno važan uspeh.
Događaj dana je bio prvi meč i pobeda Lasla Đerea protiv Ramkumara Ramanatana: 3:6, 6:4, 7:6 (7:2), 6:2. Najpre, zato što je to bio prvenac našeg 23-godišnjeg tenisera u reprezentaciji Srbije – proslavljen protiv boljeg od dvojice Indijaca – a zatim i zbog prebrođene povrede koja je uticala da izgubi prvi set. Malo je tenisera među prvih 100 na svetu koji su toliko otporni na zaostatak u setovima kao Đere. Mirno je nastavio protiv indijskog vršnjaka koji je prošle godine savladao ne samo našeg Lajovića, nego i Dominika Tima. Čekao je svoje prilike u naredna dva seta završena tesnim rezultatima, a na kraju ubedljivo dobio četvrti.
Kada je Đere prebrodio težu od dve prepreke prvog dana, Dušan Lajović je učinio ono što se od njega očekivalo. Protiv 162. na svetkoj listi Prajneša Gunesvarana dobio je sva tri seta za nešto manje od dva sata, igrajući iz seta u set sve bolje: 6:4, 6:3, 6:4. U prvom je propustio više prilika, ali je potom opustio ruku i pokazao nezasluženo malobrojnoj publici u Kraljevu da ove godine igra najbolji tenis u karijeri.
Sutra od od 15 časova Indijci imaju najveću šansu u meču, jer im igra parova mnogo više leži. Roan Bopana je trenutno 30. u dublu na svetskoj listi, ali je bio i treći, a za sobom ima finala Njujorka i završnog godišnjeg turnira u dublu. Njegov partner u Dejvis kupu od prošle godine, Sriram Baladži, takođe je u prvih 100 igrača dubla na svetu.
To su mnogo bolji rezultati u dublu od dosadašnjih uspeha dvojice naših reprezentativaca koji će im se suprotstaviti. Nikola Milojević (23), na kraju 2012. najbolji junior sveta, odigrao je samo jedan meč u Dejvis kupu, iako je još 2010. bio u širem timu Srbije. Ove godine je, protiv SAD, debitovao u paru sa još jednim debitantom, Miljanom Zekićem, osvojivši svoj prvi set za reprezentaciju, u porazu od 3:1. Danas će mu saigrač biti Danilo Petrović (26), još jedan debitant. Meč može da bude od izuzetnog značaja za obojicu, kao i za reprezentaciju koja odavno nema uigran par za ovakve mečeve. Ukoliko se mladost Milojevića i visina Petrovića (2.03) pokažu kao perspektivna kombinacija, protiv indijskog para koji je sada pod velikim pritiskom, to bi mogao da bude idealan početak za dubl pred kojim je dugi niz godina usavrašavanja i saradnje.
Prekosutra, od 13 časova, na programu je duel najbolje rangiranih tenisera oba tima Lajović – Ramanatan, a potom Đere – Gunesvaran. Naravno, ukoliko pobednik meča Srbija – Indija ne bude rešen ranije

Đere pobedio Ramanatana, Srbija – Indija 1:0
KRALjEVO – Teniska reprezentacija Srbije povela je 1:0 protiv Indije u plej-ofu za popunu Dejvis kupa, pošto je u prvom meču dana Laslo Đere savladao Ramkumara Ramanatana 3:6, 6:4, 7:6 (7:2), 6:2.
Đere je izgubio prvi set, ali je dobio naredna tri i upisao prvi trijumf u Dejvis kupu.
U drugom duelu sastaju se Dušan Lajović i Prajneš Gunesvaran.
U subotu su programu dublovi Nikola Milojević/Danilo Petrović – Sriram Balaji/Rohan Bopana, a u nedelju preostala dva singla Lajović – Ramanatan i Đere – Gunesvaran. (Tanjug)
Đere: Baš sam se namučio, osećao sam veliki pritisak
KRALjEVO – Srpski teniser Laslo Đere rekao je da se „baš namučio” u današnjoj pobedi kojom je doneo Srbiji vođstvo protiv Indije u Dejvis kupu.
„Baš sam se namučio, podjednako sa samim sobom koliko sa protivnikom. Bitno je da sam pobedio i veoma sam srećan što sam doneo prvi bod Srbije. Najteže je bilo savladati svoj stres”, rekao je Đere za RTS posle meča u Kraljevu.
Srbija je povela protiv Indije u baražu za opstanak u Svetskoj grupi Dejvis kupa, pošto je Đere sa 3:1 pobedio Ramkumara Ramantana.
„Osećao sam jako veliki pritisak pre meča, bio sam nervozniji nego kada sam debitovao pred 20.000 ljudi u Francuskoj. Poseban je osećaj igrati pred domaćom publikom”, kazao je Đere. (Beta)

Federer gost Đokoviću u Čikagu
Dvojica verovatno najboljih tenisera svih vremena, Novak Đoković i Rodžer Federer, konačno će se naći na istoj strani narednih dana u Čikagu. I to dva puta. Prvo će Federer biti Đokovićev gost na događaju koji Fondacija „Novak Đoković“ organizuje u utorak u Čikagu, a zatim će zajedno igrati na Lejverovom kupu (21-23. septembar) gde su najavljeni i kao dubl partneri za duel između selekcija Evrope i Sveta.
Fondacija će u utorak organizovati „Doručak sa šampionima“, na kojem će se Đokoviću i Federeru pridružiti korporacije i biznismeni koji su „kupili“ stolove, odnosno donirali novac da bi bili tu. Obojica će na bini imati intervjue u kojima će govoriti o svojim uspesima, životnim lekcijama i fondacijama. Sav novac ide Fondaciji „Novak Đoković“ koja je za proteklih deset godina imala 37 projekata i unapredila živote hiljade dece u Srbiji.
-Pojaviću se na Novakovom dobrotvornom događaju, zbog čega sam veoma izbuđen. Lepo je kada su igrači ujedinjeni, pogotovo u ovakvim prilikama. Smatram da bismo mogli da učinimo još više, ali imamo guste rasporede. Mnogo toga se dešava u našim životima. Mnogi govore - ne zaboravi na kraju dana da si teniser - a poslednja stvar koju biste hteli da uradite jeste to da dođete na pres-konferenciju i kažete: Bio sam prezauzet humanitarnim radom, možda sam zato izgubio meč – rekao je Federer neposredno posle poraza od Đokovića u finalu turnira u Sinsinatiju.
Đoković je nedavno u svom saopštenju, pozivajući ljude da se priključe njegovoj akciji u Čikagu, poručio i ovo:
-Dolazim iz zemlje pogođene ratom, mesta gde mnoga deca nisu mogla ni da se usude da sanjaju velike snove. Dok sam ja bio blagosloven da odrastem uz podršku moje porodice, mnoga deca nemaju poverenje, ljubav i podršku, neophodne da bi ostvarili svoje najveće snove. Zato sam i osnovao Fondaciju „Novak Đoković“, da bih deci predškolskog uzrasta iz siromašnih područja pomogao i dao im šansu da uče i da se igraju u bezbednom, kreativnom i brižnom okruženju.
Pre nekoliko dana zatvorena je lutrija, u kojoj su zainteresovani prethodnih nekoliko nedelja mogli da uplate od pet do hiljadu dolara da bi učestvovali na Đokovićevom događaju u Čikagu. Pobednici će dobiti priliku da ga upoznaju i da igraju tenis s njim, a takođe im sleduju i ulaznice za Lejverov kup koji u petak počinje u čikaškom „Junajted centru“.
-Radujem se vremenu koje ću provesti sa njim (Federerom) i ostalim igračima. Život na turnirima je drugačiji. Imate vaš tim koji vam daje podršku. Jedini timski događaj koji imamo jeste Dejvis kup i nemate mnogo prilika da se mešate sa vašim najvećim rivalima, iz očiglednih razloga. Lejverov kup je događaj koji nas ujedinjuje. Neobično je, ali i veoma lepo, videti igrače koji navijaju za igrača koji je na terenu - rekao je Đoković pre tri nedelje.
Lejverov kup je svoje prvo izdanje imao prošle godine u Pragu, a osnovala ga je Federerova agencija „Tim 8“, navodno, po njegovoj zamisli. Ideja je da se jednom godišnje, posle Otvorenog prvenstva SAD, sastaju selekcije Evrope i ostatka sveta. Lane u Pragu pobedila je Evropa sa 15:9. Đoković tada nije igrao zbog povrede.
Evropski tim sada čine Rodžer Federer (Švajvarska), Novak Đoković (Srbija), Aleksandar Zverev (Nemačka), Grigor Dimitrov (Bugarska), David Gofan (Belgija) i Kajl Edmund (V. Britanija). Stručni štab je iz Švedske, selektor Bjern Borg i njegov pomoćnik Tomas Enkvist.
Ekipu Sveta predstavljaju Huan Martin del Potro (Argentina), Kevin Anderson (Južnoafrička Republika), Džon Izner (SAD), Dijego Švarcman (Argentina), Džek Sok (SAD) i Nik Kirjos (Australija). Selektor je Džon Mekinro (SAD), a pomagaće mu njegov brat Patrik Mekinro.
-Sa ovako snažnim timom Evrope planiramo da odbranimo titulu u Čikagu. Ovo je izuzetno snažan tim, sa Rodžerom i Novakom, što je veoma uzbudljivo. Oni su već godinama veliki rivali, tako da će biti neverovatno videti ih zajedno u istom timu, kako se zajedno bore za pobedu. I Rodžer i Novak su neverovatne vođe u našem sportu i očekujem da budu inspiracija ostalim članovima ekipe Evrope u Čikagu – rekao je Bjern Borg čije igračko rivalstvo sa Džonom Mekinroom je bilo jedno od najlepših poglavlja u istoriji tenisa (obojica su potpisali ugovore da u prve tro godine Lejverovog kupa vode ove dve selekcije, a nerdne godine događaj se seli u Ženevu).
U jednoj od najvećih dvorana u Americi, „Junajted centru“ (23.500), publika će moći da vidi ukupno 12 mečeva: svakog dana po tri singla i dubl. Prvog dana pobeda donosi jedan bod, drugog – dva, trećeg – tri. Ako bude nerešeno (12:12), igrao bi se dodatni dubl. Četiri igrača iz svake ekipe određuju se na osnovu svetske ATP liste posle Vimbldona, a dvojicu biraju kapiteni po završetku Ju-Es opena. Barem četiri od šest tenisera moraju da igraju dublove.
Đoković u Beogradu, a možda i Kraljevu
Novak Đoković danas stiže u Beograd, da bi video roditelje i pružio podršku teniserima u Kraljevu, gde igraju protiv Indije za opstanak u Svetskoj grupi Dejvis kupa. Odlazak u Kraljevo još nije potvrđen, zbog njegovog gustog rasporeda u tri dana, ali je u planu.
Naš najbolji sportista, navijač Crvene zvezde, imao je žarku želju da prisustvuje meču između Zvezde i Napolija u prvom kolu fudbalske Lige šampiona, ali zbog obaveza u Čikagu to nije moguće. U ponedeljak iz Nice ima let za Čikago, a utakmica je u utorak.

Vaterpolisti Srbije u polufinalu Svetskog kupa
Vaterpolisti Srbije plasirali su se u polufinale Svetskog kupa u Berlinu pošto su pobedili Japan sa 12:7 (2:3, 6:2, 3:1, 1:1).
Najefikasniji u ekipi Srbije bio je Dušan Mandić sa četiri gola, a tri je postigao Gavril Subotić. Đorđe Lazić postigao je dva gola, dok su se po jednom među strelce upisali Sava Ranđelović, Ognjen Stojanović i Strahinja Rašović.
U ekipi Japana najefikasniji sa četiri gola bio je Kejgo Okava.
Japan je na početku poveo sa 2:0 i 3:2, ali su srpski vaterpolisti preokrenuli na 4:3, a zatim su uvećavali prednost do pet golova razlike, kojima su i obezbedili plasman u polufinale.„Nije bilo lako u početku dok se nismo privikli na njihov atipičan stil igre. Ipak, znali smo da će vremenom sve doći na svoje. Naterali su nas da se dobro isplivamo. Slede Mađari koji su uvek odlični bez obzira u kojem se sastavu pojave. Želimo pobedu, tako bismo obezbedili medalju, a to je već veliki uspeh”, rekao je srpski reprezentativac Viktor Rašović, preneo je Vaterpolo savez.
Srbija će u polufinalu igrati protiv Mađarske, koja je ranije pobedila SAD sa 10:8.

Đorđević: Nismo pokazali pravo lice protiv Grčke
IRAKLION - Selektor košarkaške reprezentacije Srbije Aleksandar Đorđević, posle poraza od Grčke (70:63), nije bio zadovoljan igrom ekipe, posebno u fazi napada.
Srbija je izgubila na Kritu, ali je ostala na trećem mestu grupe koje vodi na Mundobasket zahvaljujući tome što je Gruzija iznenadila Izrael.
„Grčka je igrala čvršće, sa više fizičke snage, u nekim periodima na ivici faulova, što je neophodno u ovakvim utakmicama da bi se došlo do pobede. Mi nismo pokazali svoje pravo lice”, rekao je Đorđević posle utakmice.
Kako je naglasio, igra koju su prikazali njegovi igrači nije način na kome insistira.
„Već dugo smo tim koji beleži veliki broj asistencija po utakmici, često i 30, a sada smo ih imali duplo manje. To je nešto što moramo da vratimo našoj igri. U odbrani smo pravili greške, često u poslednjim sekundama napada protivnika, što je rezultat pada koncentracije i ubilo je moral ekipi”.
Uprkos tome Srbija je u četvrtoj deonici imala šansu za preokret. „Imali smo priliku, ali smo promašili lake šuteve, polaganje Jovića i zakucavanje Milutinova. Da smo realizovali ove napade, siguran sam da bi završnica bila potpuno drugačija. Psihički nismo uspeli da se povratimo posle ovih grešaka”, zaključio je Đorđević.
Košarkaši Srbije naredni meč igraju u nedelju protiv Estonija u hali „Aleksandar Nikolić” od 20.15. (Tanjug)

Šaćiri: Ne plašim se, dolazim u Beograd da igram fudbal
Švajcarski fudbalski reprezentativac poreklom sa Kosova Džerdan Šaćiri, koji će ove jeseni sa Liverpulom gostovati Crvenoj zvezdi u utakmici Lige šampiona, izjavio je da se ne plaši dolaska u glavni grad Srbije.
Šaćiri je na Svetskom prvenstvu gol protiv Srbije proslavio „spajanjem ruku u obliku albanskog orla”, zbog čega je bio na udaru kritika, kako u Srbiji, tako i Švajcarskoj.
Na najave da će u Beogradu biti izložen velikom pritisku Šaćiri je, kako prenosi švajcarski dnevnik „Blik”, odgovorio: „Ne dozvoljavam da me bilo šta plaši. Čitao sam šta se piše, ali otputovaću sasvim normalno tamo da bi igrao fudbal. Nikog se ne plašim”, izjavio je Šaćiri.
Zvezda će Liverpul dočekati 6. novembra pred punim tribinama stadiona „Rajko Mitić”.

Terzić : Isplativije je rušenje nego obnova „Marakane”
Generalni direktor fudbalskog kluba Crvena zvezda Zvezdan Terzić rekao je da je isplativije rušenje nego rekonstrukcija stadiona „Rajko Mitić”. „To je isplativije, međutim, ne znači da će se i dogoditi. Takođe, nije ni sigurno da ću ja to dočekati na ovoj poziciji. Ipak, realnost je da Marakana u bliskoj budućnosti neće zadovoljavati standarde UEFA i potrebna joj je ozbiljna rekonstrukcija”, rekao je Terzić.
Jedan od problema predstavlja atletska staza. „Kada bi se ona sklonila, onda bi se sam teren pomerio ka zapadnoj tribini, dok bi preostale tri morale da se sruše i opet naprave”, naveo je direktor Zvezde. On je kazao da ništa neće biti urađeno bez plana, već da će sve biti dobro analizirano, pre svega na finansijskom planu, uz obaveznu konsultaciju investitora.
„I drugi velikani su srušili svoje stadone, Arsenal je srušio Hajberi, Atletiko se odrekao Visente Kalderona, Totenhem je takođe srušio Vajt Hart Lejn, i svi su na tim mestima napravili moderna zdanja. Zašto onda to ne bi mogl da uradi i Zvezda? Za početak je raspisan javni konkurs za idejno rešenje i uglednoj komisiji je poslato 26 rešenja svetskih projektantskih agencija. U predstojećih mesec dana trebalo bi da budu izabrana dva rešenja, jedno bez i jedno sa atletskom stazom. Lično, ja sam za ono sa tribinama tik uz teren, ali na koji stadion bi Marakana mogla da liči je još rano pričati”, kazao je Terzić. (Beta)
</div>
<div id="kolumna">
Nedelja na srpskom groblju u Milvokiju
„Razumem kako neko može da uzme tuđu kuću i sve što je u njoj, kako može da broji tuđ novac, da pretopi tuđe zlato, da zaore tuđu njivu. Ali ko može da svira na tuđoj gitari? I šta li svira i kome svira kukavna mu majka? Da sam barem gitaru uspeo da ponesem”, rekao je pri kraju razgovora.
Krajišnik, prognanik, ratnik, izbeglica... Razgovarali smo dobar deo te noći u malenoj srpskoj birtiji u Milvokiju. Meni je to bila treća noć u emigraciji a on ih odavno nije brojao. Prepoznao sam ga kao što se uvek prepoznaju braća po čašici, odmah, na licu mesta, na samom ulasku u kafanu. Ja sam bio mladi, tek pristigli emigrant a on je bio nezvanični gospodar šanka na Oklahoma aveniji.
Upoznali smo se, zapričali i na kraju sprijateljili kafanskim bratstvom. Pomoglo mi je možda i to što je vojsku služio baš u mom Zaječaru. Viđao sam ga skoro celu deceniju, uvek za šankom, najčešće sa nekom novom barskom lepoticom kakve se muvaju po milvokijskim birtijama, uvek spremnog za šalu, uvek sa anegdotom, uvek sa bratskim zagrljajem.
A onda... ono što nisu uspeli da urade ni ustaše ni balije, ni blatnjavi rovovi, ni snajperski meci po bosanskim gudurama, uspeli su kafanski dim, votka, jeftino pivo i slabo prospavane noći.
Najpre su mu izvadili jedno plućno krilo a nedugo zatim do mene je doprla vest da ga više nema. Toga dana sam se samo prekrstio i pomolio se za njegovu dušu ispred ikone.
A onda sam jedne subotnje noći vođen vlastitim nemirima ispijao ture u milvokijskoj birtiji „Solutions" (Rešenja) i na papir stavljao spisak svojih sagrešenja prema sebi i drugima. Trudio sam se da, do tančina, nabrojim sve i da ako to mogu budem iskren prema sebi. Pri dnu liste našlo i njegovo ime. Greh broj 28 glasio je: „Dražen - nisam mu otišao na grob ni upalio sveću.”
Grehovi prema otadžbini, prema nekolicini žena koje su dospele na spisak i prema nekim bivšim prijateljima sa kojima su se druženja prekidala nesporazumima morali su da pričekaju bolje dane za ispravku, ali ovaj mi se greh činio sasvim lagan i spreman sam bio da baš odatle počnem. Rešio sam, otići ću na groblje još koliko ujutru, odmah posle liturgije, ukoliko je ne prespavam.
I dok sam sutradan tumarao delom srpskog groblja u Milvokiju, pokušavajući da po nadgrobnim spomenicima pronađem nekakav red ne bi li bar po datumima uspeo da pronađem njegov grob, nisam ni slutio da ću odnekud začuti zvuke gitare i pesmu na srpskom jeziku.
Osvrtao sam se oko sebe ne bi li video odakle dopire muzika a onda sam vođen zvukom stao u čudu. Na spomeniku piše njegovo ime, a na klupici pored groba sedi mlada devojka, predivne duge crne kose. Ne bih joj dao ni dvadesetak godina a ni srpsko poreklo (na prvi pogled više mi je ličila na Azijatkinju ili Meksikanku) i sa gitarom u ruci i sa teškim američkim naglaskom na srpskom jeziku peva Džejevu „Nedelju”.

Stajao sam tako zbunjen i zatečen. Gledali smo se neko vreme ćuteći sve dok ona nije prekinula tišinu:
- Tražite Draženov grob? - upitala je na srpskom jeziku.
- Izgleda da sam ga najzad našao. Ja sam Peđa, možeš me zvati Niko, uzvratio sam.
- Drago mi je. Ja sam Sunday (Nedelja).
- Neobično ime.
- Za neobičnu Srpkinju, nasmešila se. Poznavali ste moga oca?
- Dražen je bio tvoj otac? Pa može se reći da smo se znali, ali nisam znao da ima kćerku.
- Pa dobar deo života ni ja nisam znala da imam oca. Čudan je ovaj život.  Ne ličim puno na Srpkinju, zar ne? Srbi se uvek zbune kad me vide. 
- Pa, iskren da budem i ja sam zbunjen. I pre bih rekao da si Meksikanka ili možda Azijatkinja. Ali lepo govoriš srpski.
- Blizu ste. Indijanka. Polu Indijanka, iz plemena Onajda.
- A iz kog klana? Medved, Vuk ili Kornjača?
- Jaoooooj, ja sam Kornjača. Kako znate? - pitala me je iznenađena.
- Onda si jako važna, rekoh joj. Kornjače po mitologiji drže ceo svet na svojim leđima. Znam slučajno, imam prijatelja koji je Onajda.
Zapalio sam sveću i seo na klupicu pored nje. Ćutanjem sam kupovao trenutke vremena ne bih li se malo pribrao i povratio od čuđenja sve dok po navici nisam ponov prekinuo tišinu.
- Ne mogu da verujem da nismo znali da ima ćerku. Ja ga baš i nisam toliko dobro poznavao ali opet.
Spustila je svoju gitaru na obod klupe duboko uzdahnuvši, gledajući u njegovu sliku na spomeniku. Uzdahnula je duboko još par puta, kao da se sprema za borbu, kako da uzdasima prikuplja trenutke odlučnosti, a njeno lepo lice se izmenilo i uozbiljilo. Poćutala je još koji tren a onda je započela svoju priču.
- Ja nisam dete rođeno iz ljubavi, izustila je napokon. Moja majka je Onajda i živela je uglavnom u rezervatu. Vi sigurno znate kakav je to život. Ljudi nemaju baš puno i zadesi ih samo beda i nesreća, bar je tako bilo sve dok nisu otvorili kazina. Ne znam kako su se i gde upoznali ali znam da je njihova veza kratko trajala, ako je to uopšte i bila veza. Ali iz toga sam se rodila ja.
Do svoje devete godina ja nisam znala ko mi je otac, ali ni on nije znao da ima ćerku. Prosto nije bio tu a majke nije želela da ga traži. U mojoj krštenici ni danas ne stoji njegovo ime. I tako je to bilo sve dok se majka nije ozbiljnije razbolela i rešila da ga potraži i kaže mu za mene.
Nikada neću zaboraviti naš prvi susret. Bilo mi je devet godina i došao je donevši poklone i igračke. Činio mi se zbunjen i uplašen, a i ja sam bila zbunjena pred strancem koji mi se obratio na meni nepoznatom jeziku i za koga su mi kazali da je moj tata. Ali nedugo zatim sve se promenio. On je izmenio sve.
Preselili smo se ubrzo u Milvoki da bi mama imala bolju negu. Nije živeo sa nama ali je stalno bio uz nas. Izdržava nas je. Radio je puno ali je plaćao i naše račune.
Trebalo mi je neko vreme da se priviknem na njega ali dopala mi se pomisao da iznenada i ja imam tatu. Grub a u isto vreme nežan ličio mi je na neku vrstu mitskog junaka i izbavioca. Sada kad razmislim o tim danima, prilično se lepo snašao i meni pružao mnogo više nego što su to neki ”normalni” očevi činili.
Sam je iznalazio načine da me izbavi, da me navikne na sebe, da me nečemu nauči. Kupovao mi je slikovnice na srpskom i ubrzo sam počela i sama da učim želeći da sa njime pričam na njegovom jeziku. Danas tek razumem zašto mu je to bilo toliko bitno. Upisao me je i na časove srpskog.
Pričao mi je stalno i mnogo, priče koje sam razumela i one koje nikako nisam mogla tada razumeti. Pričao je a ja sam uživala da slušam.
„Sve će ti to jednoga dana koristiti”, govorio je. Provodili smo zajedno vikende, raspuste, putovali zajedno. Pričao je kako ćemo jednom otići u Srbiju ali i u zemlju iz koje je proteran, da vidim zgariše kuće svojih predaka i da znam odakle sam. Nisam baš najbolje razumela zašto je sve ostajalo na priči i zašto nije nikada otputovao nazad.

Ali najčudnije od svega na njemu bila je ljubav prema gitari. Mnogo je voleo da sluša muziku, i to baš gitaru, ali nikada nije svirao. Mene je upisao na časove gitare i bio najsrećniji otac na svetu kada je video da me ovaj instrument uistinu zanima.
Govorio je da zna da svira a opet, nikada nije hteo da je uzme u ruke. Ali obožavao je kada se ja vratim iz škole i počnem da vežbam, te moje vežbe su za njega bili praznici. Jednom sam ga molila da mi učini i zasvira, ali on se samo uozbiljio i rekao:
- Da sam bar gitaru mogao da ponesem, može čovek sve tuđe da uzme, ali kako može na tuđoj gitari da svira. Moja je svirka ostala tamo.
Bilo mi je tada šesnaest godina i nisam razumela gde je to „tamo”. Mislim da se negde u to vreme i razboleo. Ali nije hteo da mi znamo. Svoju bolest krio je od drugih, a od mene najviše. Kada su ga prvi put operisali lagao me je da mora par nedelja na put. Tek kasnije smo saznali da je bolovao.
Jedne nedelje odveo me je u Crkvu na bogosluženje a zatim u moj omiljen restoran. Za ručkom je rekao da mi sprema jedno lepo iznenađenje a onda smo otišli u prodavnicu muzičkih instrumenata. Kupio mi je ovu gitaru, bila je najbolja i najskuplja u radnji, nisam mogla da verujem da je moja.
Tog dana je bio neverovatno veseo i mio, pričao je i šalio se sa svima koje smo toga dana sreli, a kad smo došli kući izvadio je gitaru iz kutije i počeo da štimuje žice.
- Tata će ti sine danas malo dosaditi svirkom, rekao je. Nisam mogla da verujem da ću ga napokon čuti, godinama sam ga molila a on nije hteo. Zamolio me je da otvorim flašu njegovog omiljenog vina, seo je na stolicu i počeo da svira.
Svirao mi je cele večeri. Neverovatno kako se lako poigravao sa žicama, kakav je to talenat bio. Svirao je grčku muziku, špansku muziku, rok, džez, srpske narodne pesme. Najviše mi se dopao „Svilen konac”, tu sam mu pesmu naročito tražila da ponovi.
Pred spavanje tražio mi je da mu obećam tri stvari. Prvo, da završim fakultet, drugo, da bar jednom u životu obiđem njegovo rodno selo, i treće, da ga po nekad nedeljom obiđem i zasviram mu neku od srpskih pesama.
Mislila sam da je malo popio i da je neozbiljan a ja sam bila previše umorna i naravno, pristala sam na sve, ne znajući ni koje selo treba da obilazim ni gde to treba da ga posećujem.
 - Tog dana se opraštao od tebe, promrmljao sam.

- Da. Samo što to niko nije znao a ni ja nisam ni slutila šta mu obećavam. Sledeće nedelje odveli su ga u bolnicu i kao što verovatno znate nije dugo boravio u njoj. A ja eto, ispunjavam svoja obećanja. Upisala sam univerzitet i dobro mi ide. Pomažu mi i pleme a i fond koji je on ostavio na moje ime. Kao što vidite, dođem po nekad nedeljom da ga obiđem i zasviram mu. Trudila sam se da naučim i nove pesme, a ova mi se dopala jer nosi moje ime. Nedelja. Reči su joj samo malo tužne.
- Nisu malo. Mnogo su tužne, ali bar pašu uz ovo mesto. A kada ćeš na put, ili si već bila?
- Nisam još uvek. Pronašla iz kog je sela, počela da učim i proučavam istoriju, da shvatam zašto nikada nije mogao nazad. Znam da su ga odatle proterali, da mu je kuća spaljena, da  je u njoj zauvek ostala njegova gitara. Sada razumem i zašto više nije svirao. Spremam se i otići ću sigurno, nadam se najdalje za godinu - dve.
- Neverovatno. Nisam ni slutio šta će me snaći danas Nedelja. Ali drago mi je da sam te upoznao. Ti si najneobičnija Srpkinja koju sam video u životu. Žao mi je što ni tvog oca nisam poznavao bolje i što te nisam video nekada zajedno s njim.
- Krio me je dobro od svih, nasmešila se. Znam da je voleo da odlazi u kafane, da je imao dosta žena, volele su ga. Ali mene je držao podalje od svega toga. Ne zameram mu, za mene je uvek bio i ostaće idealan, umeo je da me baš od svega zaštiti. A čime se vi bavite?
- Ja sam pomalo šanker a pomalo piskaralo. Uglavnom točim pića, a po nekad i bacim po koju misao na papir.
- I ja radim kao bartenderka vikendom, svratite nekada na piće. Moram sada da krenem.
- Hoću sigurno! Idi ti ja ću ostati još malo.
Zagrlili smo se i oprostili. I nikada je više nisam video, ali sam često mislio o mladoj Nedelji, prelepoj Srpkinji i Indijanki nad čijim su precima po obe linije činjene teške nepravde, proterivanja i genocid i na čija se nejaka pleća sručilo teško breme života.
Činilo mi se da je i neverovatno jaka za svoje godine i pojavu, možda baš zato što je po majci iz klana Kornjače. Možda joj baš zato i pristaje da na svojim nejakim leđima nosi čitav svet. A upamtio sam je kao mladu ponosnu i jaku i čini mi se da ona to i te kako može.
Više se nismo videli ali i dalje se po nekada pomolim za nju.
Predrag Rudović
</div>
<div id="zdravlje">
Uticaj namirnica na kiselost organizma
Kiselost organizma je naziv za različita stanja u kojima je poremećen odnos kiselina i baza u organizmu, pa je pH vrednost krvi i mokraće pomerena ka kiseloj reakciji, odnosno, pH ispod 7,35. Suprotno stanje kiselosti organizma je baznost organizma, kada je pH vrednost krvi i mokraće >7,45. Kiselost organizma je pogodna za razvijanje mnogih bolesti, pa je u zdravoj i uravnoteženoj ishrani bitno zadržati neutralnu reakciju organizma. Ovo se postiže pravim odabirom namirnica, jer kiselina neutrališe bazu i obrnuto.
Namirnice se razlikuju prema proizvodima koji nastaju posle njihove razgradnje i apsorpcije, tj. prema uticaju na pH vrednost krvi i mokraće. Kada smo zdravi, lako možemo da uspostavimo narušenu ravnotežu koja nastaje nepravilnim izborom namirnica. Postoje tri vrste namirnica:
Alkalizirajuće namirnice, koje uglavnom sadrže katjone i povećavaju alkalnu (baznu) rezervu u krvi,
Acidirajuće namirnice, koje uglavnom sadrže anjone i povećavaju kiselu reakciju i dovode do smanjenja alkalne rezerve, i
Neutralne namirnice, koje sadrže i katjone i anjone i koje ne dovode do kisele niti bazne reakcije. Malo je namirnica koje su neutralne.
Neutralne namirnice se mogu prebrojati na prste: bundeva / dinja, margarin, hladno ceđena ulja, voćni sirupi, seme susama i vitaminski čajevi.
Interesantno je da termičkom obradom alkalizirajućih namirnica, recimo voća i povrća, one postaju acidirajuće, ako se prekuvavaju i pripremaju sa uljem. Prema istraživanjima Haya, Šeltona i drugih, stalno unošenje većih količina acidirajućih namirnica opterećuje organizam i može biti uzrok nastajanja poremećaja i pojave bolesti. Njihova preporuka je da većina (80%) namirnica treba da bude alkalizirajuća, a samo 20% acidirajuća.
Pre doručka, na jedan sat, povećava se nivo bikarbonata u krvi zbog pada jona hlora, pa reakcija naročito mokraće postaje bazna. Ovo je još izrazitije kod osoba koje imaju hronično baznu reakciju organizma: vegana, vegetarijanaca i laktovegetarijanaca. Čim hrana uđe u sistem za varenje, bikarbonati i joni hlora se normalizuju i mokraća ponovo biva normalno kisela.
Ako je vaša uobičajena ishrana bogata namirnicama koje imaju kiselo dejstvo na organizam, pokušajte da malo promenite ishranu ka drugim namirnicama, onim koje imaju bazno dejstvo. Ishrana će vam biti uravnoteženija, a i osećaćete se bolje.
Jasna Vujičić, nutricionista
</div>
<div id="tehnologija">
„Spejs iks” šalje prvog putnika na put oko Meseca
Kejp Kanaveral - Kompanija „Spejs iks” (Space X) saopštila je da je potpisala ugovor za slanje prvog putnika na put oko Meseca. Kompanija, koju je osnovao direktor Tesle Ilon Mask, najavila je da će u ponedeljak objaviti ko će ići do Meseca i kada će to biti.
Mask je prošle godine izneo planove za misiju do Meseca, ali je ta zamisao promenjena, preneo je Asošiejtid pres. Prvobitni plan je predviđao da dvoje putnika koji bi platili kartu ove godine idu na put oko meseca s raketom „Falkon hevi” i kapsulom „Dregon”.
Novi plan je da se ide oko Meseca, ali pomoću još veće „Big falkon roket” koja je još u razvoju. Izgleda da će sada ići samo jedan putnik. (Beta)
</div>
<div id="vesti">
Bez Republike Srpske ne mogu se doneti nikakve odluke u BiH
Od našeg stalnog dopisnika
Banjaluka – Korupcija je zasigurno jedan od najvećih uzroka siromaštva i odlaska mladih. Treba preduzeti aktivnosti na tri fronta. Počećemo odlukom da svaki trošak iz budžeta veći od 500 evra bude javan i odmah objavljen, kako bi građani imali puni uvid u to kako se troši njihov novac, rekao je Vukota Govedarica, predsednik Srpske demokratske stranke (SDS). Govedarica, koji je kandidat za predsednika RS i glavni rival Željki Cvijanović iz suparničkog bloka, kaže da će mere koje će sadašnja opozicija sprovesti ako u oktobru dođe na vlast – pratiti set aktivnosti i odluka koje će u osnovi imati nultu toleranciju na korupciju.
U razgovoru za „Politiku” kaže da je spreman da svojim primerom demonstrira takvo opredeljenje tako što će kovertirati svoju ostavku koja će se automatski aktivirati ako se njegova imovina uveća i za jednu konvertibilnu marku koju ne može da opravda. „Kako bismo odmah napravili brz i efikasan korak ka smanjenju broja nezaposlenih, donećemo odluku da jedan čovek može da prima samo jednu platu iz budžeta, što će, po procenama, osloboditi blizu 10.000 radnih mesta, jer smo identifikovali ljude koji ostvaruju korist iz budžeta i po više od pet osnova. Javna preduzeća će voditi najodgovorniji, najstručniji, ljudi s iskustvom, kako bismo opet bili u situaciji da budu pokretač društva. Oni će mandat preuzimati na osnovu usvojenog plana, koji će morati realizovati”, obećava Govedarica.

Lavrov odložio posetu Banjaluci
Od našeg stalnog dopisnika
Banjaluka – Ministar spoljnih poslova Rusije Sergej Lavrov doći će u Banjaluku 21. septembra. Šef ruske diplomatije pomerio je posetu BiH prvobitno najavljenu za 17. septembar, odloživši je za pet dana.
Predsednik RS Milorad Dodik rekao je novinarima da šef ruske diplomatije nije otkazao, već samo pomerio posetu. Dodik je izjavio da uvažava činjenicu da Lavrov želi da dođe i da „razume odlaganje posete za nekoliko dana”. Dodaje da je poseta pomerena, najverovatnije, zbog važnosti poslova i obaveza ruskog ministra.
I Igor Crnadak, ministar spoljnih poslova BiH, rekao je da je „poseta Lavrova BiH prolongirana za petak, 21. septembar, zbog vanrednih obaveza u njegovom rasporedu”. Ruski šef diplomatije trebalo je da dođe u Sarajevo u nedelju, a potom sutradan i u Banjaluku na ceremoniju povodom osveštanja temelja Rusko-srpskog centra i pravoslavnog hrama.

Srpske i albanske kompanije se sve više udružuju
Za razliku od klasičnih stranih direktnih investicija iz Zapadne Evrope, radi se o zajedničkim poslovima. Srpski i albanski biznismeni prave zajedničke „džoint ventčr” firme i investiraju u određeni sektor, ili se radi o kupovini kompanija koje su iz tog sektora, kako bi proširili svoj biznis – izjavio je danas predsednik Privredne komore Srbije Marko Čadež.
Čadež je, nakon današnjeg sastanka s predsednikom Trgovinsko-industrijske komore Albanija - Srbija Isufom Ferom u Tirani, rekao da raste nivo investicija iz Albanije u Srbiju, ali i iz Srbije u Albaniju, gde trenutno posluje tridesetak srpskih kompanija.
On je naveo da se skoro svakog meseca udružuju firme iz dve države kako bi zajedničkim investiranjem osnažili ekonomsku saradnju dve zemlje i zaposlili sve više ljudi.
Podseća da se od kada je osnovana srpsko-albanska komora u Tirani beleži značajniji rast trgovinske razmene između dve zemlje, i napominje da od svih zemalja sa kojima Srbija trguje u svetu, u 2017. godini sa Albanijom je zabeležen najveći rast u ukupnom obimu trgovine.
– To govori da ovde prostor postoji, tržište postoji. Ne raste samo naš izvoz u Albaniju, već i izvoz albanskih proizvođača u Srbiju. Ono što je bito jeste da smo za godinu i po dana doživeli jedan drugi vid saradnje, to je osnivanje zajedničkih kompanija i ulaganje iz Albanije u Srbiju i obratno – rekao je Čadež.
Kao ilustraciju sve bolje saradnje privrednika dve zemlje, podsetio je da je jedna od najvećih srpskih logističkih grupacija, kompanija Nelt, kupila jednu veliku kompaniju u Albaniji, praveći tako jedinstvenu logističku mrežu u regionu.
Takođe, i biznismeni iz Albanije, kaže, kupuju srpska preduzeća.
– Ne postoji praktično ni jedna nedelja da se neko preduzeće ne javi srpsko-albanskoj komori, da ih komora poveže i nađe im partnere – rekao je predsednik PKS.
Komora u Tirani trenutno ima oko 200 članica, a trenutno u saradnji s Privrednom komorom Srbije priprema nastup srpskih i albanskih preduzeća na najvećem sajmu privrede u Albaniji krajem novembra.
Isuf Fera, predsednik Trgovinsko-industrijske Komore Albanija-Srbija u Tirani, kaže za Tanjug da je na sastanku sa Čadežom napravljen presek dosadašnjeg rada Komore i da su dogovoreni planovi za narednu godinu i predstojeći sajam privrede u Tirani.
– Na albanskom tržištu ima oko 30 srpskih kompanija koje rade uglavnom u oblasti agrobiznisa ali i turizma – navodi Fera.
Kako bi se povećao broj srpskih preduzeća u Albaniji ali i obratno, napominje, potrebno je da se intenzivira saradnja komora dve zemje ali i da se saradnja dve vlade podigne na viši nivo.
Podaci kažu da ukupna robna razmena između Srbije i Albanije raste, i u ovoj godini prema poslednjim podacima, dostigla je oko 84,3 miliona evra, što je za 7,5 odsto višse nego u istom periodu prošle godine.
Beleži se i rast srpskih preduzeća koja posluju sa Albanijom, pa je tako 2015. bilo 721 firme koja trguje sa ovom zemljom, dok je prošle godine ta cifra došla do 915 preduzeća.

Udes autobusa sa đacima iz Istočnog Sarajeva u Italiji, vozač poginuo
Jedan vozač je poginuo, a najmanje 16 osoba je je lakše povređeno u sudaru autobusa, koji je prevozio srednjoškolce iz BiH, i kamiona jutros u Italiji.
Do sudara je došlo u okolini Breše, a kako saznaje portal Klik.ba, jedan od vozača autobusa, inače iz Kiseljaka, poginuo je na licu mesta.
Italijanski mediji prenose da se sudar dogodio na autoputu A21 Torino - Breša, koji je zatvoren za saobraćaj.
Prema prvobitnim informacijama najmanje 16 osoba je povređeno, od kojih je jedna sa teškim telesnim povredama i svi su prevezeni u najbližu bolnicu Manerbio, ali je, kako se navodi, naknadno ustanovljeno da su svi nastavnici i učenici zdravi i van životne opasnosti, i nakon pregleda su prebačeni u obližnji hotel.
U BiH se vraćaju u subotu.
Reč je o srednjoškolcima iz Istočnog Sarajeva, odnosno Srednjoškolskog centra Istočna Ilidža, koji su se vraćali sa ekskurzije u Španiji. U autobusu se u trenutku nesrece nalazilo 36 dece. (Tanjug)

Venecijanska komisija štiti imovinu SPC u Crnoj Gori
Od našeg stalnog dopisnika
Podgorica – Konfiskacija crkvene imovine koju je Vlada Crne Gore omogućila nacrtom zakona o slobodi veroispovesti iz 2015. godine predstavljala bi kršenje Evropske konvencije o ljudskim pravima, kojom se garantuje pravo na mirno uživanje imovine, ocenili su Venecijanska komisija (VK) i OEBS/ODHIR-a.
Međunarodni pravni eksperti su u zvaničnom mišljenju dali nepovoljne i negativne ocene na 96 tačaka i brojne odredbe u nacrtu zakona, preporučujući da se one izbrišu zbog diskriminatornih obeležja.
Venecijanska komisija je suprotstavila svoje mišljenje i predlozima zakonskih odredbi koje se odnose na konfiskaciju imovine, ali i zahtev da se Mitropolija crnogorsko-primorska Srpske pravoslavne crkve registruje, jer, po njihovoj oceni, za tim nema potrebe pošto ona ima „ima nesporan pravni subjektivitet koji je decenijama prepoznat u praksi”.
Gotovo sve odredbe nacrta zakona o verskim zajednicama već godinama su predmet brojnih polemika. Vlada Crne Gore insistira na njima, želeći da primora Srpsku pravoslavnu crkvu da se registruje. Spekuliše se da je namera vlade i da oduzme veći deo imovine kojom SPC raspolaže, nekim njenim delovima i vekovima. Na takav predlog zakona Mitropolija crnogorsko-primorska SPC dala je nekoliko stotina primedaba, a nakon nje pristigli su skoro „tomovi” prigovora pravnih eksperata i nevladinih organizacija, nakon čega je taj nacrt povučen iz procedure.
Pre dva dana ministar za ljudska i manjinska prava Mehmed Zenka je poručio da novi „nacrt zakona o slobodi veroispovesti neće biti gotov do kraja ove godine, ali hoće početkom sledeće, kada će biti predstavljen”.
„Taj zakonski akt će biti donet, bez obzira na negativan stav Srpske pravoslavne crkve”, obećao je Zenka. „Jasno je da ’apsolutnog konsenzusa neće biti’.
Venecijanska komisija i OEBS/ODIHR u zaključku smatraju da je „neophodno da se zameni zastareli Zakon o pravnom položaju verskih zajednica iz 1977. godine novim zakonom o slobodi vere, prateći razvoj pravnih, političkih i društvenih uslova u kojima se verske zajednice uspostavljaju i deluju”.
U mišljenju VK date su preporuke da „crkve i verske zajednice koje su već registrovane u skladu sa zakonom iz 1977. godine mogu biti automatski prepoznate i steći pravni subjektivitet”.
„Ovo pravilo, takođe, treba da bude primenjeno na verske zajednice koje su faktički prepoznate kao pravna lica”, stav je Venecijanske komisije.
Ona je ocenila da „diskriminatorno državljanstvo i teritorijalni zahtevi za registraciju verskih zajednica treba da budu uklonjeni, a formalni zahtevi za registraciju treba da budu ograničeni na one koji su neophodni za identifikaciju verske zajednice i verifikaciju da li ista ispunjava uslove za registraciju predviđene zakonom”
Mitropolija crnogorsko-primorska SPC ranije je saopštila da je nacrt zakona neprihvatljiv, dok je NVO Crnogorska pravoslavna crkva zadovoljna predlozima.
</div>
<div id="magazin">
Na mene je besna i „leva” i „desna” publika
INTERVJU
Radim gde god postoji interes za ono što radim. U srpskim repertoarskim pozorištima trenutno nema takvog interesa, kao ni u onim hrvatskim, i to samo još jednom potvrđuje moju tezu o tome koliko su ova dva društva, uprkos  svim razlikama koje nastoje da proizvedu, zapravo slična, kaže reditelj Oliver Frljić

 Predlažem vam da ovaj tekst opremite naslovom „Bujanec u Srbiji!” Svi će ga preneti u Hrvatskoj

Pozorišni reditelj Oliver Frljić jedini je autor koji će ove godine imati dve predstave u glavnom programu 52. Bitefa (od 13. do 22. septembra): „Gorki – Alternativa za Nemačku” u produkciji teatra „Maksim Gorki” iz Berlina koja će biti izvedena u nedelju uveče  na sceni „Rade Marković” Beogradskog dramskog pozorišta  i „Šest lica traži autora” Satiričkog kazališta „Kerempuh” iz Zagreba na sceni „Mira Trailović” Ateljea 212 u ponedeljak.
Šta vas je podstaklo da svoju autorsku maštu usmerite na predstave „Gorki - Alternativa za Nemačku” u produkciji teatra „Maksim Gorki” iz Berlina i „Šest lica traži autora” Satiričkog kazališta „Kerempuh” iz Zagreba  sa kojima dolazite na 52. Bitef?
Obe predstave govore o fašizaciji Evrope i normalizaciji jednog tipa diskursa koji je bio nezamisliv još pre pet godina. Stranka AfD (Alternativa za Nemačku) u Nemačkoj svaki dan pomera granice u relativizaciji i negaciji zločina koji su bili konstitutivni deo holokausta. U Hrvatskoj Hasanbegović i kompanija svakodnevno udaraju na ono što je preostalo od antifašističkih vrednosti. Tu je i kulturna industrija koja takođe daje svoj doprinos u normalizaciji ove nenormalnosti. Svi se sećamo serije „Ravna Gora” koja je romantizovala četnički pokret i potpuno zaboravila da govori o činjenici da su pripadnici tog istog pokreta bili domaći izdajnici i saradnici nacističkog okupatora. U Hrvatskoj je Jakov Sedlar napravio film „Jasenovac – istina” koji svakako postavlja nove standarde u negiranju i relativizovanju zločina počinjenih u Jasenovcu. Za to se nije libio ni da krivotvori pojedine dokumente. Nema te laži koja ne bi bila dovoljno dobra u konstituisanju nacionalne istine.
Borka Golubović Trebješanin
AFERE
Prljav novac u svetu umetnosti
Zbog miliona dolara koje su poklonili muzejima, institutima i univerzitetima, Seklerovi su američki Mediči. Po njima su nazvani muzeji. Seklerovi su, međutim, zelene novčanice stekli pretvarajući milione Amerikanaca u zavisnike od narkotika

Kupovao uticaj autoriteta: Artur Sekler Foto Vikimedija/CC BY SA 2
Da li narkokartel Sinaloa ima galeriju u Smitsonijanu, krilo u Metropolitenu i muzej na Harvardu? Jesu li imena Hoakina Gusmana zvanog Čapo i Pabla Eskobara uklesana na Taftsu, Kolumbiji, Kings koledžu, u Gugenhajmu, Tejtu, Luvru?
Reklo bi se da je meksičkom i kolumbijskom narko-bosu to moglo da pođe za rukom samo u magičnom realizmu, ali nemoguće stvari dešavaju se i u stvarnosti, čak i to da su krivci za američku epidemiju zavisnosti najveći darodavci u kulturi.
Prema zvaničnim podacima koje je objavio Si-En-En, 72.000 Amerikanaca je 2017. izgubilo život usled predoziranja od narkotika. To je kao da se Americi na svake dve nedelje dogodio po jedan 11. septembar. Predviđa se da će droga 2019. postati veći uzročnik smrti i od šećerne bolesti (79.000). Shvativši da narkotici svake godine odnesu više američkih života nego vijetnamski i irački rat zajedno, vašingtonske vlasti su proglasile epidemiju.
Dugogodišnji „prvoosumnjičeni, meksički narko-bos Hoakin Gusman Čapo, vođa ozloglašenog Sinaloa, uhapšen je, isporučen SAD pre dve godine i čeka suđenje u američkom zatvoru. Sada je američki neprijatelj broj jedan Nemesio Osegera Servantes zvani Menčo, lider meksičkog kartela Halisko. Stejt department je za informaciju o njemu ponudio pet miliona dolara. To su očigledni proizvođači zavisnosti u Americi. Upoznajmo i porodicu Sekler.
Jelena Stevanović
FILM
Suptilne žaoke Aleksandra Pejna
U najnovijem filmu Aleksandra Pejna „Smanjivanje“ iz 2017. godine, koga beogradska publika ponovo ima prilike da vidi večeras na 4. Festivalu nezavisnog američkog filma, jedan od glavnih provajdera uživanja i promotor dolče vita filozofije nije niko drugi do Srbin (sa laganim italo-prizvukom) Dušan

Plakat za film „Smanjivanje”
Filmski poeta melanholične autoironije (ne, nije Vudi Alen, njegova je autoironija bliža neurotičnom spektru) ne bez razloga paše srpskom gledaocu, čiji su genetika, habitus, mikro i makroekonomsko okruženje daleko od prosečnog Amerikanca. Ključ prepoznavanja je, čini se, u tom balkanskom, grčkom bekgraundu Aleksandra Pejna (izvorno Papadopulosa). Iako su prva dva „ženska“ Pejnova ostvarenja iz devedesetih bila prilično zapažena („Građanka“ i „Izbori“), pravi kult oko Pejnovog opusa u nas otvara se početkom dvehiljaditih dramom „Sve o Šmitu“ i nedugo zatim „Stranputicama“. Pejnovo stvaralaštvo sa ukusom nezavisnog filma sve je samo ne niskobudžetno – iako tematski i stilski deluju kao kultna čeda Miramaks produkcije (raspričane dijaloške sekvence, obični likovi u neobičnim situacijama, male priče obremenjene temama rastanaka, usamljenosti i smrti, kao i vizuelni gotovo kamerni minimalizam) reč je o i te kako velikim studijskim projektima iza kojih stoje Foks srčlajt, Nju lajn sinema, Paramaunt, kao i A lista holivudskih glumaca. Ono što je u njemu nezavisno jeste Pejnova autorska pozicija (kao scenariste i kao reditelja) odgovornog za poslednji montažni rez.
Vesna Perić
PISMO IZ ČIKAGA
Na čudesnom tlu
Konferencija Međunarodnog udruženja Lorens Darel održaće se 2020. u Beogradu. Čuveni pisac  je radio kao ataše za štampu u britanskoj ambasadi u Beogradu početkom pedesetih godina. Taj boravak  je  opisao u romanu Beli orlovi iznad Srbije

Lorens Darel (Foto Vikimedija/CC BY-SA 3.0)
Čikago, 4. jul 2018, prijem i koktel kod Grejs Ostin, članice borda i predsednice organizacionog komiteta ovogodišnje konferencije Na Čudesnom Tlu HH  koja će se održati u sledeća tri dana. Njen stan je  na 35. spratu ekskluzivne zgrade, na delu Mičigenske avenije, poznatijem kao veličanstvena milja, gde se nižu jedna iza druge najpoznatije robne kuće „Mejsis“, „Blumingdejls“, „Nordstrom“, „Saks“...  Veče je, radnje se ranije zatvaraju jer danas je veliki američki praznik koji se praznuje na porodičnim piknicima širom Amerike, a završava obaveznim vatrometom.
Vrata mi otvara naša domaćica, razdragana što ima priliku da nas ugosti. Stižem poslednja i pomalo zbunjeno stojim na ulazu. Ali nežan zagrljaj i dobrodošlica domaćice, kao i čaša belog vina, ostavljaju po strani moje strahove i stvaraju trenutni osećaj pripadnosti ovom klubu obožavalaca našeg Lerija.
Neda Vidaković
</div>
<div id="vesti">
Tramvaji 2, 7, 9 i 12 L za vikend voze izmenjenom trasom
Zbog zamene visokonaponskog kabla u Karađorđevoj ulici, između Ekonomskog fakulteta i Savskog trga, za vikend će doći do izmene u tramvajskom saobraćaju u tom delu grada.
Tako će tramvaji na liniji 2 saobraćati na relaciji: Pristanište - Dorćol - Vukov spomenik - Trg Slavija - Glavna železnička stanica - Gospodarska mehana. „Sedmica” će saobraćati na relaciji Ustanička - Dorćol - Pristanište - Novi Beograd (Blok 45), da „devetka” trasom: Banjica - Glavna železnička stanica - Gospodarska mehana, navedeno je sa sajtu Gradske uprave.
Vozila na liniji 11 ići će redovnom trasom, dok će tramvaji sa oznakom 12L saobraćati na relaciji: Omladinski stadion - Glavna železnička stanica - Gospodarska mehana.
Uključenje tramvaja na trase, sa svih linija, i isključenje za Depo „Sava” biće moguće samo preko Pristaništa i Dorćola, a na izmenjenom delu trase vozila će koristiti postojeća stajališta linija gradskog prevoza.
Redovan režim saobraćaja uspostavlja se u ponedeljak, na svim linijama, osim na liniji 2, pa će tramvaji sa unutrašnjeg kruga i dalje saobraćati na relaciji Pristanište - Dorćol - Vukov spomenik - Trg Slavija - Glavna železnička stanica - Gospodarska mehana.
Radove na zameni visokonaponskog kabla u Krađorđevoj izvodiće Elektromreža Srbije. (Tanjug)

Muralu u Rajićevoj vraćena nekadašnja lepota
Sa blokom u ruci, podignute glave i zagledan u slapove boja koji se slivaju prema njemu, već 34 godine student Fakulteta likovnih umetnosti stoji na zidu zgrade u Rajićevoj ulici 19. Ostario jeste, ali još nije odmakao dalje od FLU-a, gde je, kao prvi gradski mural, nastao daleke 1984. godine.
Delo koje već decenijama predstavlja simbol kraja Knez Mihailove ulice uradili su studenti predvođeni profesorom Čedomirom Vasićem, a po skici Perice Donkova. Zub vremena ga je oštetio, ali mu se stari sjaj vraća. Nova generacija akademaca, ovaj put predvođena profesorkom Vesnom Knežević, obnavlja mural koji će sutra biti otvoren u okviru rođendanske proslove tržnog centra „Rajićeva”.
Sa olovkama u ruci, studenti su juče vredno na papiru predstavljali „zamke” sa kojima su se susretali vraćajući staru lepotu večitom mladiću. Zid je bio napukao, boje su bile izbledele i oljuštene, ali mural je sada, posle mnogo rada i truda, isti kao nekada. Vrednoj ekipi pomogle su fotografije iz osamdesetih godina, ali i sećanja stručnog konsultanta Vasića.
– Bila je to ozbiljna akcija jer je prvi put u centru Beograda na jednoj fasadi urađena zidna slika koja ima umetničku vrednost. Izabrana je skica Perice Donkova koja predstavlja mladog čoveka sa blokom u ruci, po čemu se vidi da je on student Fakulteta likovnih umetnosti. Na njega se slivaju boje, a taj prikaz predstavlja ono što akademce čeka tokom obrazovanja – objašnjava Vesna Knežević koja je, sa Darijom Kačić, Igorom Stepančićem i Mirkom Ognjanovićem, po čijem liku je urađena skica, bila deo grupe studenata Čedomira Vasića, uposlene na oslikavanju murala.
Sada su, kao deo njene ekipe, angažovane nove mlade nade – Teodora Nikolić, Dijana Simić, Jovan Turčinović, Antanasije Punoševac, Zvezdana Mutapović i Stela Mileusnić. Radove na skeli u toku obnove vodio je profesor Radomir Knežević, koji je sa Vesnom učestvovao i na prvoj obnovi murala pre petnaestak godina.
– Reakcije građana tada su bile pozitivne. Beograd je uvek težio da se približi metropolama, dok su naši ljudi bili otvoreni, znatiželjni i voleli su da budu deo sveta. Ovaj mural pokrenuo je razmišljanje da u gradovima, na fasadama koje nemaju arhitektonsko rešenje značajno za očuvanje, postoji mogućnost za stvaranje zidnih slika koje menjaju vizuru grada – objašnjava Vesna Knežević, dok Radomir dodaje da je to bila reakcija studenata Likovne akademije na prostore grada i njihova želja da ožive praznine, ispune gradske džepove i umetničku energiju izraze van ateljea.
Sama ideja o oslikavanju murala kao vrsti umetničke intervencije u gradu pokrenuta je 1983. godine, kada je Skupštini grada ponuđeno 50 zidova sa gotovim rešenjima. Mural na zgradi tadašnje banke u Rajićevoj prihvaćen je prvi, priseća se profesor Vasić i dodaje da je istovremeno, 1984. godine, nastao i mural koji je Francuski kulturni centar radio na zgradi bioskopa  „20. oktobar”.
– Bili su to počeci novog muralskog pokreta što se tada nazivalo „popravka grada”. Stvarane su nove dimenzije doživljaja prolaznika, doživljaja koji je sadržajniji od gledanja u prazne i gole zidove – objašnjava Vasić, dodajući da se, što se tiče individualne umetnosti oslikavanja murala, već ranije aktivirao Lazar Vujaklija koji je 1970. uradio mural u tadašnjem Bulevaru revolucije, a 1979. na Zapadnoj kapiji Beograda.
Za građane je pojava ovakvog rada u centru grada bila neobična, ali je, pošto je delo nastalo u okviru jugoslovenskih omladinskih susreta, ipak imalo dobar prijem, iako je bilo i ljudi koji nisu bili zadovoljni takvim načinom iskazivanja kreativnosti.
– Na početku se nije znalo kako će se sve razvijati, postojala je opasnost da se izvitoperi u šaranje grada. Kasnije se ispostavilo drugačije. Murali su ubrzo dobili smisao kao nešto što služi pozitivnoj svrsi, odnosno kao umetničko delo. Jer, kad radite mural, vi poklanjate nešto mestu i dajete mu dušu. Taj prostor prestaje da bude bezličan – zaključuje Vasić.

Radnici „Ringelsana” plene imovinu poslodavca
Požarevac – Pedesetak radnika pogona turske fabrike tekstila „Ringelsan” u Požarevcu pokrenulo je izvršni postupak protiv poslodavca koji im, kako tvrde, u proseku duguje po sto hiljada dinara za tri neisplaćene plate, plus porez i doprinose. Zaposleni, mahom šnajderke i radnici na održavanju mašina, podneli su požarevačkom osnovnom sudu predloge za izvršenje, a sledeći korak je da javni izvršitelj popiše pokretnu imovinu poslodavca i proda je radi namirenja duga.
Radnici su se na ovaj korak odlučili po osnovu novog zakona o radu kojim se obračun zarada zaposlenih tretira kao izvršna isprava i u praksi parira pravosnažnoj presudi.
Kako saznajemo, oni su još raspoloženi za kompromis – ukoliko im poslodavac isplati dugovanja, obustaviće postupak. Time bi „Ringelsan” izbegao da mu imovina u Požarevcu ode na doboš, kao i troškove izvršenja, a radnici bi brže došli do zarađenih plata. U suprotnom, na potezu je izvršitelj koji će prodati šivaće mašine, sirovine i svu sašivenu odeću koja se zatekne u pogonu. Dok se ne okonča izvršni postupak, poslodavcu je zabranjeno da raspolaže popisanom imovinom, a za nepoštovanje ove zabrane predviđene su novčane kazne.
Turski tekstilni gigant koji u matičnoj zemlji ima oko 4.000 radnika, zaposlenima u Požarevcu duguje oko četiri miliona dinara u bruto iznosu.
Upoznati su, kažu, sa radnjama koje su radnici preduzeli.
– Naše preduzeće ima problema sa likvidnošću, prvenstveno zbog ekonomske situacije u Turskoj. Takođe, poslujemo i u drugim zemljama gde su slični problemi, pa je ovaj negativan efekat još izraženiji. Inflacija, poteškoće sa bankama u pogledu kreditiranja prema drugim zemljama sprečavaju nas u rešavanju problema. Pregovaramo sa svim relevantnim institucijama u Turskoj. Jedna od mera koje smo preduzeli je slanje radnika na plaćeno odsustvo u toku jula i avgusta, što znači da zaposlenima nismo prekinuli radni odnos i biće im isplaćene zarade, porezi i doprinosi za taj period. Trudimo se da ovakvu situaciju razrešimo – kažu za „Politiku” iz „Ringelsana”.
Navode da su sa zaposlenima u Požarevcu u više navrata pričali, većina je razumela situaciju, te da pregovaraju o isplati na regularan način.
– Ne želimo da naplaćuju svoja potraživanja sudskim putem. Svi zaposleni su ove nedelje na kolektivnom godišnjem odmoru. Na sastanku koji smo održali u petak još jednom smo predočili situaciju i zamolili ih da ne preduzimaju nikakve mere do 17. septembra, sa čime se većina radnika složila – piše u odgovoru na pitanja „Politike”.
Početkom marta ove godine „Ringelsan” je u svom novom pogonu u Požarevcu zaposlio prvih 40 radnica, a plan je bio da otvore još 1.000 radnih mesta. Zanimalo nas je koliko ova kompanija sada ima zaposlenih:
– Trenutno imamo 33 radnika koja se još uhodavaju i za koje planiramo da u budućnosti budu vođe linija. Želimo da ih zadržimo, iako proizvodnja ne funkcioniše u ovom trenutku, ugovori se regularno produžavaju, jer imamo dugoročne planove – navode u „Ringelsanu”.
Ova firma nalazi se u nekadašnjoj fabrici šećera, koju je Požarevac 2015. godine otkupio iz stečaja od Agencije za privatizaciju. Grad je pomogao u infrastrukturnim radovima, a turska fabrika uredila je oko 2.500 kvadrata proizvodnog pogona i najavila proširenje.
– Planovi za proširenje pogona i dalje postoje, međutim problemi su ih usporili. Želimo da dostignemo broj od 1.076 zaposlenih u narednih godinu dana. Sada imamo 110 mašina za šivenje, i drugu opremu, a planiramo i nabavku nove. Trenutni kapacitet fabrike je oko 400 radnika. Započeli smo proceduru za sprovođenje obuke 150 zaposlenih u prvoj fazi, ali kao što smo već napomenuli, situacija u kojoj se trenutno nalazimo usporava i taj proces – kažu za „Politiku” iz turske kompanije.
„Ringelsan” posluje u više zemalja, šije i za brendove poput „Pume” i „Adidasa”.

Krupne bebe nisu retkost
U kragujevačkom porodilištu rođena je najduža beba u Srbiji, dugačka 66 centimetara, bila je udarna vest na jednom od informativnih portala. Ovako bombastičan naslov privukao je veliku pažnju. U želji da proverimo valjanost informacije obratili smo se prof. dr Predraga Sazdanovića, direktora Kliničkog centra Kragujevac.
– Na porodilištu Ginekološko-akušerske klinike Kliničkog centra Kragujevac, obavi se godišnje oko 2200 porođaja, često i najkomplikovanijih, budući da je Klinički centar Kragujevac tercijarna zdravstvena ustanova, opremljena za najzahtevnije pacijente, a samim tim i porodilje iz celog regiona (širi deo Centralne Srbije, deo zapadne Srbije, Raška oblast i severni deo Kosova) koji zbrinjavamo svojim visokospecijalističkim zdravstvenim uslugama. Samim tim, rađanje novorođenčadi sa povećanom telesnom masom i telesnom dužinom uopšte nisu retki.
U utorak, 11. septembra, u večernjim satima, porođena je beba sa telesnom masom od 4600 grama, dugačka 65 santimetara. Beba i majka porodilja su stabilnog zdravstvenog stanja. Ovakva krupna deca, najčešće su rezultat genetike oba roditelja, ali mogu biti i posledica raznih patoloških stanja u toku trudnoće, pre svega nekontrolisane šećerne bolesti trudnice, što ovog puta, na sreću, nije slučaj – zaključuje profesor.

Putarina za strance skuplja za pola evra
Povećanje putarine za strance koji budu prolazili kroz Srbiju, kako je saopštilo  Javno preduzeće „Putevi Srbije”, na naplatnim rampama se očekuje već od subote, 15. septembra.
Poskupljenje, u proseku za oko pola evra, važiće za sve kategorije stranih vozila, od motora, preko automobila do kamiona. Nove cene će se primenjivati na gotovo svim deonicama - od Beograda ka Nišu, Subotici, Šidu, Jagodini, Aleksincu, Smederevu i Inđiji, od Niša ka Preševu i Dimitrovgradu i od Ljiga ka Preljini.
JP „Putevi Srbije” je Odlukom o izmeni visine putarina, uz saglasnost Vlade Republike Srbije, izvršilo usklađivanje deviznog cenovnika sa važećim kursom evra.
</div>
<div id="sport">
Modrić mora da plati 1,2 miliona evra zbog utaje poreza
MADRID – Fudbaler Real Madrida Luka Modrić moraće da plati 1,2 miliona evra zbog utaje poreza iz 2012. godine, prenosi Mundo deportivo.
Kako se navodi, španske vlasti su optužile kapitena reprezentacije Hrvatske da je utajio porez pre šest godina kada je stigao u Real iz Totenhema.
U objašnjenju odluke kaže se da je Modrić bio u obavezi da plati porez za celu godinu, iako je samo četiri meseca proveo u Madridu, a prethodnih osam u Londonu, gde je i platio porez za taj period.
On im je platio to što su tražili, ali i podneo žalbu.
Modrić je pod optužbom da je u Luksemburgu otvorio fiktivnu kompaniju „Ivano” i na nju preneo marketinška prava utajivši tako 290.000 evra u 2013. i 579.000 u 2014. godini.
Modrić je sa Real Madridom do sada osvojio četiri Lige šampiona, tri Superkupa Evrope i Svetska klupska prvenstva, dva Superkupa Španije i po jednu titulu španske Primere i Kupa kralja.
Nedavno je proglašen i za najboljeg igrača Evrope, a na Mundijalu u Rusiji izabran je za najboljeg igrača. (Tanjug)
</div>
<div id="kultura">
Skulpture od otrova crne mambe
Imena kao što su Joko Ono, Anselm Kifer, Vladimir Veličković, Dušan Otašević svakako će privući pažnju publike Oktobarskog salona, najveće naše smotre u oblasti vizuelnih umetnosti koja svečano počinje sutra u 20 sati, u zdanju Muzeja grada Beograda u Resavskoj, pod sloganom „Čudo kakofonije”. Ipak, među učesnicima krije se i jedna mlada dama za koju kustosi Danijel i Gunar Kvaran veruju da je nova umetnička zvezda u usponu i čiji će rad, nadaju se, biti posebno intrigantan posetiocima. Ona je Margerit Imo i u Beogradu se predstavlja neobičnom skulpturom pod nazivom „Kraljica sa leopardima”. Reč je delu koje evocira hibrid mozga lamantina, životinje za koju se zna da ima najmoćniju dugoročnu memoriju na planeti, i „Dame leoparda”, antičke Venere pronađene u Čatal Hojuku u Turskoj, koja potiče iz perioda 6.000 godina pre nove ere i koja kao da meditira. Kako sama umetnica kaže, čini se da priziva pradavna vremena i predstojeće događaje, priče o smrti i rađanju, na ličnom i globalnom nivou…
Autorka, koja je studirala na Akademiji za dizajn u Ajndhovenu i na Kraljevskom koledžu umetnosti u Londonu, gde je 2011. magistrirala, manipuliše ostacima izumrlih stvorenja tvoreći skulpture koje oživljavaju udaljenu prošlost u sadašnjosti, stvarajući dela na ivici biološkog inženjeringa.

Vladimiru Kecmanoviću nagrada „Ivo Andrić”
Prestižnu Andrićevu nagradu za 2017. dobio je Vladimir Kecmanović (1972), za priču „Ratne igre” iz knjige „Kao u sobi sa ogledalima”, u izdanju „Lagune”.
Ovu odluku saopštio je žiri u sastavu Aleksandar Jovanović, predsednik, Petar V. Arbutina i Mileta Aćimović Ivkov.
U obrazloženju žirija piše da „Pripovetka „Ratne igre”, kao i većina priča u Kecmanovićevoj knjizi, donosi naročit, iskošen, pogled na najnovije sukobe i nesaglasnosti u odnosima razumevanja nacionalnih identiteta na balkanskom prostoru”
U konkurenciji 40-tak knjiga, u užem izboru su se našle i: „Veliko spremanje” Branka Anđića, „Prošlost nikad ne prođe”, Veselina Markovića i „Naknadne istine”, Darka Duševljakovića.
Pola sata posle proglašenja, pred novinare je izašao i laureat, koji je rekao da ga je vest o priznanju veoma obradovala.
„Prva nagrada koju sam dobio bila je sa imenom Ive Andrića, nadam se da nije i poslednja” kazao je Kecmanović.
On je napomenuo da mu je do romana „Top je bio vreo”, Andrić bio neposredan uzor u pisanju.
„Tek posle te knjige, kada su počela poređenja, postao sam svestan da taj roman ne bi mogao da postoji da nije bilo Andrićevog dela. „Ratne igre” pokazuju kako se u ovom našem vremenu tragedije pretvaraju u komedije. Glavni junak, oficir JNA, je posle dugog ratovanja spao na to da učestvuje u ratnim igricama imućnih ljudi” kazao je Kecmanović.
Andrićeva nagrada biće uručena na svečanosti 10. oktobra. (Tanjug)
</div>
<div id="ekonomija">
Kućni budžet mesečno u minusu 1.224 dinara
Domaćinstva u Srbiji raspolagala su u proseku sa 62.831 dinara mesečnih prihoda u novcu i u naturi u drugom kvartalu ove godine, dok su izdaci za ličnu potrošnju domaćinstava „težili” 64.055 dinara mesečno, prema podacima Republičkog zavoda za statistiku.
Ukupni mesečni prihodi domaćinstava u iznosu od 62.831 dinar u drugom tromesečju bili su nominalno viši za 4,4 odsto nego u istom kvartalu 2017. godine i za 0,5 procenata viši u odnosu na prvi kvartal 2018.
Istovremeno, mesečni izdaci domaćinstava su u drugom kvartalu bili viši su za 4,2 procenta u odnosu na isti lanjski period i za 0,7 odsto u odnosu na prva tri meseca ove godine, nominalno.
Najveći udeo u prihodima u novcu i u naturi imali su prihodi iz redovnog radnog odnosa - 49,5 odsto i penzije - 32,4 procenta.
Slede prihodi od poljoprivrede, lova i ribolova sa udelom u ukupnim prihodima od 3,5 posto, naturalna potrošnja sa 3,2, prihodi van redovnog radnog odnosa (2,8%), primanja od socijalnog osiguranja (2,8%), ostala primanja (2,7%) i prihodi iz ostalih izvora (3,1%).
Na strani rashoda prednjačili su izdaci za hranu i bezalkoholna pića sa udelom od 34,1 odsto, i za stanovanje, vodu, električnu energiju, gas i ostala goriva sa 16,4 posto.
Izdaci za transport su učestvovali sa 9,3 posto u ukupnim troškovima domaćinstava, a izdaci za ostale lične predmete i ostale usluge 5,8 posto.
Na odeću i obuću je „odlazilo” 5,5 odsto od ukupnih izdataka, na komunikacije 5,2 procenta, na alkoholna pića i duvan 5,0 posto, a slede rekreacija i kultura sa udelom od 4,9 odsto, zdravlje (4,7%), oprema za stan i tekuće održavanje (4,3%) i izdaci za ostale grupe lične potrošnje (4,8%).
Od ukupnog broja domaćinstava predviđenih za anketiranje u drugom kvartalu 2018. (2.214 za Republiku Srbiju), anketirano je 1.575 domaćinstava, ili 71 odsto, preciziraju iz Republičkog zavoda za statistiku. (Tanjug)

„Al Dahra” novi vlasnik PKB-a
Arapska „Al Dahra” od juče se može smatrati novim vlasnikom Poljoprivredne korporacije Beograd ( PKB) –  jedinog preostalog velikog državnog kombinata. Kao jedini zainteresovani kupac na tenderu, ta kompanija ponudila je 105.055.000 evra za većinsko vlasništvo nad beogradskom korporacijom o čijoj se prodaji govori više od decenije.
Samo nekoliko sati nakon otvaranja finansijske koverte Ministarstvo privrede saopštilo je da prihvata ponudu i da „Al Dahru” proglašava kupcem. Ponuda je bila  za svega pola miliona viša od početne cene koja je iznosila 104,5 miliona evra, što je inače polovina procenjene vrednosti PKB-a.
– Komisija za sprovođenje postupka utvrdila je da je ponuda u skladu sa  pravilima postupka, a Ministarstvo privrede je, na predlog komisije, proglasilo Al Dahru kupcem – navodi se u saopštenju ministarstva.
Kako je objavljeno, na cenu koju je Al Dahra dostavila, biće dodata i cena za stado prema popisu koji će biti urađen neposredno pre uvođenja kupca u posed i iznosiće 100 odsto procenjene vrednosti stada na dan popisa.
Zaključenje kupoprodajnog ugovora se očekuje u narednom periodu, nakon što Uprava za sprečavanje pranja novca dostavi Ministarstvu privrede obaveštenje da za to ne postoje smetnje.
„Al Dahra” je tako, pobedivši na tenderu na kome nije imala konkurenta, postala vlasnik oko 17.000 hektara zemljišta nadomak Beograda, farme od oko 20.000 grla stoke, objekata, mehanizacije i udela u imovini zavisnih preduzeća: „Ekolab”, Institut „Agroekonomik” i Veterinarska stanica PKB. Izuzeto je oko 11.000 hektara, oko 5.000 građevinskog zemljišta koje PKB obrađuje i koje će budući poslodavac morati da iznajmljuje.
                                                                                  *    *    *
Arapska „Al Dahra”, kao jedini zainteresovani kupac, ponudila je 105.055.000 evra za većinsko vlasništvo nad Poljoprivrednom korporacijom Beograd (PKB).
To je za oko pola miliona više od početne cene koja je iznosila 104,5 miliona evra, što je polovina procenjene vrednosti PKB-a.
Finansijska koverta otvorena je tačno u podne u Ministarstvu privrede koje je saopštilo da je dokumentacija koju je juče predala ova kompanija iz Ujedinjenih Arapskih Emirata ispravna. U ministarstvu su najavili da će danas u toku dana objaviti da li je ova ponuda prihvaćena, čime bi „Al Dahra” bila proglašena kupcem.
Ako se to dogodi – „Al Dahra” će postati vlasnik oko 17.000 hektara zemljišta nadomak Beograda, farme od oko 20.000 grla stoke, objekata, mehanizacije i udela u imovini zavisnih preduzeća – „Ekolab”, Institut „Agroekonomik” i Veterinarska stanica PKB. Izuzeto je oko 11.000 hektara, oko 5.000 hektara građevinskog zemljišta koje PKB obrađuje i koje će budući poslodavac morati da iznajmljuje. Ne prodaje se zemljište na kome su naselja, šume…


Otvaranje ponude za kupovinu PKB-a (Foto I.A)


„Al Dahra” posluje u oko 20 država u svetu gde je kroz akvizicije, kupovinu zemljišta i investiranjem u kompanije koje se bave proizvodnjom hrane pribavila oko 80.000 hektara oranica. U Srbiji je vlasnik 1.000 hektara i preduzeća „Al Dahra Rudnap” koje se bavi uzgojem jabuka i borovnica. Pretežna delatnost arapske kompanije jeste proizvodnja stočne hrane i poljoprivrednih proizvoda. U Abu Dabiju poseduje farmu od oko 1.600 krava. Uslovi tendera obavezuju novog vlasnika da u PKB-u, koji je pojedinačno najveći proizvođač mleka u Srbiji, naredne tri godine zadrži isti nivo proizvodnje.

Prestaje proizvodnja legendarne „bube"
VOLFSBURG/DETROIT - Nemačka automobilska kompanija Folksvagen najavila je da će od jula 2019. prestati sa proizvodnjom legendarnog modela „buba”.
Kako prenosi portal „Biznis insajder”, do ovog poteza nemačke kompanije dolazi usled nastavka trenda okretanja auto tržišta ka SUV i krosover vozilima.
Prošle godine u SAD-u je prodato oko 15.000 „buba”, što je dramatičan pad u odnosu na više od 420.000 prodatih jedinica na vrhuncu popularnosti ovog modela krajem 1960-ih godina.
Folksvaegen je najviše „buba” prodao u SAD-u 1968. godine, kada se ovaj četvorotočkaš pojavio kao trkački automobil pod imenom „Herbi” u Diznijevom filmu „Love Bug” (kod nas je prikazivan pod naslovom „Herbi, ljubavna buba").
Nemački auto gigant prekida proizvodnju svoje ikone nakon sedam decenija od njenog lansiranja na tržište.
Prva „buba” prokrstarila je drumom 1938. godine u Nemačkoj. Njena rastuća popularnost u SAD-u tokom 1960-ih podstakla je Folksvagen da izgradi svoj prvi proizvodni pogon u Americi, u gradu Puebla u Meksiku, kako bi zadovoljio tražnju. Očekuje se da će upravo u toj fabrici biti proizvedena poslednja „buba” u julu 2019.
„Gubitak 'bube' nakon tri generacije, tokom skoro sedam decenija proizvodnje, izazvaće talas emocija među njenim mnogobrojnim vernim fanovima”, naveo je glavni izvršni direktor američke podružnice Folksvagena, Hajnrih J. Vebken, u saopštenju. (Tanjug)
</div>
<div id="vesti">
Nožem na predsednika ženskog rukometnog kluba
Niš – Nenad Đurić (35), predsednik i osnivač ženskog rukometnog kluba u Aleksincu, teško je povređen u četvrtak uveče kada su ga napala četvorica mladića koja su ga sačekala na ulazu u lokalnu dvoranu.
Pripadnici Ministarstva unutrašnjih poslova u Nišu uhapsili su I. K. ( 1997) iz Aleksinca, zbog postojanja osnova sumnje da je izvršio krivično delo ubistvo u pokušaju, saopšteno je iz MUP-a.
„Sumnja se da je on sinoć u Aleksincu ubo nožem u grudi tridesetšestogodišnjeg muškarca iz Aleksinca, a potom pobegao”, navodi se u saopštenju.
Napadači su Đurića pretukli bejzbol palicama i metalnim šipkama ispred objekta u kojem je bio trening mladih aleksinačkih sportista. Kada je Đurić nekako uspeo da se otrgne i uđe u ovaj sportski objekat, jedan od nasilnika ga je sustigao i izbo nožem pred više od dvadesetoro dece i njihovih trenera. Napadači su potom pobegli. Policija i Hitna pomoć u Aleksincu odmah su obavešteni o napadu i posle intervencije u sportskoj dvorani gde je Nenadu Đuriću pružena prva pomoć, ovaj sportski radnik hitno je prebačen u Urgentni centar Kliničkog centra Niš, gde je tokom noći između četvrtka i petka zbrinut.
Prema informacijama lekara, osim što je izgubio mnogo krvi, kod Đurića su dijagnostikovane teške povrede unutrašnjih organa od uboda nožem, kao i povrede bejzbol palicama i metalnim šipkama. Njegovo zdravstveno stanje je stabilno, rečeno nam je u ovoj ustanovi, ali je i dalje pod neprestanim nadzorom doktora i medicinskog osoblja. Motivi i razlozi napada na Nenada Đurića nisu poznati i utvrđuju se, a policija intenzivno traga za napadačima.

Kod uhapšenog pronađeno sedam pušaka, kundaci, cevi...
Pripadnici požarevačke policije uhapsili su G.G. (1966) zbog postojanja osnova sumnje da je izvršio krivično delo nedozvoljena proizvodnja, držanje, nošenje i promet oružja i eksplozivnih materija, saopšteno je iz MUP-a Srbije.
Policija je prilikom pretresa stana osumnjičenog pronašla i oduzela sedam pušaka, pištolj, tri drvena kundaka, dve puščane cevi, tri mehanizma za okidanje i 344 komada municije različitog kalibra, kao i ručnu stegu za punjenje patrona i jednu mašinu za vađenje kapisli.
Osumnjičenom je određeno zadržavanje do 48 časova, nakon čega će, uz krivičnu prijavu, biti priveden Višem javnom tužilaštvu u Požarevcu, navodi se u saopštenju.

Osumnjičeni da su oštetili budžet za 19, 2 miliona dinara
U zajedničkoj akciji inspektora Sektora poreske policije Poreske uprave i policije uhapšeni su N.Ž., B.Ž. i P.Ž. iz Golubinaca jer su oštetitli budžet Republike Srbije za 19,2 miliona dinara.
Oni su uhapšeni kao nosioci poljoprivrednih gazdinstava, zbog postojanja osnovane sumnje da su, u periodu od januara 2015. do maja 2017, izvršili krivična dela poreska utaje i neosnovanog iskazivanja iznosa za povraćaj poreza i poreski kredit, čime su oštetili budžet.
Prijavljeni su pribavili i u poslovnim knjigama evidentirali lažne ulazne gotovinske račune i fiskalne isečke, o navodnoj nabavci dobara od raznih dobavljača, u ukupnoj vrednosti od 72.075.297,00 dinara, po kojima promet dobara nije izvršen i na taj način izbegli plaćanje PDV-a, poreza na prihode od samostalne delatnosti i godišnjeg poreza na dohodak građana u ukupnom iznosu od 10.473.967,41 dinara, navodi se u saopštenju Poreske policije.
U podnetim poreskim prijavama su umesto da iskažu poresku obavezu za PDV, iskazali poreski kredit u iznosu od 8.701.046,21 dinar, čime su izvršili i krivično delo neosnovanog iskazivanja iznosa za povraćaj poreza i poreski kredit.
Prijavljenim licima je određena mera zadržavanja do 48 sati. (Tanjug)

Geometar i poslovođa pali sa Kule B „Beograda na vodi” i poginuli
Geometar A. Š. (41) i poslovođa S. D. (25) poginuli su oko 9.40 časova na gradilištu „Beograd na vodi” kada su pali sa 21. sprata Kule B koja je u izgradnji. Nesreća se, kako saznajemo dogodila, na ploči poslednjeg sprata prilikom pucanja takozvane oplate, odnosno privremene drvene konstrukcije. Radnici su, kako se moglo čuti na licu mesta, pokušali da provere stanje te oplate pre betoniranja terase. Prema nezvaničnim informacijama oni su stali na dasku, ona je popustila, a radnicu su pali sa visine od skoro 65 metara i poginuli na licu mesta.
Na mesto nesreće izašle su ekipe Hitne pomoći čiji su lekari mogli samo da konstatuju smrt građevinaca. Zbog prizora i šoka koji su drugi radnici pretrpeli lekari su nekima od njih morali i da ukažu pomoć.
Kako saznajemo radnici su bili zaposleni u preduzećima koja je u kooperaciji sa firmom „Strabag” koji je glavni izvođač radova.
Nezvanično, se moglo čuti i da oni prošli potrebnu obuku, da su bili prijavljeni i imali su punu opremu.
Na mestu nesreće odmah su obustavljeni radovi, a zaposleni pušteni kući.

Your browser doesn’t support video.
Please download the file: video/youtube

B. V.
                                                                                ***
Štrabag: Nesrećan slučaj, radnici su bili obučeni i prijavljeni
Kompanija Štrabag doo izrazila je danas žaljenje zbog gubitka života dva radnika u nesrećnom slučaju na gradilištu „Beograd na vodi”, prenosi Tanjug.
Radnici koji su na gradilištu izgubili život, su u potpunosti bili obučeni za sve situacije i moguća dešavanja i uredno prijavljeni, ističe se u saopštenju kompanije.
Okolnosti ukazuju na to, da je u pitanju nesretan slučaj, iako su primenjene sve propisane mere zaštite na svim pozicijama gradilišta.
Nažalost, i pored toga, došlo je do gubitka života, koji se nije mogao predvideti, niti sprečiti merama zaštite, navode u kompaniji.
„Strabag doo, kao društveno odgovorna kompanija, vodi računa o svakom detalju i svim zaposlenim licima. Ljudski faktor je nažalost sveprisutan u ovakvim delatnostima, a Štrabag će preduzeti, kao i do sada, implementaciju najviših standarda kako bi svi zaposleni bili maksimalno bezbedni”, navodi se u saopštenju.
Na gradilištu Beograda na vodi jutros su poginula dva radnika. Oni su pali sa „Štrabagove” zgrade, a poziv je upućen Hitnoj pomoći u 9.42 časova.
</div>
<div id="zdravlje">
Izabrani lekari nemaju formulare za odbijanje donorstva organa
Formulare za one koji u toku života izričito odbijaju da se njihovi organi iskoriste u slučaju moždane smrti nisu dobili svi izabrani lekari, pa se događa da onima koji odu u dom zdravlja bude preporučeno da se obrate Upravi za biomedicinu Ministarstva zdravlja.
– Otišla sam kod izabrane lekarke u ambulantu koja se nalazi u centru Beograda i rekla da želim da potpišem izjavu da ne želim da budem potencijalni donor, odnosno da zabranjujem uzimanje organa i tkiva u slučaju moždane smrti, koji bi mogli da se iskoriste za transplantacije. Doktorka mi je rekla da ona nije ni dobila te formulare. Od rođake sam čula da su u drugom domu zdravlja formulari nestali, odnosno da su ih potrošili i da nisu nabavili nove – ističe Beograđanka, koja je želela da ostane anonimna.
S druge strane, u Upravi za biomedicinu naglašavaju da je gotovo nemoguće da formulari nestanu jer su svi direktori domova zdravlja u Srbiji dobili obaveštenja u vezi sa Zakonom o presađivanju ljudskih organa i da izabrani lekari moraju da ih imaju u ordinacijama.
– Ti formulari postojali su i pre donošenja novog zakona, lekari samo treba da ih odštampaju. Oni se potpisuju u tri primerka, od kojih jedan ostaje pacijentu, drugi domu zdravlja, a treći se šalje nama – ističe dr Vesna Rakonjac, direktorka Uprave za biomedicinu.
Imena onih koji su odbili da budu potencijalni donori u slučaju moždane smrti, nalaziće se u registru koji će se svakodnevno ažurirati i sve donor bolnice i transplantacioni centri imaće spisak tih ljudi. Izjave o zabrani uzimanja organa i tkiva do sada je potpisalo sto ljudi.
</div>
<div id="ekonomija">
Zapošljavajući trudnice agencije oštetile budžet za osam miliona evra
Majkama koje izuzetno dobro zarađuju i čija primanja mesečno idu i do 3.000 i 5.000 evra, država će povećati naknadu za porodiljsko bolovanje s tri na pet prosečnih plata. Time će biti ispravljena nepravda prema ovim ženama koje bi s ovim velikim zaradama bile zakinute, jer praktično ne bi tokom trudničkog bolovanja primale više od 150.000 dinara, budući da prosečno mesečno primanje u Srbiji danas iznosi oko 416 evra, saznaje nezvanično „Politika”.
Iako je poslednjih dana bilo horskog negodovanja u javnosti zbog novog zakona o finansijskoj podršci porodici, činjenica je da odlukom da se, umesto godinu dana, za utvrđivanje naknada ubuduće uzima 18 meseci plaćene osnovice za obavezno socijalno osiguranje, Ministarstvo rada pokušava da stane na put zloupotrebama agencija i poslodavaca koji su godinama zapošljavali samo trudnice i preko njih dobro zarađivali. Kako saznajemo, do sada je otkriveno više od 140 agencija u Srbiji koje su zapošljavale samo žene u drugom stanju i bogatile se na njihov račun.
</div>
<div id="vesti">
General Mojsilović nasledio Dikovića
Novi načelnik Generalštaba Vojske Srbije je general-potpukovnik Milan Mojsilović, saopštio je predsednik Srbije Aleksandar Vučić. On je u skladu sa svojim ovlašćenjima, doneo ukaze o značajnim kadrovskim promenama u sistemu odbrane.
Vučić je rekao da je general Ljubiša Diković podneo zahtev za odlazak u penziju. Govoreći pohvalno i emotivno o njegovoj karijeri, predsednik Srbije je kazao da je doneo ukaz o odlikovanju dosadašnjeg načelnika Generalštaba Vojske Srbije Ordenom Karađorđeve zvezde prvog stepena.
„Zahvaljujem generalu Dikoviću na časnom, požrtvovanom i posvećenom odnosu prema Srbiji”, rekao je Vučić iznoseći do sada široj javnosti nepoznat podatak da je Diković bio i zarobljavan tokom rata u BiH.
Predsednik Srbije posebno je istakao ulogu generala Dikovića u odbrani zemlje tokom NATO agresije 1999. godine ali i njegov doprinos modernizaciji Vojske Srbije.
Vučić je ukazima više pukovnika unapredio u čin brigadnog generala, kao i jedan broj brigadnih generala u čin general- majora. Novi načelnik Generalštaba je zajedno sa postavljenjem unapređen u čin general-potpukovnika.
Posle dužeg vremena Vojska Srbije dobila je zamenika načelnika Generalštaba. Na to mesto postavljen je general-major Petar Cvetković, dosadašnji direktor Vojno-bezbednosne agencije (VBA), a ovu vojnu tajnu službu od sada vodiće pukovnik Đuro Jovanić.
Vojnoobaveštajnu agenciju (VOA) vodiće general-major Zoran Stojković, koji je već duže vreme bio vršilac dužnosti, odnosno zastupnik direktora, kako se to kaže vojničkom terminologijom.
Brigadni-general Miroslav Talijan, dosadašnji načelnik Vojne akademije, postavljen je na dužnost komandanta Specijalne brigade. Ovaj oficir veći deo karijere proveo je u specijalnim jedinicama, a predsednik Srbije je naglasio da od njega očekuje da unese novu energiju u ovu elitnu jedinicu. Načelnik Vojne akademije postao je general-major Bojan Zrnić, dosadašnji načelnik Uprave za odbrambene tehnologije, jedan od vodećih autoriteta za vojnu tehniku u Srbiji.

Aleksandar Vučić saopštava odluku o novom načelniku GŠ VS (Foto Tanjug)

Vučić je istakao da Vojska Srbije mora biti faktor odvraćanja prema bilo kom eventualnom agresoru na našu zemlju.
„Ne spremamo se za sukobe, ali moramo imati dobro opremljenu i naoružanu armiju”, rekao je predsednik Srbije.
Novi načelnik Generalštaba general-potpukovnik Milan Mojsilović, dosadašnji pomoćnik ministra odbrane za politiku odbrane, rođen je 1967. godine u Kosovskoj Mitrovici. Završio je Vojnu akademiju, Komandno-štabnu školu i Školu nacionalne odbrane u Beogradu. Od značajnijih internacionalnih kurseva završio je izvršni program u trajanju od četiri meseca u Evropskom koledžu za bezbednosne studije. Kao oficir tenkista učestvovao je u odbrani zemlje tokom NATO agresije.
Od značajnijih operativnih dužnosti obavljao je dužnost načelnika operativnog odeljenja u Komandi operativnih snaga Vojske Srbije, zamenika komandanta Združene operativne komande u Generalštabu i komandanta Kopnene vojske. Bio je angažovan na saradnji Vojske Srbije i Kfora.
Pre postavljenja na sadašnju dužnost od 2013. do 2017. godine obavljao je dužnost šefa Vojnog predstavništva u Misiji Republike Srbije pri NATO u Briselu.
Obavljao je dužnost predsedavajućeg međunarodne savetodavne grupe u centru za bezbednosnu saradnju RACVIAC, regionalne organizacije za vojnu saradnju.
Bivši načelnik Generalštaba general Ljubiša Diković funkciju načelnika Generalštaba obavljao je od kraja 2011. godine. Rođen je 22. maja 1960. godine u Užicu. Završio je Vojnu akademiju, smer pešadija, a tokom karijere oficira i Generalštabnu školu i Školu nacionalne odbrane.
Diković je bio komandant Kopnene vojske, a pre toga komandant Komande za obuku. Takođe, obavljao je i dužnosti načelnika štaba Združene operativne komande Generalštaba i zamenika načelnika Uprave za operativne poslove Generalštaba.
Tokom NATO agresije bio je komandant 37. motorizovane brigade, sa mirnodopskim razmeštajem u Raški, a koja je dejstvovala na Kosovu i Metohiji u borbi protiv OVK. Više puta je odlikovan.

„Pažljivko” čuva decu u saobraćaju
Potpredsednik vlade i ministar unutrašnjih poslova Nebojša Stefanović istakao je danas će Ministarstvo unutrašnjih poslova u saradnji sa Agencijom za bezbednost saobraćaja i školama nastaviti da edukuje najmlađe kako da budu što bezbedniji i sigurniji u saobraćaju. Stefanović je prisustvovao izvođenju predstave „Pažljivko“ za đake prvake u Osnovnoj školi „Ivan Goran Kovačić“ u Beogradu.
„Mališani kroz predstavu mogu na kreativan način da čuju šta je najvažnije što treba da znaju iz oblasti bezbednosti u saobraćaju, dok će ih kroz predmet Osnovi bezbednosti dece policijski službenici naučiti što mogu da urade da budu potpuno sigurni kada se prevoze kao putnici automobilima,  kada su na ulici, na putu od kuće do škole i u svim drugim situacijama“ rekao je Stefanović, koji je istakao da je veoma zadovoljan pozitivnom reakcijom mališana.

On je takođe istakao da će policija i u narednom periodu nastaviti sa intenzivnim radom, odnosno prisustvom i intenzivnom kontrolom brzine kretanja i poštovanje saobraćajnih propisa u blizini škola. Direktorka Agencije za bezbednost saobraćaja Jasmina Milošević ukazala je da je početak školske godine period kada je povećan rizik od stradanja dece u saobraćaju u svojstvu pešaka.
„U cilju prevencije i edukacije i ove godine Agencija za bezbednost saobraćaja svakom đaku prvaku poklanja besplatnu knjigu „Pažljivkova pravila u saobraćaju“ i nastavljamo da zajedno sa Ministarstvom unutrašnjih poslova obilazimo škole širom Srbije sa predstavom „Pažljivko“, rekla je Milošević.

U Nišu obeležen dan artiljeraca
Ministar odbrane Aleksandar Vulin i komandat Kopnene Vojske Srbije general-potpukovnik Milosav Simović su u niškoj Kasarni „Mija Stanimirović“ prisustvovali obeležavanju Dana roda artiljerije i Dana mešovite artiljerijske brigade, saopštilo je Ministarstvo odbrane.
Čestitajući u ime predsednika Srbije i vrhovnog komandanta VS Aleksandra Vučića Dan roda artiljerije, mešovite artiljerijske brigade, vojne policije i logističkih službi, ministar Vulin podsetio je da od trešnjevog, Karađorđevog topa, do „nore“, pređen dug i težak put.
„Generacije pre nas, od Karađorđevih ustanika, preko boraca sa Košara i Paštrika, do heroja iz Niša, ostavile su nam pravo da živimo slobodno, da sami odlučujemo ko su nam prijatelji, kako ćemo se razvijati i zbog čega živeti i trajati. To pravo, tako krvavo izboreno nećemo dati nikome i nipošto. Zato ste vi tu. Zato postojite. Da se Srbija uvek sa zahvalnošću može osloniti na svakog od vas, ponosna i pouzdana u vašu snagu, opremljenost i obučenost, a iznad svega u vaš moral i nepokolebljivo uverenje da je samo život u slobodi je život dostojan čoveka”, rekao je Vulin.
Komandant Mešovite artiljerijske brigade pukovnik Novica Petrović podsetio je na bogatu istoriju jedinice kojom komanduje. „Radujemo se što će uskoro u naše artiljerijske jedinice stići nova artiljerijska oruđa iz naših fabrika”, istakao je pukovnik Petrović.
</div>
<div id="politika">
Dačić: EU najbolji okvir za sve zemlje regiona
Ministar spoljnih poslova Srbije Ivica Dačić rekao je danas na skupu u Berlinu da je za Srbiju od ključnog interesa očuvanje stabilnosti u regionu i da smatra da je Evropska unija najbolji okvir za zemlje regiona.
„Za Srbiju je od ključnog interesa očuvanje stabilnosti u regionu i orijentacija svih zemalja ka što intenzivnijoj saradnji u svim oblastima, jer to omogućava održiv razvoj i same Srbije”, rekao je Dačić na ceremoniji u Berlinu povodom 20 godina udruženja berlinskih privrednika.
Kako je saopštilo Ministarstvo spoljnih poslova Srbije, u diskusiji na temu „Zapadni Balkan u Evropi - mogućnosti i izazovi”, Dačić je istakao da Srbija čvrsto veruje da je „EU najbolji okvir za sve zemlje regiona i da će se u njoj najlakše ostvariti pojedinačni interesi svake zemlje ponaosob”.
„Procesi evrointegracije, jačanja regionalne saradnje i unutrašnjih reformi u zemljama Zapadnog Balkana su u velikoj meri komplementarni,” rekao je Dačić.
Kako je dodao evropska perspektiva Zapadnog Balkana suštinski je uticala na unapređenje regionalne saradnje i doprinela da se mnoga otvorena pitanja rešavaju dijalogom.
Srpski ministar je ukazao da su se pred EU pojavili izazovi kao što je Bregzit, kriza s migrantima i dileme o njenoj budućnosti, i da to predstavlja izazove i za Zapadni Balkan, a ocenio je da je najbolji način da se oni prevaziđu jačanjem uzajamnih veza i stavljanjem naglaska na ono što zemlje povezuje.
Dačić je izrazio zadovoljstvo što je Nemačka jedan od najznačajnijih ekonomskih partnera Srbije i jedan od najvećih investitora u srpsku privredu, i rekao da Srbija želi da sa Nemačkom dodatno unapredi i produbi ekonomske veze i veruje da u ekonomskoj oblasti mogu da se postignu još bolji rezultati. (Beta)

Kakve garancije za članstvo u EU može da dobije Srbija
Mada ne veruje, kako često ističe, da će doći do sporazuma sa Prištinom, predsednik Srbije Aleksandar Vučić jasno je rekao da bi, ukoliko do toga ipak dođe, Srbija nedvosmisleno morala da dobije jasne garancije za ulazak u EU 2025. godine. Garancije koje se, pre svega, očituju u mapi puta naše zemlje sa precizno određenim datumima za sve korake do punopravnog članstva, teško da u ovom trenutku mogu da stignu iz Brisela, smatraju eksperti za evrointegracije i analitičari. Kako ističu, EU ima unutrašnjih problema, čekaju je i izbori na proleće, a malo je verovatno da će neko u izbornoj kampanji pominjati proširenje u dogledno vreme, s obzirom na to da su članice EU nejedinstvene povodom tog pitanja.
Gledajući zbivanja na Kosovu i Metohiji samo u poslednjih nedelju dana, dakle događaje koji su u vezi sa posetom predsednika Vučića južnoj srpskoj pokrajini i sve manipulacije oko njegovog govora u kome, osim poruke mira i želje da se do kompromisa dođe, ničega drugog nije bilo, lako je razumeti predsednikov skepticizam u mogućnost da do dogovora dođe. Odluka prištinskih vlasti o transformisanju Kosovskih bezbednosnih snaga u vojsku samo dodatno potvrđuje odsustvo svake želje Prištine da se problem, koji i Prištinu i Beograd usporava na evropskom putu, reši.

Pacoli traži da i Albanija učestvuje u Briselskom dijalogu
PRIŠTINA – Kosovski ministar spoljnih poslova Bedžet Pacoli, koji je danas sa ministrom spoljnih poslova Albanije Ditmirom Bušatijem razgovarao o završnoj fazi Briselskog dijaloga, zatražio je od njega da, kako je rekao, Albanija učestvuje u dijalogu sa Srbijom.
„Tražio sam da Albanija ne sedi skrštenih ruku u ovom procesu, već da bude sastavni deo našeg cilja. Naš cilj je dijalog sa Srbijom. Albanija treba da bude prisutna. Ako mogu EU i SAD, zašto ne Albanija”, rekao je Pacoli, prenosi RTK.
„Ove godine mi činimo napore da Kosovo dostigne svoj cilj slobodnog kretanja, i u tom smislu mi tražimo podršku i od Albanije”, rekao je Pacoli posle sastanka sa Bušatijem.
Pacoli i Bušati su se takođe saglasili da je potrebno da se što pre postigne konačan sporazum između Beograda i Prištine koji, po njihovom mišljenju, ne bi trebalo da ugrozi teritoriju Kosova, prenosi RTK. (Tanjug)

Triest: Objavljen stari snimak ANA, u pitanju je greška
Albansko-holandski novinar Vinsent Triest saopštio je da je greškom objavio stari snimak na kojem naoružana ekstremistička grupa, koja se predstavlja kao Albanska nacionalna armija (ANA) traži od albanske i kosovske vlade da ne „trguju” teritorijama.
„Moji tvitovi o poruci ANA zasnovani su na jednom starom snimku, koji mi je poslao neko kome sam verovao. Žao mi je što sam objavio na Tviteru stari video, to je bila greška”, objavio je on na Tviteru.
U snimku, koji je u međuvremenu skinut sa ove društvene mreže, ekstremisti su na albanskom jeziku tražili od političara da prekinu da prodaju ili trguju teritorijom zarad svojih ličnih interesa.
„Moramo direktno da prekinemo razgovore o trgovini teritorijama Severne Mitrovice i Preševske doline”, dalje su poručili ekstremisti.
Vest sa Triestovog tviter naloga preuzeo je i emitovao i Tanjug, bez detaljnije provere njegove verodostojnosti. (Tanjug)
</div>
  <div id="vesti">
Majka i beba prve žrtve uragana Florens
VILMINGTON – Majka i beba iz Severne Karoline prve su žrtve uragana Florens koji je pogodio deo istočne obale Sjedinjenih Američkih Država.
Oni su poginuli kada je drvo palo na njihovu kuću, dok je otac prevezen u bolnicu, prenosi AP.
Policija grada Vilmingtona nije saopštila više informacija.
Uragan Florens koji je danas udario u obalu Severne Karoline, doneo je toj američkoj državi obilne kiše i visoke olujne talase.
Udari uragana su rasturili ili oštetili brojne kuće i objekte.
Meteorolozi naglašavaju da najozbiljniju opasnost od uragana predstavlja količina padavina a ne jačina vetra, pa se očekuje da će kiše izazvati katastrofalne poplave. Nacionalni centar za uragane u Majamiju upozorio je da će Florens doneti ozbiljne poplave velikom delu i Severne i Južne Karoline. (Tanjug)

Vatikan se suočava sa svojim „11. septembrom”
Posle kardinala Teodora Mekarika, još jedan američki biskup je podneo ostavku zbog seksualnog skandala. Majkl Bransfild (75) iz Zapadne Virdžinije se povukao iz službe zbog optužbi da je zlostavljao tinejdžere sedamdesetih i osamdesetih godina prošlog veka.
Novi izveštaj Katoličke crkve u Nemačkoj koji priznaje „najmanje” 3.766 slučajeva seksualnog svešteničkog zlostavljanja u periodu između 1946. i 2014. godine samo dodatno potvrđuje da je sada reč o globalnom problemu u Katoličkoj crkvi koji je Vatikan doskora svodio samo na pojedinačne slučajeve.
Problem seksualnog zlostavljanja maloletnika pred kojim je Sveta stolica skoro trideset godina zatvarala oči nadbiskup Džordž Gensvejn, privatni sekretar penzionisanog pape Benedikta Šesnaestog, nazvao je „jedanaestim septembrom Katoličke crkve”.

Ustavni sud Turske odbranio Aja Sofiju
Odluka Ustavnog suda Turske da iz formalnih razloga odbaci zahtev jednog udruženja građana da se Aja Sofija ponovo pretvori u džamiju izazvala je nezadovoljstvo među pobornicima te inicijative. Oni poručuju da se neće pomiriti sve dok se ne ispravi ta „istorijska nepravda”, koju je pre osamdeset godina počinio osnivač turske republike Mustafa Kemal Ataturk.
„Pokidaćemo lance i ponovo otvoriti kapije Aja Sofije, ali kao džamije. Mi u ime stotina hiljada braće tražimo da nam se omogući da ponovo klanjamo u Aja Sofiji”, ko zna po koji put poručuju iz Udruženja omladine Anadolije. Iz te organizacije najavljuju da neće dići ruke od borbe sve dok se poznata vizantijska crkva ponovo ne pretvori u islamsku bogomolju.

Gardijan: Holadnija proterala ruske špijune
London - Holandska vlada proterala je dvojicu navodnih ruskih špijuna ranije ove godine pošto su optuženi da su planirali napad na švajcarsku hemijsku laboratoriju u kojoj su analizirani uzorci nervnog otrova novičok iz Solsberija, preneo je danas Gardijan. Dvojica Rusa su uhapšena u Hagu proletos u okviru operacije u kojoj su učestvovale britanska, švajcarska i holandska obaveštajna služba.
Švajcarski dnevnik Tages-Anziger javio je da su oni u trenutku hapšenja imali opremu koja se mogla koristi za upad u IT mrežu laboratorije u Špicu. Portparolka švajcarske obaveštajne službe FIS je za Gardijan navela da su „švajcarske vlasti upoznate sa slučajem ruskih špijuna otkrivenih u Hagu i njihovim proterivanjem”.
Ona je dodala da je FIS učestvovao u toj operaciji s holandskim i britanskim kolegama i tako doprineo „sprečavanju ilegalnih akcija protiv ključne švajcarske infrastrukture”.
Špic laboratorija, blizu Berna potvrdila je ranije navode Velike Britanije da su bivši dvostruki agent Sergej Skripalj i njegova ćerka Julija žrtve napada vojnim nervnim otrovom novičok. Ta laboratorija takođe istražuje hemijske napade koje je izveo sirijski režim, naveo je Gardijan.
Švajcarska federalna kancelarija za civilnu zaštitu saopštila je u junu da je laboratorija Špic bila meta hakera za koje se tvrdi da je iz grupe „sandworm” koja se povezuje s ruskom vladom. (Beta)

Izraelski vojnici ubili dva Palestinca na granici Gaze
Jerusalim/Gaza - Izraelski vojnici ubili su dva Palestinca u sukobima duž granične ograde između pojasa Gaze i Izraela, saopštilo je Ministarstvo zdravlja na toj palestinskoj teritoriji.
Jedna žrtva je 14-godišnji dečak koji je pogođen u glavu istočno od Džabalije, dodaje se u saopštenju, kako prenose izraelski mediji. Još osam Palestinaca je ranjeno bojevom municijom. Ranije danas su izraelski vojnici našli eksplozivnu napravu kraj granične ograde i izazvali kontrolisanu eksploziju.
Izraelski policija je rekla da je našla balone sa zapaljivim materijalom kraj grada Kirjat Gata na jugu Izraela puštene iz pojasa Gaze. Palestinci su masovno protestovali kraj granice Gaze i Izraela od kraja marta jednom nedeljno, uglavnom petkom protiv izraelske i egipatske blokade.
Od početka protesta koji su se stišali tokom avgusta ubijeno je preko 170 Palestinaca. U isto vreme poginuo je jedan izraelski vojnik od palestinskog snajpera. (Beta)

Katarski emir poklonio Erdoganu luksuzni „Boing 747-8”
ANKARA - Katarski emir Šeik Tamim bin Hamad al Tani poklonio je turskom predsedniku Redžepu Tajipu Erdoganu avion „Boing 747-8”.
Sinhua je javila da se navodno radi o jednom od najvećih i najskupljih privatnih aviona na svetu, prenosi Fena.
Navodi se da je luksuzni avion, vredan oko 367 miliona američkih dolara, sleteo na međunarodni aerodrom „Sabiha Gokdžen” u Istanbulu.
Avion je namenjen prevozu 94 osobe, odnosno 76 putnika i 18 članova posade, a u njemu se nalaze različite i prostrane kabine, prvoklasna sedišta, sale za sastanke, kao i bolnica.
Navodi se da je „Boing 747-8” avione ranije koristila privatna aviokompanija „Katar amiri flajt” koja prevozi članove katarske kraljevske porodice i visoke državne zvaničnike, javlja Fena a prenosi Tanjug.

SAD prete Rusiji sankcijama zbog „Severnog toka 2"
MOSKVA - Sjedinjene Države zapretile su Rusiji mogućim uvođenjem sankcija protiv gasovoda „Severni tok 2” koji bi trebalo da doprema prirodni gas do Nemačke, javlja agencija „Blumberg”.
Na pitanje da li SAD razmatraju uvođenje kaznenih mera protiv „Severnog toka 2” i drugih projekata, američki ministar energetike Rik Peri je rekao: „Da”.
On je to izjavio tokom zajedničke konferencije za novinare sa ruskim kolegom Aleksandrom Novakom u Moskvi.
„Ministar Novak i ja smo se složili da sankcija nisu ona tačka do koje želimo da stignemo”, poručio je Peri.
Pozvao je Rusiju da bude „odgovoran dobavljač” i da prestane da koristi svoje resurse za „sticanje uticaja”, navodeći da se SAD protive toj gasnoj mreži jer će dve trećine od ukupnih ruskih isporuka gasa EU biti koncentrisane u samo jednom gasovodu.
„To može povećati ranjivost evropske energetske bezbednosti ako nešto krene po zlu”, dodao je Peri.
Ruski ministar energetike Aleksandar Novak kaže da je Rusija zabrinuta zbog mogućnosti uvođenja sankcija protiv izgradnje gasovoda „Severni tok 2”, navodeći da taj projekat ne ugrožava tržišnu konkurenciju.
Gasovod „Severni tok 2”, koji će duplirati kapacitet ruskog gasa za isporuke direktno do Nemačke ispod Baltičkog mora, a zaobilazeći Ukrajinu, predviđa polaganje dva kraka gasovoda ukupnog kapaciteta od 55 milijardi kubnih metara godišnje.
Američki predsednik Donald Tramp u julu je kritikovao, kako je tada rekao, zavisnost Nemačke od ruskih energenata, nazivajući je „taocem” Moskve, javlja Blumberg a prenosi Tanjug.

„Florens” gasi svetlo u tri miliona američkih domova
VAŠINGTON - Uragan „Florens” sve je bliži istočnoj obali SAD, a obilne padavine koje će doneti i do 100 centimetara kiše zahvatile su Severnu i Južnu Karolinu, javlja AP.
Zabeležene su brzine vetrova do 160 kilometara na čas i situacija je „ekstremno opasna”, navodi AP, dodajući da kompanija „Đuk enerdži” procenjuje da će i do tri miliona domova ostati bez struje.
„Florens”, čiji prečnik trenutno iznosi 400 kilometara, pogodiće područja na kojima živi oko 11 miliona Amerikanaca.
Najveću opasnost, kako navodi agencija, predstavljaju plimski talasi, odnosno nadolazak mora, koji su uzrok smrti oko 49 odsto žrtava uragana u SAD.
Za sada je otkazano oko 1.200 avionskih letova i privatni meteorolozi procenjuju ekonomsku štetu u rasponu od deset do 60 milijardi dolara.
U Severnoj i Južnoj Karolini trenutno se nalaze hitne službe iz Kalifornije, Floride i područja Nova Engleske, spremne da uđu u pogođena područja kada uslovi to dozvole.
Na raspolaganju su im čamci na naduvavanje, vozila za sve terene i slično. Nacionalna garda Virdžinije spremila je 1.200 svojih pripadnika za spasilačke akcije.
Zoološki vrt u Severnoj Karolini preduzeo je mere predostrožnosti kako bi zaštitio oko 1.600 životinja koje u njemu žive. Slonovi, žirafe, šimpanze i stotine drugih životinja premeštene su u zatvorene prostorije zbog bezbednosti. Portparolka zoo vrta Dajen Vila kaže da će pojedine životinje, kao što su bufali i severni jeleni, ostati napolju unutar zaštitnih ograda, jer ne vole potpuno zatvorene prostore.
Zoološki vrt spremio je ekipu stručnjaka, veterinara i čuvara koji će brinuti o životinjama tokom oluje.
„Uragan 'Florens' nepozvan je ali samo što nije stigao”, rekao je guverner Severne Karoline Roj Kuper na konferenciji za novinare.
On je žiteljima savetovao da ostanu oprezni.
„Ovo je snažna oluja koja može da ubije”, rekao je Kuper.
Zvaničnici u Južnoj i Severnoj Karolini zatvaraju luke pred naletom uragana Florens koji se približava njihovim obalama.
U Severnoj Karolini su za komercijalni saobraćaj zatvorene luke Vilmington i Morhed, dok je u Južnoj Karolini zatvorena luka u Čarlstonu za prevoz kontejnera.
U međuvremenu, predsednik SAD Donald Tramp ponovio je da je zaštita života najviši prioritet i pozvao one koji žive na putu uragana da se evakuišu.
On je dodao da bi Florens mogao biti „jedan od najjačih uragana koji su ikada pogodili Istočnu obalu”, javlja AP a prenosi Tanjug.

Guverner Kalifornije: Tramp će ostati upamćen kao budala
SAN FRANCISKO - Američki predsednik Donald Tramp verovatno će ostati upamćen kao budala i lažov što se tiče životne sredine, izjavio je guverner Kalifornije Džeri Braun.
Braun je to rekao otvarajući sinoć svetski samit o klimi u San Francisku.
Guverner Kalifornije, demokrata, i bivši gradonačelnik Njujorka Majkl Blumberg održali su konferenciju za novinare prvog dana samita koji delimično predstavlja kritiku Trampove administracije.
Tramp je prošle godine objavio da se SAD povlače iz Pariskog sporazuma o klimi, a njegova vlada traži i da se poveća emisija metana i da se ukinu strogi kalifornijski standardi za emisiju gasova automobila.
Organizatori samita su naveli da im nije poznato da li bilo ko od američkih federalnih zvaničnika prisustvuje ovom događaju, javio je AP a preneo Tanjug.

Džef Bezos poklanja dve milijarde dolara za siromašne
SIJETL - Osnivač i direktor Amazona Džef Bezos najavio je da će izdvojiti dve milijarde dolara za osnivanje fonda koji će pomagati da se otvore predškolske ustanove u siromašnijim kvartovima i da se pomogne porodicama bez domova.
Taj fond će se zvati „Bezos Day One Fund”, izjavio je juče Bezos, čiji udeo u Amazonu vredi oko 160 milijardi dolara.
Bezos je na Tviteru objavio da će jedan deo fonda finansijski podržavati organizacije i grupe koje pružaju utočište i hranu mladim porodicama bez domova.
Drugi deo će biti namenjen za otvaranje besplatnih predškolskih ustanova.
Za sada nije poznato kako će te predškolske ustanove izgledati, sem da će se bazirati na filozofiji podučavanja Marije Montesori, javlja AP, prenosi Tanjug.
  </div>
  </body>
 </text>
</TEI>