<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-08-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/08/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Godinu dana primene vakcine „sputnjik V”
Pre tačno godinu dana registrovana je ruska vakcina protiv virusa korona „sputnjik V”, a iskustvo primene u mnogim zemljama sveta dokazalo je maksimalnu bezbednost i efikasnost te vakcine u borbi protiv kovida 19, izjavio je direktor Ruskog fonda za direktne investicije (RFPI) Kiril Dmitrijev. Kako je prenela pres-služba fonda, ruski preparat, koji je prva registrovana vakcina protiv virusa korona na svetu, ima jedan od najboljih pokazatelja bezbednosti i efikasnosti u brojnim zemljama u kojim se istovremeno primenjuje nekoliko vakcina. RFPI ističe da je, prema podacima istraživanja Ministarstva zdravlja, efikasnost te vakcine protiv delta soja 83,1 odsto.
Kako navode iz ovog fonda, prenosi Tanjug, zvanični podaci ministarstava zdravlja Srbije i Filipina svedoče da vakcina „sputnjik V” ima najbolje pokazatelje bezbednosti tokom vakcinacije i da nisu zabeležene ozbiljne nuspojave niti smrtni slučajevi povezani s vakcinacijom. Broj slučajeva obolelih od virusa korona na 100.000 vakcinisanih manji je kod ruske vakcine u poređenju s drugim vakcinama i te brojke iznose: 95 – „sputnjik V”, 177 – „Moderna”, 356 – „Sinofarm”, 555 – „Fajzer” i 700 – „Astra Zeneka”. Nije zabeležen nijedan slučaj ozbiljnih nuspojava, a nakon vakcinacije „sputnjikom V” nije bilo slučajeva hospitalizacije, tromboze cerebralnih vena ili miokarditisa, tvrde iz fonda.
Vakcina „sputnjik V”, koju proizvodi Naučnoistraživački institut „Gamaleja”, u saradnji s Ruskim fondom za direktne investicije, dobila je 11. avgusta prošle godine potvrdu o registraciji od Ministarstva zdravlja Rusije, postavši tako prva registrovana vakcina protiv virusa korona na svetu.
</div>
<div id="kolumna">
Hrvatski san
„Ovo sam sanja cili život!”, uzviknuo je pre nekoliko godina za govornicom na proslavi „Oluje” u Kninu jedan penzionisani hrvatski pukovnik. Ovaj predratni radnik u nekoj dalmatinskoj firmi nakon jurišanja na kasarne JNA i Srbe u Krajini dočepao se visokog čina i nije skrivao svoje zadovoljstvo što u Kninu, kao i u celoj Hrvatskoj, gotovo da nema Srba.
Hrvatska bez Srba je hrvatski san dvadesetog veka. Nakon genocida u Drugom svetskom ratu, posleratnih terorističkih dejstava, političko-ekonomskih pritisaka i etničkog čišćenja s elementima genocida 1995. godine, Hrvatska je snagom oružja rešila srpsko pitanje. Franjo Tuđman je na Brionima naredio Hrvatskoj vojsci da izvrši takav udar da Srbi nestanu. Pritom nije pominjao udar na srpsku vojsku, nego na celokupan narod. Početkom svakog avgusta ova tema se aktuelizuje na srpskoj i hrvatskoj strani.
Dok Hrvati slave, Srbi tuguju. Hrvati su jedinstveni u stavu da je akcijom „Oluja” Hrvatska odbranjena od „velikosrpske agresije”, koje je predvodio Slobodan Milošević. Na srpskim medijima se može čuti, videti i pročitati svašta. Uglavnom ista lica svake godine objašnjavaju taj za Srbe iz Hrvatske sudbonosni događaj. Uglavnom se sve svodi na „izdaju”, „predaju” i „prodaju” Republike Srpske Krajine od strane rukovodstva Republike Srbije, čime se na neki način amnestira hrvatska oružana agresija.
Interesantno je da o vojnom aspektu nemaju prilike da govore oficiri krajiške vojske, već to uglavnom rade civili koji su vojna znanja stekli za vreme služenja vojnog roka. Kao najjači dokaz za predaju Krajine nudi se viđenje zbunjenog Milana Martića, koji je slegao ramenima i kolutao očima nakon telefonskog razgovora sa Slobodanom Miloševićem, u momentu kad je hrvatska agresija počela. Naučne i nepristrasne analize u budućnosti, na osnovu arhivske građe i bez politizovanja činjenica, daće odgovor na to kako je došlo do brzog sloma Republike Srpske Krajine. Tada ćemo saznati da li je tridesetak hiljada krajiških boraca s prosekom starosti od oko pedeset godina moglo odbraniti svoja ognjišta od napada više od dvesta hiljada mržnjom ostrašćenih pripadnika hrvatske vojske i policije. Trebalo bi i da saznamo da li je Vojska Jugoslavije mogla oružano odbraniti Krajinu. Koliko bi građana Republike Srbije i Krajišnika koji su živeli u Srbiji od 1991. godine uzelo oružje u ruke i krenulo auto-putem „Bratstva i jedinstva” prema Zagrebu da spasi Krajinu?
Deo srpskih kosmopolita predlaže, u interesu pomirenja, da Hrvatska prestane da slavi „Oluju”. Oni u socrealističkom maniru smatraju da je „Oluja” proizvod odnarođenog hrvatskog rukovodstva, a da hrvatski narod to ne podržava. Pritom zaboravljaju da je na referendumu o nezavisnosti Hrvatske od SFRJ, održanom 19. maja 1991. godine, od 83,56 odsto izašlih građana, njih 94,17 odsto glasalo za nezavisnost Hrvatske. Hrvati nikada nisu voleli Jugoslaviju. Ona je za njih uvek bila „velika Srbija”, što na srpskoj strani mnogi ne razumeju. Oni će u budućnosti još žešće slaviti „Oluju”, jer je to njihov vekovni san i deo njihovog nacionalnog identiteta.
Krajina se mogla odsudno braniti uz rizik veoma velikih civilnih žrtava. Nikoga u međunarodnoj zajednici ne bi uzbudila pogibija desetina hiljada krajiških Srba. Međunarodna zajednica je vojno ojačala Hrvatsku, pružila joj svu potrebnu logistiku i podršku. Istovremeno je ekonomskim sankcijama i pretnjom bombardovanjem ograničila mogućnosti SR Jugoslavije za pomoć Krajišnicima. Da su Amerika i Nemačka podržavale Republiku Srpsku Krajinu, Krajina bi i danas postojala. Umesto ironičnih i nadmenih izjava, Milanović i Plenković bi s oduševljenjem igrali užičko kolo u Kninu i time davali doprinos mulietičnosti i međunacionalnoj toleranciji.
Đorđe Pražić,
Novi Beograd

Zajedništvo među balkanskim narodima i državama
U rubrici Među nama objavljen je 10. avgusta prilog prof. dr Branislava Nikolića pod naslovom „Balkanska federacija”. Autor piše da je nekoliko meseci posle Titove smrti Vladimir Bakarić detaljnije pričao uredniku zagrebačkog časopisa „Globus” o svojevremenom predlogu da Beograd bude sedište Balkanske federacije, a Bugarska jedna od republika Jugoslavije, pod uslovom da Georgi Dimitrov bude predsednik, a Ivan Kolarov ministar spoljnih poslova federacije. Pregovori su propali jer je Tito tražio da bude predsednik Balkanske federacije.
Bugari su polazili od činjenice da je Dimitrov, rukovodilac Kominterne sve do njenog raspuštanja 1943. godine, daleko poznatiji u revolucionarnom radničkom pokretu.
Indikativno je što je Bakarić to pričao tek posle Titove smrti. Dok je Tito bio živ o tom njegovom neuspehu s Bugarima nije se pisalo. Ništa manje ne čudi ni to da Bakarić piše o Ivanu Kolarovu, što je pogrešno, a ne o Vasilu Kolarovu (1877–1950), koji je bio stari revolucionar, učesnik u radu nekoliko kongresa Druge internacionale. Takođe, bio jedan od osnivača Treće internacionale i Lenjinov saradnik, rukovodilac Seljačke internacionale, tzv. Krestintern, doktor ekonomskih nauka, rukovodilac Agrarnog instituta u Moskvi, a posle smrti Dimitrova bio je predsednik Narodne Republike Bugarske.
Od urednika zagrebačkog časopisa „Globus” moglo se očekivati da unese ispravke u Bakarićev tekst, ali to nije učinjeno. Tito nije zaboravio svoj neuspeh s Bugarima, pa je u svom zanosu pokušao da uključi i Pirinsku Makedoniju, pa čak i Egejsku Makedoniju i tako stvori veliku makedonsku državu, koja bi bila u sastavu Jugoslavije.
Valja podsetiti da je još sredinom rata Edvard Kardelj išao u Bugarsku na pregovore s Trajčom Kostovim, nadležnim za ta pitanja u bugarskoj partiji. Koliko se zna, ni ti pregovori nisu uspeli. Kostov je kasnije oklevetan i streljan, jer je pokazivao nepoželjnu nezavisnost u pregovorima sa Staljinom o ekonomskim pitanjima. U vreme o kojem je ovde reč, inicijator rasprava bio je SSSR.
Nema sumnje da će i u budućnosti ideja o nekoj vrsti zajedništva među balkanskim narodima i državama biti predmet rasprava, jer će to sve više nametati logika života, ali će inicijatori biti velike sile, koje će biti prinuđene na izvesno komponovanje svojih interesa s pomenutom idejom o zajedništvu balkanskih naroda. Mi se danas nalazimo u sferi tih pokušaja.
Dr Radomir Đorđević,
profesor Univerziteta u Beogradu, u penziji

Željko Obradović ponovo kod kuće
Legendarni košarkaški trener Željko Obradović, osvajač brojnih trofeja, što klupskih, što reprezentativnih, posle skoro tri decenije vratio se tamo gde je počeo – u KK Partizan. Vest je neke šokirala, neke iznenadila, neki je smatraju ludošću. Malo ko je ovako nešto očekivao. Senzacija, iznenađenje, možda i sportska vest godine. Obradović je mnoge iznenadio, ali sebe sigurno nije. Tinjalo je to u njemu neko vreme, žarilo, a sad se i zapalilo. Nešto što dolazi iznutra, kako kaže.
Vraća se jer to želi, vraća se jer je tako odlučio, jer mu intuicija govori da tako treba. Njegovo srce je crno-belo, dužan je Partizanu, kaže. Odluka je bila laka? Za njega očigledno jeste. U tome i jeste razlika između njega i mnogih drugih, zato je on to što jeste i tu gde jeste. Sigurno je da je srušio sve barijere, pomerio granice, postavio putokaz i dao nadu. Da se može kad se želi, kad se ima motivacija, kad si gladan košarke i kad je voliš kao on.
Svi mi koji volimo košarku i Partizan moramo da prepoznamo ko nam se vratio, kakvu veliku odluku je doneo, čime se poneo. Moramo da ga podržimo, da mu pomognemo, da mu damo vetar u leđa.
Žoc, svaka ti čast za ovo i dobro došao kući, majstore!
Vladimir Radovanović,
Vršac

Investicione bajke za odrasle
Odlazak „Geoksa” iz Vranja bio je dobar povod da se još jednom progovori o politici i smislu domaćih podsticaja stranim investitorima. Po proverenom modelu, umesto ozbiljne rasprave o industrijskoj politici i o mestu stranih investicija u njoj, ponovo su u etru uvek iste ideološke poduke o značaju poslovnog ambijenta i vladavini prava u privlačenju stranih investicija. U tom frazeološkom narativu Srbija je osuđena da strance privlači subvencijama jer jedino tako može da kompenzuje svoj loš poslovni i institucionalni ambijent.
U alternativnom ekonomskom prostoru, tamo gde postoji vladavina prava i gde je korupcija iskorenjena, događaju se investiciona čuda koja se ne baziraju na subvencijama. Kada bi Srbija stvorila takav ambijent ekonomija bi procvetala baš kako su procvetale i sve one zemlje u razvoju koje ne daju subvencije već nude svoj sjajni, nekorumpirani poslovni ambijent i još sjajniji pravni sistem. Čitalac razume da je ovo ruganje jednom narativu koji slušamo više od 20 godina, koji sa realnošću nema nikakvog dodira, i koji realnost zamenjuje apsurdnim teorijskim konstruktima i modelima.
Istina je surovija – međunarodni kapital jači je i od najjačih država, može da bira, može da ucenjuje i ne libi se da to agresivno radi. Ne samo da subvencije moraju davati uboge zemlje poput Srbije, već to rade i razvijene zemlje čineći sve vrste ustupaka – od subvencija (direktnih i indirektnih), preko poreskih podsticaja, pa do prilagođavanja zakonske regulative interesima investitora. Ovaj proces je olakšan i korupcijom – o, da – i u najuređenijim državama raskošno cveta visoka korupcija koju njeni blaženi građani veoma retko mogu da naslute. Ili, da parafraziram Sartra, iz ugla razvijenih država i njihovih medija, „korupcija, to su drugi”.
U SAD, državi uzornog pravnog sistema, savezne države se utrkuju koja će investitorima ponuditi veće ustupke, materijalne dakako. Ko ne veruje neka proveri koliko podsticaja u raznim oblicima dobijaju „Amazon”, „Epl”, „Alfabet” („Gugl”), „Fejsbuk” ili „Tesla”, danas najmoćnije i najbogatije svetske kompanije koje najčešće plivaju u okeanima novca. Po istom principu, manje ili više otvoreno, sa ovim ili onim izgovorom, funkcionišu i ostale razvijene i institucionalno uređene države.
Kada je reč o zemljama u razvoju, ne treba mnogo ekspertskog znanja da bi se razumelo kako su njihove „prednosti” vezane za siromaštvo i niske troškove rada, za galantne subvencije i poreske podsticaje, kao i za nuđenje resursa svih vrsta – ili besplatno, ili nešto skuplje – u bescenje. Dodatna pogodnost je vezana za činjenicu da u ovakvim državama strani investitori funkcionišu van domaćeg pravnog sistema, van zakona i mogu da rade što god požele. Domaći ekonomski i institucionalni prostor ne odbija strane investitore, naprotiv, to je za njih ambijent snova. Naravno, i ovde korupcija igra veliku ulogu i investitori baš takve zemlje vole. U njima lako i ispod cene dobijaju i ono što se ne bi smelo prodavati.
Ako je sve ovako kako je prethodno opisano, zašto ekonomska pamet Srbije uporno insistira na institucionalnim, ambijentalnim bajkama za odrasle? Razlog je jednostavan – milozvučne fraze uvek zvuče učeno i elegantno su pokriće za bezidejnost. Pogotovo je ugodno kada se fraze uklapaju u vladajući ideološki koncept po kome je svaka vrsta planiranja besmislena, dok je proaktivna politika razvoja jeres koju promovišu samo inferiorni umovi. U tom narativu opstaje i suluda teza po kojoj je nebitno da li su investicije strane ili domaće, niti je bitno u čijim rukama su resursi i ekonomija. U ambijentu koji kontrolišu strani interesi, ova vrsta bajki je vrlo često i unosna za njihove pripovedače.
No, vratimo se faktima života. Države danas moraju davati subvencije privatnim preduzećima, ako ni zbog čega drugog, onda zbog činjenice da to rade i sve druge zemlje i da se od te realnosti pobeći ne može. Još važnije, subvencije i ostali podsticaji nisu greh po sebi kada su deo jasne razvojne politike, kada postoji strategija investiranja i kada ta strategija počiva na modernizaciji, razvoju i jačanju domaćih preduzeća. Podsticaji su otuda neophodan instrument složenog mehanizma osmišljene politike razvoja.
I da nema deficita znanja i suficita korupcije, danas je teško, očajno teško, promeniti ekonomsku politiku. Strateške ekonomske kote su odavno zauzeli stranci i osnova na kojoj bi drugačija ekonomska politika mogla da se vodi je svakim danom sve manja. Ali ako je tako, srpsku javnost bar treba poštedeti dodatnog poniženja nuđenjem frazerskih, sterilnih analiza domaćeg posrtanja. Te šuplje analize su manje vulgarne, ali su isto tako propagandističke kao i groteskne priče o „zlatnom dobu” Srbije.
Ekonomista
https://nkatic.wordpress.com/

</div>
<div id="sport">
Jovana neće imati priliku da brani zlato u Parizu
PARIZ - Vrata su definitivno zatvorena za karate na Olimpijskim igrama u Parizu, potvrdio je danas sportski direktor Međunarodnog olimpijskog komiteta (MOK) Kit Mekonel za Frans Pres.
Karate je imao premijeru kao olimpijski sport na Igrama u Tokiju, a među osvajačima medalja bila je i srpska karatistkinja Jovana Preković.
Od ranije je poznato da karatea neće biti na programu narednih Olimpijskih igara, ali su se poslednjih dana osvajač zlatne medalje, Francuz Stiven da Kosta i francuska ministarka za sport Roksana Marasineani zalagali da se taj sport vrati u program Igara u Parizu.
Mekonel je rekao da je proces raspodele disciplina „obavljen transparentno” i da je završen pre Olimpijskih igara u Tokiju.
„Cilj je da svim damo što je moguće brže izvesnost, tako da od prošle godine nije moguća promena u vezi sa Parizom”, rekao je on.
Iz MOK-a su naveli da razumeju frustraciju Da Koste, prvog olimpijskog šampiona u kategoriji do 67 kilograma.
„Moram da pomognem ovom sportu i borim se za nešto što mislim da je ispravno”, rekao je on za AFP u četvrtak.
Organizatori narednih Olimpijskih igara su ranije ove nedelje saopštili da su na kraju procesa selekcije, u februaru 2019, izabrani brejkdens, penjanje, skejtebording i surfovanje, sportovi koji su „mladi, pristupačni i povezani sa svojim vremenom”.
„Ovo su izgovori koji me pomalo nerviraju. Potpuno se udaljavamo od vrednosti Olimpijskih igara, govorimo o novcu, publici, više ne govorimo o sportu, pa odluku još manje razumem”, rekao je Da Kosta, javlja AFP a prenosi Beta.
</div>
<div id="kolumna">
Valter brani Vašington
„Sve je sređeno. Putujemo na trodnevni ’izlet’ u Vašington”, rekla je moja supruga Marija, odmah s vrata, po povratku sa posla. Prihvaćen joj je referat za Slavističku konferenciju, odobrena su joj sredstva od Univerziteta za učešće, kupila je avionske karte, rezervisala nam je smeštaj u „Grand Hajat Vašington” hotelu!
Konferencija... Pravi naziv za organizovanje ovakvih skupova je – kongresni turizam. Marija je pročitala svoj referat i onda smo tri dana špartali po Vašingtonu, obilazili muzeje, birali restorane, uživali u ugodnostima koje pruža hotel.
U povratku imali smo let za naš Detroit sa aerodroma u Baltimoru udaljenom pedesetak kilometara od Vašingtona.
„Uzećemo taksi“, rekla je Marija i odmah krenula ka stanici tu pored izlaza iz hotela. Što da ne, uostalom, sav trošak prevoza ide na račun Univerziteta. 
Vozač taksija kojeg je odabrala bio je Kinez koji je izgledao ka učitelj kung-fua ili onih raznih martial veština iz hongkoških filmova. Imao je sedu kosu preko ušiju i vrata, retku bradicu sa sedim dlačicama i brkovima zavijenim nadole, zdrave i bele zube ali razbacane na sve strane i žive vesele oči ispod gustih belih veđa.

Nemoguće je odrediti koliko je star, svakako negde između 40 i 70 godina. Stavlja Marijin ranac u gepek, ljubazno nam otvara vrata za zadnja sedišta, krećemo, uključuje taksimetar, i od prvog pređenog metra uspostavlja konverzaciju.
Ređa pitanje za pitanjem, ponavlja moje kratke odgovore, sam sebi odgovara, vodi zapravo monolog: Kad nam poleće avion, u sedam, fino, hoćemo li stići da gledamo večerašnji superbol, pokazuje palčevima nadole i kaže ludi Amerikanci igraju rukama a igru zovu fudbal?
Primetio je moj loš engleski pa pita odakle smo.
- Iz Jugoslavije.
- Ma nije valjda, o-ho, o-ho-ho, iz Jugoslavije, skandira Tito-Tito.
Okreće se prema meni i cima laktovima nadole sa šakama stisnutim u pesnicu.
– Tito i Valter, Valter koji brani Sarajevo, Dva heroja iz Jugoslavije, i sada ja vozim jedan par iz Jugoslavije! O moj bože, kakav je ovo dan!
Okreće se, pušta volan i s obe ruke opet poteže laktovima nadole, petnaest godina vozim taksi, kaže, i prvi put imam u autu par iz Jugoslavije, pruža mi pesnicu kroz razmak prednjih sedišta da je ja udarim svojom.
Kažem Kinezu da je na svetskom prvenstvu u pravom fudbalu, u Koreji i Japanu kinesku reprezentaciju vodio još jedan Jugosloven, Bora Milutinović, ali ta reprezentacija je zauzela pretposlednje mesto. To je Kini bilo jedino učešće na svetskom šampionatu, čudi me da se kod vas ne igra bolji fudbal.
Znaš, kaže Kinez, azijski ljudi su krhke građe, nisu fizički dorasli Evropljanima i Latinoamerikancima, to je glavni razlog. Slažem se, ali u zemlji od dve milijarde stanovnika mogla bi se napraviti selekcija od dovoljno snažnih igrača, kao Jao Ming u košarci na primer.
Kinez se osvrće ka meni, oči su mu razrogačene, opet pušta volan i nekoliko puta povlači laktovima nadole, o moj Bože, o moj Booožeeee, ponavlja, ne mogu da verujem, ti znaš sve, Jao Ming, Jao Ming, Jao Ming.
Pada u trans od oduševljenja, opet se pesničimo između naslona za glavu na prednjim sedištima. Naginje se malo u desnu stranu i sa suvozačevog sedišta uzima pametnu spravicu, pokazuje mi je da je baš na tom ekranu nedavno gledao, po ko zna koji put, film o Valteru, jugoslovenskom heroju koji brani Sarajevo.

Otpevaću ti pesmu iz tog filma, kaže, pa ukrućen na sedištu kao da stoji mirno počinje da peva, na svom kantonskom jeziku, sve više podiže glas, a onda pevam i ja jer znam šta on peva, mada on to možda ne zna – jer on peva Internacionalu.
Kakav dan, uzvikuje, cima laktovina nadole i pruža mi pesnicu na udaranje. Marija koluta očima.
Šta je sad sa Jugoslavijom, pita Kinez pogledavši me preko retrovizora. Ne postoji više, kažem mu, raspala se na šest državica. Ah, to ne valja, kaže, to uopšte ne valja, šest novih vlada. U Rusiji ima petnaest država, šta misliš šta bi bilo kad bi se kao Sovjetski Savez i Rusija raspala? Nije dobro, nije dobro, ponavlja i izvrće palčeve obe ruke nadole.
Gde živimo, šta radimo, kojim smo povodom bili na ovom putovanju, pita nas Kinez bez istinske radoznalosti. Kad mu odmah posle niza njegovih pitanja izgovorenih nekako rutinski kažem da smo bili u Vašingtonu gde je moja žena, Marija, imala naučnu konferenciju. On poskoči na sedištu, osvrnu se prema Mariji i obrati joj se prvi put.
– Vi ste profesor?
– Jesam, kaže Marija ravnodušno.
Kinez s neverovatno raznolikim repertoarom oduševljenja stade da klikće: Marija, profesor iz Jugoslavije, vozi se u mojim kolima, o kakav dan, o kakav je ovo dan za mene!
Pušta volan, stiska pesnice, savija ruke u laktovima i ponavlja odsečne pokrete nadole. Pita mene kako se zovem, najzad to isto pitam i ja njega. Zovem se Majk, kaže, i još jednom glasnije – Majk.
– A koje ti je pravo ime, tvoje kinesko ime, pita ga Marija i ona prvi put mu se obraćajući.
Usporio je, skoro da se zaustavio na drumu, skroz se okrenuo prema nama i tiho rekao – Brai Skaj.
Već smo na prilaznom putu za aerodrom, a Brai Skaj alias Majk vadi iz kasete beležnicu da bi koji minut kasnije na terminalu ispred ulaza za putnike „Spirita“, upisao u nju naša imena i telefon.
Zaustavio je taksimetar na 52,30 dolara. Marija traži da joj ispiše račun, i dok čeka nagnuta prema njegovom sedištu. Napolju, odmah palim cigaretu. Evo i Kineza izvan auta, otvara Mariji vrata, vadi iz gepeka njen ranac, i onda prilazi meni.
Grlimo se. Kad bude u prvoj prilici bio u Detroitu, kaže, sigurno će okrenuti naš telefon, da se družimo.

O-ho, ho-ho – izražava svoje zadovoljstvo – ovo je bio njegov poseban dan! Posmatram ga duže i sad izbliza: zaista je prava slika i prilika učitelja martial veština sa filmskog platna.
Hvala Majk, druže moj, baš tako mu kažem – maj kamarad.
Ne pomera se s mesta gde je nas istovario, Kinez Brai Skaj, lovi nove mušterije ali i dalje nas pomno prati pogledom, maše nam dok nestajemo iza staklenih vrata terminala.
Marija jeste bila hladna prema njemu, odsutna u razgovoru koji smo tokom vožnje vodili samo on i ja, „Ma samo sam ga posmatrala kako polako vozi“, kaže mi ona čim smo zamakli iza vrata, „kako stalno koči, skoro se zaustavlja na putu, kako lukavo kraducka vreme koje otkucava na taksimetru“.
Prilazimo ekranu s rasporedom letenja: NK782 za Detroit u 7:08 pm, izlaz D10 – na vreme. Imamo dva-tri lagodna sata na raspolaganju, za Marijin štrapac po aerodromskim radnjicama, za moje još dve-tri cigarete uz espreso, taman koliko da razradim noge u povremenim izlascima na baltimorski vazduh, a pošto nisam u patikama nego u papučama, unapred se radujem zbog, žargonski rečeno – osvete malog Kineza: neće me na kontroli navući na ponižavajuće izuvanje obuće, one s pertlama.
Najzad, moći ćemo i da posedimo na doista udobnim aerodromskim sedalima, Marija s njenim tabletom u krilu, ja s mojim mislima o mogućoj priči sa izleta u Vašington.
 
Zoran Rosić
</div>
<div id="magazin">
Grom udario na Long Ajlendu, poginuo dečak
NjUJORK - Dečak (13) je poginuo, a šest osoba je povređeno kada je grom udario u plažu Bronks u Njujorku, u zapadnom delu Long ajlend saunda.  Policija je saopštila da je dobila poziv o „muškarcu koji je u nesvesnom stanju”.
„Po dolasku, policajci su zatekli sedam osoba, koje je pogodio grom na plaži”, navela je policijska uprava.
Nesreća se dogodila u četvrtak uveče, a povređene osobe su odmah prebačene u bolnice, međutim, dečak (13) je preminuo u medicinskom centru „Džejkobi”.
„Ostali povređeni su u stabilnom stanju”, naveli su iz njujorške policije i dodali da je istraga još u toku.

Trudna supruga Borisa Džonsona primila vakcinu
LONDON - Trudna supruga britanskog premijera Borisa Džonsona, Keri (33), rekla je danas da se „oseća sjajno” nakon što je primila drugu dozu vakcine protiv kovida i usput je apelovala na ostale žene u drugom stanju da se vakcinišu.
Ona je rekla da razume zabrinutost ljudi, ali da su dokazi „ohrabrujući”, preneo je Bi-Bi-Si.
Gospođa Džonson je rekla da ne postoji povećani rizik od pobačaja, dodajući da je ranije „definitivno bila zabrinuta oko toga”. Kada je objavila da je trudna prošlog meseca, takođe je otkrila da je imala pobačaj ranije ove godine.
Njen komentar na Instagramu o primanju druge doze došao je nakon što je prethodno apelovala na trudne žene da se vakcinišu što pre. Kada je počeo vakcinacioni program, prvobitni savet lekara je bio da trudnice izbegavaju vakcinaciju, jer su lekari bili izuzetno oprezni šta će preporučiti za period tokom trudnoće.
Kada je prikupljeno više podataka, savet se promenio i zdravstveni radnici sada ohrabruju trudnice da prime vakcinu, posebno što inficiranje korona virusom može biti opasno za buduće majke, navodi britanski javni servis. Keri, koja se udala za Džonsona u maju, majka je jednogodišnjeg Vilfreda, a danas je na Instagramu poručila da se „oseća sjajno posle vakcine”. Ona je dodala da je blizu 200.000 trudnih žena u Velikoj Britaniji i SAD dobilo vakcine kompanija Fajzer/Bajonteh i Moderne.
</div>
<div id="vesti">
U Crnoj Gori 394 novozaražena, 57 među turistima
PODGORICA - U Crnoj Gori ukupno su dijagnostikovana 394 nova slučaja kovida-19, i to 337 među građanima Crne Gore i 57 među turistima koji borave na teritoriji Crne Gore, objavio je Institut za javno zdravlje Crne Gore.
Tokom protekla 24 sata prijavljena su dva smrtna ishoda usled obolevanja od koronavirusa. Laboratorije Instituta za javno zdravlje Crne Gore, druge javne i privatne laboratorije koje se bave dijagnostikom infekcije novog korona virusa su tokom jučerašnjeg dana završile analizu i dostavile rezultate za 4.310 uzoraka na virus, prenosi Tanjug.

Obavezno nošenje maski na koncertima u Sloveniji
LjUBLjANA - Vlada Slovenije je donela odluku da od ponedeljka svi koji prisustvuju javnim kulturnim događajima, osim izvođača, moraju da nose zaštitne maske za lice.
Nema promena mera za javne skupove, osim što će uskoro biti uvedeni strožiji uslovi za testiranje zaposlenih u određenim delatnostima, prenosi agencija STA.
Prema uredbi koja će biti na snazi do 22. avgusta, pravilo o oporavljenima-vakcinisanim-testiranima (PCT) ostaje na snazi za javne događaje, za okupljanja u zatvorenim prostorima i za događaje na otvorenom na kojima prisustvuje više od 100 ljudi.
Vlada je odlučila i da taksisti i operateri žičara moraju da ispune pravilo PCT, dok će PCR test važiti za peroiod od 72 sata, a brzi testovi na antigen 48 sati.
Takođe, na snazi će biti mera za zaposlene u devet uslužnih delatnosti koji će, ukoliko nisu vakcinisani ili izlečeni od kovid-19, od 23. avgusta morati da imaju negativan PCR test ne stariji od 72 sata ili brzi test na antigen ne stariji od 48 sati, prenosi Tanjug.
Vlada je saopštila da su promene usvojene „s obzirom na brz porast broja novozaraženih delta sojem korona virusa u zemljama članicama EU”.

Požar u blizini Bileće
BILEĆA - Požar na području Bileće, u istočnoj Hercegovini u Republici Srpskoj, još je aktivan u rejonu sela Mirilovićima gde je vatra oko kilometar udaljena od kuća, ali vatrogasci kontrolišu požarnu liniju, rekao je danas komandir Teritorijalne vatrogasne jedinice Bileća Radomir Radmilović.
Radmilović je za Srnu naveo da će vatrogasci pokušati da krak požara koji se kreće prema Viduši zaustave na šumskim putevima kako se ne bi proširio na ljubinjsko i trebinjsko područje, prenela je RTRS.
Prema njegovim rečima, požarna linija u selima Orah i Brani Do je stabilna.
Bilećki vatrogasci danima se bore sa požarima, a u gašenju im pomažu trebinjske kolege, pripadnici Civilne zaštite Bileća, zaposleni u opštini i javnim institucijama i brojni meštani.

U Vinči još uvek gori oko šest hektara
Na nesanitarnoj deponiji „Vinča” i danas je nastavljeno suzbijanje požara koji zahvata površinu od oko šest hektara, zbog čega je beli dim prisutan, navodi se u izveštaju preduzeća „Beo čista energija”, a rečeno Tanjugu u Skupštini grada.
U izveštaju se navodi da nije primećen otvoreni plamen. Ističe se da je okvirno 3,2 hektara pokriveno inertnim materijalom, severna kosina je i dalje zahvaćena mestimičnim požarima površine oko 1,3 hektara, dok je istočna kosina potpuno zahvaćena požarom površine oko 1,5 hektara.
Na današnjem gašenju požara angažovano je šest kamiona, jedan bager, jedan dozer i jedan kamion Vatrogasne jedinice, dok je u gašenju učestvovalo oko 20 osoba.
Danas je prekrivan požar inertnim materijalom i polivan emulzijom na bazi algi rastvorenih u vodi. Svi učesnici u gašenju požara imaju osnovnu ličnu zaštitnu opremu, navodi se u izveštaju, kao i dodatnu opremu za zaštitu disajnih organa.
Dodaje se da se ljudstvo rotira u kraćim vremenskim periodima, kao i da nije zabeležena nijedna povreda na radu, kao ni materijalna šteta.

Vazduh dobar, ali miris nesnosno težak
Sugrađani se žale na smrad, ali i na zdravstvene tegobe. – Nije mereno prisustvo čestica koje se oslobađaju kada gori otpadZvanični podaci ukazuju da je vazduh u prestonici dobar i odličan posle požara na deponiji u Vinči, ali brojni građani danima imaju potpuno drugačiji utisak. „Gušim se”, „Probudio me je nesnosan smrad”, „Bojim se da otvorim prozore da se ne bismo pogušili u stanu”, „Osećam bol u grlu”, „Boli me glava” – samo su neke od žalbi koje smo čuli od onih koji stanuju uglavnom u centru prestonice, u Mirijevu, na Karaburmi, u blizini KBC „Zvezdara”, ali čak i u naselju Stepa Stepanović.
Prema podacima sa sajta „Beoeko”, juče oko 11 časova, kvalitet vazduha u Bulevaru despota Stefana, u naselju Vinča i u Ulici Omladinskih brigada ocenjen je kao dobar, dok je u Ovči, Zemunu, Obrenovcu, obrenovačkom naselju Ušće, Velikim Crljenima i u Ulici Dragiše Mišovića ocenjen kao odličan. Srednja vrednost vazduha, sudeći na osnovu istih pokazatelja, označena je kao odlična.
Zašto Beograđani i Beograđanke sumnjaju u kvalitet vazduha koji udišu i da li ima razloga da strahuju od posledica tinjanja deponije u Vinči?
Prema rečima Ognjena Pantića iz „Beogradske otvorene škole”, ono što ovih dana udišu stanovnici našeg grada nije deo redovnog monitoringa vazduha i zato je neophodno izmeriti prisustvo čestica koje se emituju u vazduhu kada gori otpad. Merenja koja se u ovom trenutku obavljaju nisu relevantna za ovu vrstu problema zato što je potrebno obaviti namenski monitoring i utvrditi prisustvo otrovnih čestica dioksina i furana. Ovo potvrđuje i Branislav Božović, geolog u oblasti zaštite životne sredine i bivši gradski sekretar, a kako kaže, potrebno je baviti se posmatranjem najopasnijih čestica.
– Ako ne pratimo najteže kancerogene supstance koje nastaju u toku zapaljenja te vrste materijala, kako možemo rezonovati da li je nešto opasno ili ne? Miris nije fikcija, miris je materija – ističe Božović i dodaje da se radi o toksikološkoj katastrofi. Što su sitnije čestice, to su veći nosioci zagađenja, objašnjava, jer ulaze u pluća, ne potapaju se u njima i ne izbacuju mokrenjem, nego ostaju da lebde u našim alveolama. Beograđani i Beograđanke, prema njegovom mišljenju, trebalo bi da zatvore prozore, ali i da što više borave u parkovima, šumama i na višim tačkama u gradu. Kada se zapali kontejner ili kanta za smeće, slika je koju su svojevremeno zatekli naši reporteri, mnogi od sugrađana stoje u blizini i znatiželjno posmatraju šta se dešava. Isto je bilo i preksinoć u najbližoj okolini tržnog centra u Bloku 70. A kad je vatra, trebalo bi se udaljiti sa tog mesta, baš zbog otrovnih čestica koje se oslobađaju kada sagoreva otpad.

Svirka i piće na talasu zaraze
Teška muzička „artiljerija” ponovo će zagrmeti sa ušća Save u Dunav. Sa točilica će poteći hektolitri piva, koji će u kasnijim satima „prerađeni” biti ispušteni po okolnom drveću, a desetine, stotine hiljada uglavnom mladih ljudi sjatiće se na poznatu novobeogradsku poljanu koja se svake godine, ne računajući prošlu, pretvara u poprište veselja, i na razne, često i neprihvatljive, načine ispoljavanja dobrog raspoloženja. Nažalost, mnogim Beograđanima koji sticajem okolnosti žive u široj okolini, ima da se tresu i zemlja i vazduh pet dana do zore jer 18. avgusta počinje nadaleko poznati „Bir fest”! A korona? A četvrti talas?
Na zvaničnom sajtu ovog hepeninga nema nikakvih informacija ‒ samo sat koji odbrojava dane, sate i minute do velikog početka. A da li nam je ove godine baš bio preko potreban, kako ga obično nazivaju, najveći festival piva i muzike u jugoistočnoj Evropi? Takozvana ivent industrija ‒ to su one ekipe ambicioznih ljudi koje se bave i zarađuju organizovanjem raznih spektakala ‒ reći će da jeste. Neki novi nezreli klinci otvorenih usta, što bi zajedno rekli Đole Balašević i Bora Čorba, reći će isto. A ovi sa manje ili više uočljivim staračkim pegama po rukama zasigurno će biti na stanovištu da smo i ove godine mogli bez „Bir festa”. Možda će mnogima glavno opravdanje biti nesnosna buka, ali će se dosta njih, verovatno većina, pozvati na sve nepovoljniju epidemiološku situaciju, na činjenicu da broj zaraženih virusom korona raste iz dana u dan i neumoljivo podseća da je počeo da se valja novi talas boleštine. Da li preteruju? Pa, ne, cifre pokazuju tako. Naravno, pod uslovom da su tačne. Pa čak i da nisu precizne, niko, ama baš niko, ne može da kaže da je sve prošlo i da virus više ne stanuje ovde.
‒ „Bir fest” je jedna od najmasovnijih manifestacija u Beogradu već godinama unazad. U vreme nedovoljno jasnih epidemioloških mera, u periodu eksponencijalnog rasta broja novoobolelih, na organizatorima je velika odgovornost da ovakav događaj organizuju tako da bude bezbedan za sve posetioce. Podrazumeva se kontrola potvrda o vakcinaciji, preležanoj infekciji ili negativnom testu na ulazu. Ovo ne bi trebalo da smanji broj posetilaca jer je slično bio organizovan i ovogodišnji „Egzit” koji je bio sjajno posećen, a može da smanji rizik od razbuktavanja epidemije u Beogradu. Ove manifestacije mogu da nam pomognu u približavanju značaja vakcinisanja protiv kovid 19 infekcije, i tu priliku ne smemo da propustimo ‒ poručuje dr Dejan Žujović, pulmolog.
Član Kriznog štaba dr Predrag Kon ocenjuje da je porast broja zaraženih s jedne strane prirodan tok stvar, ali s druge, posledica našeg ponašanja, i dodaje da je priča o epidemiološkim merama postala potpuno besmislena jer je poznato da se one ne poštuju.
‒ Svaki odlazak na bilo koji festival koji se sada organizuje jeste rizik ‒ rekao je Kon, gostujući na TV Prva, i dodao da je takozvanoj ivent industriji omogućeno da organizuje manifestacije na koje će dolaziti samo oni koji su zaštićeni ili testirani. On je potvrdio da je to dalo rezultate na nedavno održanom „Egzitu”, ali i podsetio da je novosadska manifestacija održana u vreme mnogo stabilnije epidemiološke situacije, kada smo na dnevnom nivou beležili dvocifren broj novozaraženih.
‒ Ako niste vakcinisani, ne preporučujem da idete na takve događaje ‒ rekao je dr Predrag Kon i zaključio da je jasno da festivali koji su već odobreni teško da će biti otkazani. Prema mišljenju ovog epidemiologa, izgleda da je došlo vreme u kome je svako odgovoran za sebe.
Ne razlikuje se mnogo ni mišljenje Maje Cvetković, pi-ara „Bir festa”, ujedno i izvođača čiji bend „E-play” nastupa u petak, 20. avgusta. Ona je uverena da smo svi za poslednjih godinu i po dana naučili kako treba da se ponašamo da bismo zaštitili sebe i druge.
‒ „Bir fest” je manifestacija koja se održava na velikom prostoru, sa mnogo širokih ulaza, a što se tiče zdravstvene bezbednosti, biće ispoštovane mere koje su primenjene i na prethodnim festivalima. Posetioci će morati da poseduju potvrdu da su vakcinisani, dokaz da su preležali kovid ili negativan test na prisustvo virusa korona. Naša ideja i namera je da se stvori jedna sigurna zona pod otvorenim nebom koja je svakako bezbednija nego da sedite u avionu sa drugim putnicima ‒ kaže za „Politiku” Maja Cvetković, ali juče nije mogla da precizira da li će se testiranje obavljati na licu mesta. Organizacioni tim to još razmatra i narednih dana će javnost biti preciznije obaveštena o svemu.
A prve večeri će glavom i bradom nastupiti „Bijelo dugme”. Naravno, neće biti tu mnogo tragova onog sastava koji je decenijama gazdovao jugoslovenskom rok scenom, čije su se ploče, da, baš ploče, prodavale u milionskim tiražima i koji je na koncertima mogao kao od šale da okupi sto ili dvesta hiljada „srećkovića” koji su teškom mukom uspeli da dođu do karte. Biće to neko novo „Bijelo dugme”. Ali, za mlađane posetioce ove manifestacije to neće biti od neke presudne važnosti – savremena zvučna tehnologija nadomestiće sve što nedostaje, i uz nekoliko litara piva popijenog još tokom dana, pre zvaničnog otvaranja kapija, sve će to biti onako kako je njima po volji...
E, pa neka nam je sa srećom...
</div>
<div id="sport">
Od Sočija ka Azorskim ostrvima prema Evropi
Nije Soči od onih timova, čije se uklanjanje s puta slavi. Ali daleko od toga i da je uspeh protiv tog mladog ruskog kluba bez nekog većeg značaja.
Pre svega, da bi postao ono što priželjkuje Partizan nipošto ne treba prolaz kroz treće kolo Lige konferencija, a ni uglednijih Uefinih takmičenja, da doživljava kao neki naročit događaj u svojoj istoriji. Međutim, iz svakog okršaja, a pogotovo kad se prođe kroz iglene uši, ima šta da se izvuče kao pouka.
Najpre, Partizan je pokazao da ima ono što je uvek i svakome preko potrebno – jaku volju! Čak tri puta je stizao vođstvo protivnika  – jednom na obali Crnog mora i dva puta na ušću Save u Dunav. Samo to je dovoljno da bude svetionik kad se nekada spusti gusto beznađe. U revanšu, uprkos tome što je vreme neumoljivo radilo protiv njega, nije se predavao, pa je našao slamku spasa da se ne udavi. Igrom nije zasenio protivnika, koji bi ovakav kakav je igrao jednu od glavnih uloga u našoj ligi, ali je igrao brže, nego minulih sezona, stalno pokušavajući da nađe slabu tačku.
Da se nije obrukao kada mu je Natho vispreno omogućio brisan prostor pred protivničkim golom Markovićev učinak bi bio zadivljujući: neuhvatljiv raznosač lopti s nepredvidljivim rešenjima za svoje čuvare. Stanojeviću se isplatilo uvođenje Šćekića (izjednačio isključivo svojom spretnošću kad je izgledalo da nema spasa), Stevanovića (odbranio penal, čime je doneo svom timu i nepotrošivu psihičku prednost), Terzića (izveo korner posle koga se istopila prednost Rusa)...
Ipak, lavovski posao je obavio Vujačić. Kada se svima učinilo da je mat neminovan onemogućio je Soči da povede s 3:2, a onda, kipteći od samopouzdanja kao da iza sebe ima ko zna koliko trenutaka u kojima se postaje junak, doveo Partizanov preokret do pobedonosnog kraja.
Svaki Partizanov igrač je izgarao i pružio najviše što je mogao. Bez toga nema velikih uzleta. Ali, „crno-beli” su, što rekao Kraljević Marko posle megdana s Musom Kesedžijom, pogubili od sebe boljega – sreća im je bila saveznik. Recimo, iz prvog penala Soči je pogodio stativu, a kada se to isto desilo Sumi lopta se od golmana odbila u gol. A jednaesterci su mu bili boljka. U poslednje dve sezone je izgubio u finalu Kupa Srbije, jer su ih rivali bolje izvodili.
Ruski tim je razotkrio i neke Partizanove slabosti, koje u ovoj sezoni nisu viđene. Odbrana, koja dugo nije primila gol (u Sočiju je to bilo iz nepostojećeg penala, a u Novom Pazaru u poslednjem minutu kada je bilo čak 4:0 za „crno-bele”) nekoliko puta je podsećala na ribu na suvom. Oba gola ruski tim je dao posle preciznih, brzih akcija, koje su domaći igrači jedva pogledom ispratili. A o onakve dve šanse, kakve Soči nije iskoristio u prvom produžetku, svaki tim mašta.
Na drugoj strani, i pored ogromnog nastojanja i saigrača i njega samog, Gomes je ostao odsečen sve vreme. Golovi, koje je Partizan dao, pa i većina šansi koje je imao, nisu plod njegovih neodbranjivih pohoda, nego uglavnom srećan splet okolnosti.
Ali, Soči je već prošlost. Sadašnjost je Santa Klara. Predstavnik Portugalije, evropske sile. Nekada se, doduše, ne bi strepelo od iskrcavanja na ostrvo u Atlantiku...
Marko Nikolić, bivši trener Partizana, a sada moskovske Lokomotive, imao je šta da kaže o Sočiju, pa bi tako od Save Miloševića, preko čije je Olimpije Santa Klara stala na put Partizanu, njegov naslednik na klupi „crno-belih”, imao šta da čuje. Međutim, i bez toga naš predstavnik, ma ko on bio, ne bi trebalo ni da pomisli na to da će da se nasuče na tamo nekom ostrvu na Azorima i da ne uplovi u Evropu.
</div>
<div id="kultura">
Pozitivne kritike svetskih medija za film „Nebesa”
Nakon svetske premijere 5. avgusta, na festivalu u švajcarskom gradu Lokarno, najnoviji film Srđana Dragojevića „Nebesa” privukao je pažnju mnogih stranih fimskih sajtova i portala, saopštio je Filmski centar Srbije, a preneo Tanjug.
Novinar Leo Baraklou iz „Varajetija” je u intervjuu sa Dragojevićem istakao da je reditelj kroz tri priče o čudima na satiričan način prikazao život u Istočnoj Evropi, pri čemu je prizvao grotesknu viziju bivših komunističkih zemalja nakon njihovog pomeranja ka kapitalizmu.
Na sajtu „ICS film”, umetnički dometi autora se porede sa režijama legendarnog Pjera Paola Pazolinija, konkretno sa njegovom „Trilogijom života”.
„Postkomunističko okruženje daje nepogrešiv politički podtekst svim pričama, s tim da za uživanje u filmu nije potrebno mnogo predznanja o novijoj istočnoevropskoj istoriji”, piše na ovom sajtu.
Sajt „Le Temps” posebno je pohvalio prvi segment filma, dok je Vladan Petković na sajtu „Cineuropa” istakao visok kvalitet izrade, talenat i nadahnuće filma.
Film „Nebesa” ispričan je kroz tri priče koje se protežu tokom tri decenije (1993, 2001, 2026) i istražuje uticaj čuda na savremeno društvo. Srpsku premijeru imaće 25. avgusta, na zatvaranju 4. izdanja Dunav film festa u Smederevu. Uloge su poverene Srđanu Žiki Todoroviću, Goranu i Bojanu Navojec, Milošu Timotijeviću, Anđelki Prpić, Neli Mihajlović i drugima.

​Kultura nasilja, kultura foliranja
Ima tome više meseci kako se u našu malu stambenu jedinicu u Bubanjskih žrtava 1 doselio jedan inostrani državljanin, i ne bi bilo nikakvih problema u vezi sa tim da je državljanin od onih „vospitanih”, što bi se dositejevski reklo, onako baš kulturnih.
Međutim, ubrzo je počeo da ispoljava preku narav, da u gluvo doba noći ispušta neljudske krike, praćene još neljudskijim lupanjem. Onda se divljanje nastavilo i tokom dana, nedeljom i praznicima.
Kad je sve poprimilo apokaliptične razmere, neko od komšija se odvaži da mu odvrati udaranjem u zid. Tek tada su stvari krenule po zlu, jer je čudni svat stranac, pa još i muško, što je i te kako na ceni ovih dana. Ne treba mu stati na put, ne smeš mu se usprotiviti, ni kada operiše izvan svog stana. Muško je to, rodno ravnopravno. Kultura nasilja u malom ‒ civilizaciji stran prikan proživljava svoj džumandži delirijum tremens sačinjen od letećih majmuna i užarenih muva, a svi ćute. I to super prolazi, čak je na ceni ovih dana. Kao i Zakon o rodnoj ravnopravnosti...
Policija, naravno nikada nije došla. Komunalci su odmah odustali kada su čuli da je reč o „stranom državljaninu”, a ovi regularni su čak posavetovali da se on zbog nečega slučajno ne oseti ugroženim, pa da ne podnese tužbu, daleko bilo. Ipak, u pomoć je zvala za svoju bezbednost uplašena žena, a ko njih uopšte sluša ovih dana. One nisu ni „strani državljani” ni muškarci-badže. One služe za to da se slažu po rodu i broju, da im se usta zapuše time što su psihološkinje, ginekološkinje, metereološkinje. I to im je dosta. Koga je briga da li su zaštićene, dobro plaćene, zaista poštovane. Da li su uplašene. Bitno je kako se zovu, kaže zakon.
Kada ti čuvar reda i mira kaže da zoveš u času kad te Brus Li fizički napadne, jer tada ima čist slučaj, osetiš se kao budala. Onda smišljaš kako da tu imenicu „budala” učiniš još ženstvenijom, po novom Zakonu o rodnoj ravnopravnosti. Dobro bi zvučalo  budalaškinja ili budalkinja. Ipak, sve je u jeziku, na početku beše reč... Zato u toj kulturi foliranja, spoljašnjeg zamazivanja i parfemisanja smrdljivih stvari, ima toliko opasne lakoće, imenice se roje kao od šale. Nebo je granica.
Ali taj osećaj nasamarenosti ništa ne može da sakrije. Nikakav rod, ni imenica, nekada lepa, moćna, a sada isfolirana. Čujem reč „ravnopravnost” i mišići se grče, srce preskače, a želudac se steže. Nepogrešiva reakcija na laž. Ipak, na ceni je kultura foliranja, ovih dana.
„A to je ona budalaškinja, ili budalkinja, šta opet je zvala? Šta, još nije ’ubivena’? Eeee, pa nemamo slučaj”, reče čuvar reda i mira. To je kultura nasilja u malom, od toga sve počinje. I opet ta agonija bezverja, nihilizma, gneva. Osećanje „sam protiv svih”...
Šta onda preostaje? Potreba da se poštuju zakoni, sopstvene vrednosti potekle sa stranica mnogih knjiga, moralni kodeks koji ima lice roditelja. Sve to onako baš stoički. Treba doneti zakon o nazivanju stvari pravim imenima i držati ga se svim srcem. Vuk Karadžić koji je shvatao i značaj psovki razumeo bi o čemu je ovde reč. Zato, dok se čovek oseća kao budala ne treba da pristane još da bude i budalaškinja ili budalkinja. Po cenu montekristovskog robijanja, ali časnog.
</div>
<div id="ekonomija">
Kilovati jeftini, a struja na računu skupa
Ukrajinci imaju najnižu cenu struje, u proseku 5,06 evrocenti s PDV-om. Nemci kilovate plaćaju najskuplje 33,39. Srbija je posle Kijeva druga najjeftinija zemlja među evropskim prestonicama po ceni struje i prosek je 8,11 evrocenti s PDV-om, potvrđuju podaci objavljeni u najnovijem biltenu Agencije za energetiku. 
Međutim, ukoliko se uporedi cena struje u evropskim gradovima prema kupovnoj moći, daleko smo od najjeftinijih. Najnižu cenu u odnosu na standard imaju stanovnici Osla 8,74 evrocenta. Jeftiniju struju od nas imaju još Helsinki, Bern, Amsterdam glavni grad Malte – Valet i Stokholm. 
U Srbiji je prosečna cena kilovata u odnosu na našu kupovinu moć 15,48 evrocenti. Ako je za utehu i većina bivših jugoslovenskih republika osim Makedonije i BiH ima skuplju električnu energiju od nas u odnosu na kupovnu moć. Najskuplju struju u odnosu na životni standard imaju domaćinstva u Pragu i plaćaju 33,54 evrocenta. 
Ali kako je nedavno na sajtu prokomentarisao jedan čitalac: „Šta mene interesuje Finska ili Švajcarska. Meni je struja u Srbiji skupa. I cena rada nam je najjeftinija i standard nam je najniži i lična primanja su na istom nivou i kako onda neko stalno može da ponavlja najjeftinija struja najjeftinija struja.”
Prosečna neto zarada za maj ove godine u Srbiji iznosila je 65.025 dinara dok je minimalna 38.991. Istovremeno je plata kod preduzetnika oko 33.358 dinara. Aprilska potrošačka korpa koštala je 75,824,59 dinara, a minimalna 38,303. Ako se zna da oko 25 odsto ukupnih troškova odlazi na stanovanje gde spada i struja jasno je zašto je čitaocu „Politike” skupa električna energija u Srbiju i ne zanima ga kolika je u Finskoj gde je plata 10 puta veća. 
Obrni okreni niti je struja u Srbiji najjeftinija, niti je jeftina. Košta onoliko koliko svakog meseca svako od nas mora da palti iz svog džepa. Izvesno je da bi iznos na računima mogao da bude niži kada, između ostalog, ne bi plaćali naknadu za povlašćene proizvođače električne energije. Reč je o onima koji proizvode struju iz vetra, sunca ili vode, a kojima svako domaćinstvo u Srbiji to plaća i to uprkos činjenici da imamo svoje kapacitete, da EPS 70 odsto električne energije dobija iz uglja a ostatak iz hidropotencijala.
Osim što se plaćaju zeleni kilovati stranim investitorima, uz potrošene kilovate domaćinstva EPS-u plaćaju i trošak garantovanog snabdevača, TV taksu, naknadu za unapređenje energetske efikasnosti (odnosno zamenu vrata i prozora i izolaciju zgrada) pa kada se na to dodaju PDV i akciza račun je znatno veći nego da se samo potrošnja podeli s cenom kilovata koje proizvodi EPS.
Uostalom zar ima neka zemlja gde je stanje na brojilu nula, a račun skoro 1.000 dinara.

Do kraja sledeće godine Beograd će u potpunosti biti gasifikovan
Generalni direktor JP „Srbijagas” Dušan Bajatović izjavio je sinoć da će do kraja 2022. godine Beograd u potpunosti biti gasifikovan, dok će za gasifikaciju cele Srbije biti potrebno pet do sedam godina.
„Nešto možda nećemo raditi klasičnom gasifikacijom, možda je lakše trejlerima, to su kamioni što voze gas pa tamo puniti boce, da ne idemo baš skroz u ruralna područja jer je to veoma skupo i slabo isplativo”, rekao je Bajatović gostujući na televiziji Tanjug.
Bajatović ističe da će u narednih godinu dana, zahvaljujući ubrzanom procesu gasifikacije koji je najavio predsednik Srbije Aleksandar Vučić, sve toplane u Srbiji moći da pređu na gas.
„To nije mala stvar”, istakao je Bajatović i dodao da su u Beogradu sve toplane, osim jedne, priključene na gas.
Naveo je da će zakonom biti omogućeno da oni koji imaju nelegalne objekte, a prijavili su se za legalizaciju, uz pisane dokaze da nisu na velikim infrastrukturnim objektima moći da zahtevaju priključke za gas.
Istakao je da će gasni priključak koštati 780 evra sa PDV-om u dinarskoj protivvrednosti na tri godine što je, dodao je, oko 20 evra mesečna rata.
Bajatović je, između ostalog, rekao da je plan da do kraja godine, ako bude bilo moguće, u Srbiji bude 30,35 hiljada priključenih na gas čime će, dodao je, ukupan broj potrošača biti povećan za oko deset odsto.
</div>
<div id="vesti">
Muškarac povredio tri žene čekićem u autobusu
Tri ženske osobe povređene su danas u dva odvojena napada u autobusima gradskog prevoza u Beogradu, preneli su beogradski mediji. Najpre su u autobusu privatnog prevoznika na liniji broj 37 kod okretnice na Banovom Brdu dve žene napadnute čekićem. Napadač je potom sa još jednim putnikom izašao iz tog autobusa i uleteo u drugi gde je takođe udario jednu devojku čekićem, prenosi Tanjug.
Putnici su savladali nasilnike i zadržali do dolaska policije. Ekipe Hitne pomoći prevezle su povređene žene u bolnicu.

Hrvatin uneo zabunu oko Papića iz policije
Pored detaljnog opisa načina na koji su se Veljko Belivuk i članovi njegove kriminalne grupe iživljavali nad žrtvama pre nego što su ih ubijali, Bojan Hrvatin, jedan od okrivljenih i verovatno budući svedok saradnik u postupku protiv ostalih članova klana, na saslušanju kod tužioca kazao je i da je grupa bila u kontaktu sa izvesnim Papićem iz policije, koji je koristio šifrovani nadimak Šerif.
Ne otkrivajući ime „Papića iz policije”, niti precizirajući njegovu poziciju u policijskoj hijerarhiji, Hrvatin je ostavio prostor za spekulacije i nagađanja – da li je mislio na Gorana Papića, nekadašnjeg zamenika načelnika SBPOK-a ili Aleksandra Papića, kuma bivšeg ministra policije, a sada odbrane Nebojše Stefanovića.
Oba Papića su, posle hapšenja Belivuka i njegove grupe, punila novinske stupce. O Goranu Papiću govorilo se kao o čoveku osumnjičenom da je 15. aprila prošle godine zahtevao od tadašnjeg rukovodioca PU za grad Beograd da se Marku Miljkoviću, koji se sada nalazi u pritvoru kao član Belivukove grupe, odmah vrati blindirano vozilo koje je od njega tada privremeno oduzeto.
Više javno tužilaštvo okončalo je istragu protiv Gorana Papića koja je vođena pod pretpostavkom da je počinio krivično delo trgovine uticajem, odnosno da je naložio da se Miljkoviću vrati blindirano vozilo. U istrazi su kao svedoci saslušani bivši ministar policije, a sada odbrane Nebojša Stefanović, direktor policije Vladimir Rebić, Dejan Kovačević, bivši načelnik UKP MUP-a, Milan Stanić, donedavno prvi čovek beogradske policije i petorica inspektora.
Papić je tvrdio da ga je u aprilu 2020. godine, telefonom zvao Stefanovića i od njega tražio da Miljkovića saslušaju inspektori SBPOK-a. Papić i Stefanović su se, prema njegovim rečima, čuli još jedanput i to kada je ministar zvao i naljutio se što Papić ne zna da se Miljković već pet sati nalazi u prostorijama PU za grad Beograd. Papić je kazao i da je po nalogu ministra Stefanovića organizovao da Miljkovića dovedu u SBPOK, gde je saslušan u svojstvu građanina. Ni o kakvom automobilu, naveo je Papić, nije bilo reči.
O Aleksandru se, pak, izveštavalo kao o kontroverznom biznismenu koji je godinama važio za moćnika, nekoga ko je iz senke pomagao Belivuku i sa kojim je preko aplikacije „Skaj” bio u svakodnevnoj komunikaciji.
Branislav Tapušković, branilac Gorana Papića, za „Politiku” negira da je Hrvatin tokom davanja izjave u tužilaštvu, mislio na njegovog branjenika.
– Papića o kome je pričao, Hrvatin je opisao kao čoveka sa visokim zaliscima i nekoga ko je stalno nosio naočare. Opis koji je dao u potpunosti odgovara Aleksandru Papiću. I ranije se u javnosti govorilo o sprezi Belivuka i članova njegovog klana sa Aleksandrom Papićem. Pitanje koje se nameće samo po sebi i koje je od krucijalnog značaja za utvrđivanje istine oko Belivukovih pomagača jeste zašto se Aleksandar ne poziva ni na informativni razgovor posle svega što je o njemu poznato. Ovde više nije reč o interesu mog branjenika, nego o pitanju kojim treba da se bave istražni organi i javnost. Očigledno je Aleksandar nekome mnogo važan, pa se zbog toga ne ispituje njegova umešanost u poslove Belivukove grupe – kaže Tapušković.
Advokat poručuje i da se odmah uhapsi Goran Papić ako je bio u komunikaciji sa Belivukom i dodaje da Goran i Aleksandar nisu rođena braća, niti su u bliskom srodstvu kako su to objavili pojedini mediji.
Prema ranijim navodima medija, o povezanosti Aleksandra Papića i članova Belivukovog kriminalnog klana svedoči više video-zapisa sigurnosnih kamera sa stadiona FK Partizan u Humskoj ulici u Beogradu. Na snimcima je, navodno, zabeleženo kako Papić ulazi u Belivukove takozvane bunkere na stadionu.
Oni koji su upoznati sa „poslovima” Aleksandra Papića govore da je po gradu išao sa obezbeđenjem, u vozilima sa rotacijama i sa ljudima sa značkama.
Vest koja je krajem februara prostrujala, da je policija privela Aleksandra Papića zbog sumnje da je sarađivao sa Veljkom Belivukom i članovima njegove grupe, samo nekoliko minuta pošto su je portali preneli, povučena je.

Kragujevački opštinari imaju najniže plate u Srbiji
Sindikati zaposlenih u gradskim upravama postavljaju pitanje kako preživeti s 33.000 dinara mesečno i najavljuju štrajk ako se uskoro ne povećaju primanja koja su zamrznuta još 2014. godine
Kragujevac – Kragujevčani su odavno nezadovoljni uslugom koju dobijaju u gradskim upravama, ali za to ne treba kriviti samo službenike čija su mesečna primanja najniža u Srbija. Plate kragujevačkih opštinara su u rangu činovnika nerazvijenih opština, tvrde sindikati, najavljujući štrajk ako se primanja zaposlenih uskoro ne povećaju.
Plate kragujevačkih opštinara su zamrznute pre sedam godina, kada je država zabranila da se povećavaju primanja zaposlenih u javnom sektoru. Time su neke lokalne samouprave sačuvane od bankrota, ali tako su širom otvorena vrata za mito i korupciju koji razaraju sistem. To je druga strana medalje o platama opštinskih činovnika.
Treba, kažu u sindikatima, pogledati kolika su primanja kragujevačkih činovnika, pa shvatiti koliko ti ljudi teško žive, a svakodnevno su na usluzi sugrađanima. Plata zaposlenih koji imaju srednju školu iznosi svega 33.000 dinara, što je na nivou državnog „minimalca”, oni sa višim spremom primaju 45.000 dinara, a službenici s fakultetom imaju 55.000 dinara, što je za oko desetak hiljada manje od republičkog proseka.
Ovako bedna primanja su propisana uredbom iz 2014. godine, kojom su određeni koeficijenti za radna mesta i školsku spremu zaposlenih u javnom sektoru. Problem je, međutim, što su se te uredbe pridržavale samo retke lokalne samouprave, među njima i kragujevačka koja možda i nije imala drugog izlaza jer joj je država svojevremeno blokirala račune zbog enormnih dugova koji su bili veći od budžeta.
Pitanje materijalnog položaja zaposlenih u gradskim upravama pokrenula su sva tri reprezentativna sindikata – Samostalni sindikat, Sindikat „Nezavisnost” i Asocijacija slobodnih i nezavisnih sindikata (ASNS). Objašnjavajući težak položaj radnika, predstavnici ovih sindikata su u saopštenju naveli da novosadski činovnici za isti posao primaju 7.000. do 15. 000 dinara više od kolega u Kragujevcu.


(B.Kartalović)


I dok se među službenicima širi nezadovoljstvo, naprednjačka vlast u Kragujevcu tvrdi da plate zaposlenih u javnom sektoru nije moguće menjati mimo zakona i bez odobrenja ministra finansija. Zato su se predstavnici sindikata zaposlenih u upravama grada obratili republičkoj vladi, s namerom da ukažu i na činjenicu da načelnici gradskih uprava, koje postavlja partija na vlasti, primaju više od 100.000 dinara mesečno.
I gradonačelnik Kragujevca Nikola Dašić je u nekoliko navrata govorio o stanju u upravi, s tim da je uglavnom apostrofirao nezadovoljstvo sugrađana radom službenika. S nedavnim izmenama u sistemu, Kragujevac je, umesto ranijih pet, dobio 10 uprava, a postavljeni su i neki novi načelnici, dok su njihovi prethodnici, koji su u medijima optuživani za neprofesionalan i nesavestan rad, razrešeni funkcija.
Prema informacijama do kojih je došla „Politika”, plate oko 600 službenika moći će da budu povećane tek 2022, budući da je ovogodišnji budžet limitiran već utvrđenim obavezama koje je grad ranije preuzeo na sebe. Ako ga i bude, povećanje neće biti veliko, možda oko 10 odsto, ali to svakako neće poboljšati materijalni položaj činovnika, niti će mladi stručni ljudi poželeti da rade u sistemu javne uprave, što je dodatni problem koji opterećuje verovatno svaku lokalnu upravu u Srbiji.

U Rzavu vode malo za pet opština
Arilje. – Žega i suša stežu danima, vode za piće nema dovoljno. Upravo to dešava se tokom ovog meseca u pet lokalnih samouprava koje se snabdevaju sa vodosistema „Rzav”: u Čačku, Gornjem Milanovcu, Požegi, Lučanima i Arilju. Svaka je zbog toga proglasila vanrednu situaciju, restrikcije u vodosnabdevanju moguće su za oko 250.000 korisnika ovog vodosistema u pomenutim opštinama.
Vodozahvat „Ševelj”b(još privremeni) na Velikom Rzavu kod Arilja, ključni deo sistema „Rzav”, čeka obilnije kiše kako bi više vode poslao cevovodom. Na ovoj suši odavde i iz obližnje fabrike vode korisnicima se šalje dve trećine potreba. S tim što bezvodica naročito pogađa sela u višim predelima i prigradska naselja ovog kraja, gde maltene svaka kap postaje dragocena. Lokalne samouprave preduzele su korake da cisternama obezbede pomoć stanovništvu, na taj način pomaže i Vojska Srbije.
U Regionalnom javnom preduzeću za vodosnabdevanje „Rzav” u Arilju ističu da su padavine uslov normalizacije vodosnabdevanja opština sa ovog sistema, kao i racionalna potrošnja dok se ne popravi hidrološka situacija. Direktor JP „Rzav” Zoran Barać izjavio je da u ovom trenutku sve zavisi od hidrologije:
– Suočeni smo već desetak dana sa veoma malim proticajem reke Veliki Rzav na profilu gde uzimamo vodu. Trenutni proticaj je oko 1.100 litara u sekundi, fabrika uzima oko 420 sekundnih litara, dok ostalo moramo ostaviti u reci da bi ona živela nizvodno. Imamo, dakle, sušan period, pa iz reke ne možemo uzeti više vode. A potrebe naših korisnika u ovom trenutku su oko 700 litara u sekundi, tako da im svega 60 odsto potrebne vode isporučujemo. U ovoj situaciji značajno je da li komunalna preduzeća kojima isporučujemo vodu imaju kakvu alternativu, svoja lokalna izvorišta ili su samo oslonjena na nas. Grad Čačak ima svoja izvorišta i ona u ovom trenutku rade punim kapacitetima, tako je i u Gornjem Milanovcu. Ali ostale lokalne samouprave nemaju, oslonjene su potpuno na regionalni sistem „Rzav”. Zato se, dok kiše ne bude, moramo držati racionalnog pristupa, komunalna preduzeća treba da rade maksimalnim kapacitetima, a mi moramo uzimati sve što reka dozvoljava, ali da se ne ugrozi njen nizvodni tok – izjavio je Barać za RTS, dodajući da je dugoročno rešenje ove situacije završetak izgradnje brane „Svračkovo” sa vodoakumulacijom. Ti radovi, kaže on, obavljaju se intenzivno, država daje značajna sredstva. Radi se o kapitalnom objektu, složenom građevinskom poduhvatu koji u narednih pet godina treba da bude završen.
O značaju ove brane za rešavanje problema vodosnabdevanja opština u sistemu „Rzav” govorio je i ministar građevinarstva, saobraćaja i infrastrukture Tomislav Momirović prilikom nedavne posete gornjomilanovačkom kraju. Podsetio je da je brana planirana da se izgradi još početkom osamdesetih godina.
– Kad imamo ovakve sušne dane, nekoliko nedelja zaredom očekivano je da imamo probleme sa vodosnabdevanjem. Ne možemo u par godina da izgradimo sve što se nije izgradilo prethodnih 50 godina. Poznato je da smo uložili ogroman novac i u eksproprijaciju, puteve, infrastrukturu vezano za projekat „Svračkovo”, treba nam još nekoliko godina. Da je sreće to bi sve bilo izgrađeno 1985. i ne bismo imali ove probleme. A sada pored auto-puteva, železnica, lokalne infrastrukture moramo i ovo da rešavamo. Problem je višedecenijski, uveren sam da ćemo ga u narednim godinama rešiti. Zato u ovom momentu moramo da sačekamo da ova suša malo splasne i dođu padavine kako bi Rzav dobio kapacitet, da ga onda ove lokalne samouprave normalno koriste za vodosnabdevanje – izjavio je Momirović.
                                                                  B.Pejović
</div>
<div id="zdravlje">
Na Kosmetu novih 1.370 zaraženih kovidom-19, preminula jedna osoba
PRIŠTINA - Na Kosovu i Metohiji je u poslednja 24 sata zabeleženo 1.370 novih slučajeva korona virusa, na 9.169 testiranih osoba, a od posledica kovid-19 preminuo je jedan pacijent. Istovremeno, izlečeno je 47 pacijenata, što je ukupno 106.056 izlečenih od početka pandemije, a na KiM je trenutno aktivno 6.815 slučajeva koronavirusa, prenosi Tanjug.
U poslednja 24 časa vakcinisano je 19.538 osoba protiv kovida-19 , a ukupno do sada je primenjeno 559.007 doza u svim gradovima na Kosovu i Metohiji, a potpuno je imunizovano 202.647 osoba.
</div>
<div id="vesti">
Iz nemačkog logora u jugoslovenski zatvor
U jednom od prethodnih nastavaka serijala o zarobljenicima Aprilskog rata, „Politika” je objavila tekst o Milošu Vučkoviću, ocu beogradskog advokata Slobodana Vučkovića. Tim povodom, našoj redakciji se javio Milivoje Živanović, sin Ljubomira Živanovića, takođe zatočenika i prijatelja Miloša Vučkovića. On je podelio priču o svom ocu Ljubomiru s našim čitaocima, motivisan time što je, kako kaže, tema kojom se bavi naš serijal „vrlo malo obrađena tako da ovaj feljton možda po prvi put otkriva široj javnosti kako je to bilo”.
Ljubomir Živanović (Udovice 1897 – Beograd 1988) bio je Vučkovićev kolega i drugovao je sa njim i pre Aprilskog rata. Zajedno su radili u Narodnoj banci Kraljevine Jugoslavije a našli su se skupa i u zarobljeništvu.
„Pre rata, moj otac radio je kao viši činovnik Narodne banke, a 1940. je unapređen za direktora filijale u Kragujevcu. Takođe, radio je honorarno kao knjigovođa u jednoj agenciji a bavio se i vinogradarstvom u svom vinogradu u okolini Smedereva. Kao rezervni konjički major je zarobljen u Bosni nakon Aprilskog rata. A odatle pravac Nemačka i logori u Nirnbergu, Osnabriku i Hamelburgu”, kaže Milivoje.
Pamteći očeve priče, on kaže kako su srpski oficiri u logorima tretirani sa poštovanjem.


Portret Ljubomira Živanovića koji je u Hamelburgu avgusta 1943. naslikao Veljko Stanojević


„Ako bi nemački kapetan pozvao mog oca na raport, salutirao bi tom prilikom kao da je pred njim nemački major a ne sužanj. Zarobljenici su u početku dobijali pakete s hranom i potrepštinama iz raznih zemalja, a najčešće iz SAD. Te pakete su pregledali nemački vojnici, nakon što bi ispraznili barake od zarobljenika. Posle jednog takvog pregleda nestao je ručni sat ’lonzin’ kapetanu Srbinu. Dignuta je uzbuna i posle dva dana pronađen je sat. Ukrao ga je nemački stražar, koji je sutradan streljan”, govori Milivoje.
Kako se pogoršavao položaj Nemačke na frontovima, prestalo je sa paketima i počelo je gladovanje, a obroci u logoru su bili nedovoljni i neredovni.
„Repa je bila glavno jelo. Moj otac je u logor 1941. ušao sa 90 kilograma a 1945. je imao 46 kilograma”, navodi Milivoje.
On se seća i očevih priča o neslozi među srpskim oficirima u logorima. Linija podele je bila između jednih koji su naprasno podržali nadolazeću Crvenu armiju, pa su skinuli kokarde sa svojih šajkača i crvenim koncem na njima izvezli petokrake, i drugih, koji su na svojim kapama zadržali kokarde i među kojima je bio i Ljubomir. Kada su Amerikanci maja 1945. oslobodili Hamelburg, mnogi srpski zarobljenici su se dvoumili da li da se vrate u komunističku Jugoslaviju.
„Moj otac nije imao dilemu. Želeo je nazad u Srbiju, gde ga je čekala moja majka, brat, velika familija, imanje koje je toliko voleo. Povratak za Jugoslaviju je organizovan u stočnim vagonima. Na tom putu, negde u Hrvatskoj, voz je stao na otvorenoj pruzi. Ubrzo su se pojavili mladi skojevci i skojevke s mašinkama, naredivši da svi oficiri izađu i stanu pored vagona. Zatim su skojevci repetirali oružje, naredivši oficirima da kleknu i rekavši im da će ih sve streljati jer su svi oni izdajnička stoka koja nije zaslužila da živi! Među više hiljada zarobljenika-povratnika bilo je i starijih pukovnika. Mnogi su počeli da plaču, da se tresu od straha. Sve je trajalo prilično dugo i čekala se milost ili smrt. To je bio ’odbor za doček’ srpskih oficira iz zarobljeništva. Ljubomir je kažnjen kao i svi ostali koji su imali kokardu: odmah iz voza u Beogradu je sproveden na tri meseca zatvora u Sremskoj Mitrovici. Umesto da posle više od četiri godine ponovo zagrli muža, moja majka Jelica, ćerka divizijskog generala Milivoja Dimitrijevića, nosila mu je tamo pakete. Zarobljenički život imao je i posledice. Mom ocu popustilo zdravlje, pa je zbog srčanih tegoba otišao u invalidsku penziju. Ali, radnu aktivnost je nastavio u svom vinogradu pa je zahvaljujući radu i prirodi poživeo 91 godinu”, objašnjava Milivoje.
</div>
<div id="zdravlje">
Pet preminulih, 1005 novozaraženih koronavirusom
U Srbiji je u prethodna 24 sata na korona virus testirano 10.712 građana, a 1.005 imalo je pozitivan nalaz. Od posledica koronavirusa preminuo je pet pacijenata. Na respiratorima u bolnicama širom Srbije nalazi se 25 obolelih.
Prethodnog dana u Srbiji je testirano je 11.324 građana, od kojih je 1.072 novozaraženo. Šest pacijenata je preminulo, a na respiratorima juče je bilo 25 obolelih.
Epidemiolog Predrag Kon, član Kriznog štaba za borbu protiv korona virusa, rekao je juče da je „neophodno da se ponovo razmotri pooštravanje mera ili uvođenje kovid propustnica.”
Prema njegovim rečima, mora se pod jedan pojačati vakcinacija, jer to je najjača i specifična mera borbe, a onda i sve ostale mere koje sprečavaju kontakte.
</div>
<div id="vesti">
Srpskim vatrogascima Grci uručili plakete
Pripadnicima helikopterske jedinice MUP-a Srbije koji su uložili maksimalne napore kako bi pomogli grčkom narodu u gašenju katastrofalnih požara koji su zadesili ovu zemlju u znak zahvalnosti uručene su plakete, saopštio je danas MUP.
Plakete su im uručili general Hristos Lambris i komandant eskadrona pukovnik Mihail Koirtis, objavljeno je na zvaničnom Instagram nalogu MUP.a.
Komandant Helikopterske jedinice Nenad Nedić u grčkoj vojnoj bazi bazi Tanagra zahvalivši se na ukazanom poverenju i priznanju naglasio je da su prolazeći kroz teške trenutke pripadnici dve jedinice postali braća, prenosi Tanjug.
Grčkim kolegama pomagalo je 37 srpskih vatrogasaca-spasilaca, 14 vozila i Helikopterska jedinica Ministarstva unutrašnjih poslova.

Vučić najavio još jedno povećanje plata u zdravstvu
NOVI SAD - Predsednik Aleksandar Vučić najavio je danas da se pre kraja godine može očekivati novo povećanje plata zdravstvenih radnika, ukoliko se nastavi sa ovakvim privrednim rastom.
„Ako nastavimo sa ovakvom stopom rasta, pre kraja godine, moći ćemo da još uvećamo plate zdravstvenih radnika, lekara, medicinskih sestara, tehničara, medicinskog, ali i nemedicinskog osoblja, koje radi u zdravstvu”, rekao je Vučić novinarima u Novom Sadu prilikom obilaska nove kovid bolnice.
On je istakao i da su u prethodne tri godine zarade u zdravstvu realno uvećane nego u prethodnih 15 godina.
„Nadam se da će se taj trend nastaviti”, rekao je Vučić.
On je ponovo istakao i da su upravo zdravstveni radnici uradili najveći posao za zemlju, kada je bilo najteže.
Predsednik je naveo i da očekuje da 1. novembra Srbija ima najmanje osam, a veruje, kaže, i devet ili deset autoputeva ili brzih saobraćajnica u izgradnji.
"Naporno radimo, verujem da će to biti. I to će biti signal da smo zemlja koja vrvi od dizalica, kranova, valjkova, rovokopača i svih drugih neophodnih mašina. Voleo to neko ili ne, to ne može da se sakrije”, rekao je Vučić, prenosi Tanjug.
 
Kovid bolnica u Novom Sadu koštaće 28 miliona evra i biće najbolja
NOVI SAD - Predsednik Srbije Aleksandar Vučić preneo je danas da kovid bolnica u Novom Sadu, čija izgradnja se privodi kraju, košta nešto manje od 28 miliona evra, što je nešto skuplje od prethodne dve kovid bolnice,ali da će to biti najbolja bolnica.
Vučić je, u izjavi novinarima, upitan za troškove, pošto neki tvrde da je u dva navrata povećana cena intervencijama od po milijardu i po dinara, kazao da je ukupno sve, sa okolnim infrastrukturnim radovima, košta oko 3,2 milijardi dinara, nešto manje od 28 miliona evra.
To je, dodaje, nešto skuplje od prethodne dve kovid bolnice.
Podsetio je da je kvadrat u Batajnici stajao 1. 170 evra, a u Novom Sadu koštaće 1. 300 evra, objasnivši da je skočila cena građevinskog materijala.
„Naplaćuje se u svetu i brzina izrade, ali nama se to ne naplaćuje. Zahvalan sam zbog toga izvođaču i podizvođačima. Oni vredno i naporno rade. Sasvim je izvesno neće se obogatiti. Napravili su dobre reference za sebe za buduće projekte”, dodao je on.
Vučić je podsetio da je kovid bolnica mnogo komplikovaniji objekat od gradnje stanova.
„Ovde morate da vodite računa o razvedenim gasovima. Mnogo je skuplja gradnja, a ima i više mokrih čvorova, jedna stvar što je bila propust u Batajnici, ali tada niko nije imao iskustva. Ovo će biti najbolja bolnica, a dobija je Novi Sad”, rekao je on, prenosi Tanjug.

Vučić je izrazio zadovoljstvo što znamo kako se gradi i radi i što možemo brzo da radimo.
„Kada date 30 miliona evra jednokratno, a to ostane 20 godina kao bogatstvo kojim spašavate živote to je nešto važno. Problem je što neki ljudi misle da je normalno da budu u bolnici 10, 20 i 60 dana, jer su navodno platili. Platili smo prosečno dva dana godišnje u bolnici. Prosečna plata u Srbiji i osiguranje plaća dva bolnička dana u Srbiji”, ukazao je on.
Vučić je rekao da sve ostalo ide na trošak države, a za to mora da obezbedi dobro stanje finansija.
„Naša ideja, a verujem da ćemo do kraja 2022. to moći da sprovedemo, plaćaćemo i dalje, ali ćemo svakom pacijentu dati račun da zna koliko nas je koštalo njegovo lečenje. Nadam se da će onda voditi više računa i da će znati da nije ništa s neba palo”, dodao je on.
Takođe je ukazao da se ne sme smetnuti s uma lekari koji se bore za živote ljude, i da je neophodno ih zadržati, da moraju da imaju barem pristojnu platu.
Vučić je istakao da Srbija ima nižu stopu smrtnosti nego drugi u regionu, jer prima 12 do 14 odsto kovid pacijenata na bolničko lečenje, a u Nemačkoj se prima 4 do 4,5 odsto.
„Mi preuzimamo mnogo više na državna pleća”, podvukao je on.
Kazao je da je država očekivala rast broja novozaraženih zbog odlaska građana u zemlje sa delta sojem.
„Suočićemo se sada sa teškim posledicama. To nije prvi put”, dodao je on.
Ukazao je da će se ići i na treću vakcinu, dodajući da od oktobra stiže i vakcina Moderna, tako da će građani imati mogućnost da biraju između pet različitih, besplatnih cepiva.
„Pokažite mi zemlju koja je tako brzo to obavila. Ali neki koji ne veruju u svoju zemlju, kažu „ne bi Srbija bila najuspešnija da su vakcine dobre““, rekao je predsednik Srbije.
 
Oni koji su Prištinu ljuljali u kolevci nastaviće to da rade i dalje
NOVI SAD - Predsednik Aleksandar Vučić izjavio je danas da to što Priština i dalje ne vraća zemljište manastiru Visoki Dečani, što je dužna da uradi, govori i o snazi pritiska nekih drugih na prištinske vlasti.
„Ako su oni (u Prištini) spremni da na svako pitanje odgovore - mi to nećemo, jer smo nezadovoljni, a ne znam čime, onda je jasno da će oni koji ih ljuljaju u kolevci, koju su prerasli, nastaviti to da rade bez obzira koliko loših stvari budu videli”, rekao je Vučić na konstataciju novinara da istekao rok da Priština vrati 24 hektara manastiru Visoki Dečani, o čemu je odluku doneo tzv.kosovski ustavni sud, a što se nije desilo.
Vučić je rekao i da je napad na Nikolu Perića bio užasan, te da je jasno i nedvosmisleno bio motivisan mržnjom prema srpskom narodu.
Perić (23) iz novobrdskog sela Zebince, pre nekoliko dana je pretučen ispred svoje kuće dok je vraćao stoku sa ispaše, nanete su mu teške telesne povrede, i operisan je u bolnici u Gnjilanu, nakon čega je pušten kući.
„Naše je da pomažemo našem narodu, da se borimo koliko možemo, da poboljšavamo uslove, zato i postoji kosovski dodatak. Dajemo 50 odsto veću platu učiteljima na KiM, nego u centralnoj Srbiji”, rekao je Vučić.
Kako je istakao, to je ono što država može, jer više od toga nije ni realno, ni moguće.
„Lagao bih kada bih rekao da mi možemo da bez efektivne vlasti na KiM, pružimo mnogo više od onog što činimo danas. I mislim da oni to razumeju. Nastavićemo to da radimo, a verujem da daljim, ubrzanim napretkom zemlje možemo još više da uradimo”, rekao je Vučić.
 
Brine nas jačanje kosovskih bezbednosnih snaga
NOVI SAD - Predsednik Aleksandar Vučić izjavio je danas u Novom Sadu da ono što Srbiju brine jeste jačanje kosovskih bezbednosnih snaga.
Predsednik je odgovarajući na pitanje Tanjuga jesu li najavljene vežbe NATO na Kosovu i Metohiji zaista samo rutinska stvar ili prilog očuvanju bezbednosti u pokrajini, ili one imaju i političku konotaciju i poruke, rekao da je na KiM samo NATO, nakon povlačenja ruskih snaga 2000-te.
Istakao je da Srbija ima veoma korektne odnose sa generalnim sekretarom Alijanse Jensom Stoltenbergom i nada se, kaže, da ćemo takav odnos moći da zadržimo po svim pitanjima.
„Nemamo mi tu šta, NATO je tamo pa tamo. Nas samo brine jačanje kosovskih bezbednosnih snaga”, naveo je Vučić, prenosi Tanjug.
 
Merkel želi da pruži podršku Kristijanu Šmitu
NOVI SAD - Predsednik Aleksandar Vučić ocenio je danas da je svaki susret sa nemačkom kancelarkom Angalom Merkel važan, pa tako i najavljeni sa Kristijanom Šmitom i njegovim prethodnikom Valentinom Inckom.
"Ona time hoće da pokaže posvećenost rešavanju pitanja u BiH i da pruži podršku Šmitovim odlukama u budućnosti”, rekao je predsednik novinarima u Novom Sadu.
On je to rekao odgovarajući na pitanje o predstojećem susretu Merkelova sa Šmitom i Inckom i koliko je taj susret protokolaran, a koliko može imati znacajniji uticaj na Smitovu dalju politiku u BiH, ali i na pritiske na RS i istakao da nema dileme da je namački diplomata (Šmit) uticajan političar i da M|erkelova želi da mu pruži punu podršku.
„Ona je na kraju mandata i taj susret je njena jasna i nedvosmislena poruka”, rekao je predsednik, prenosi Tanjug.

Normalizovan saobraćaj između Takova i Preljine
Javno preduzeće „Putevi Srbije” saopštilo je danas da je na auto-putu E-763, na deonici Takovo - Preljina, posle tunela Brđani, u smeru ka Preljini, normalizovan saobraćaj nakon saobraćajne nezgode.
Prethodno se na toj deonici saobraćaj odvijao preticajnom trakom, dok su vozna i zaustavna saobraćajna traka bile zatvorene za saobraćaj.
</div>
<div id="vreme">
Ovogodišnji jul bio najtopliji mesec u istoriji
NjUJORK - Na svetu je prošlog meseca oboren veliki rekord - jul je bio najtopliji mesec ikada izmeren u istoriji, prema podacima koje je juče objavila američka Nacionalna agencija za istraživanje okeana i atmosfere (NOAA).
„Jul je obično najtopliji mesec u godini na svetu, ali je jul 2021. bio najtopliji taj mesec ikada zabeležen”, saopštio je Rik Spinrad, direktor NOAA, preneo je NBC Njuz.
Kombinovana temperatura kopna i okeana na celom svetu bila je 0.9 stepeni Celzijusa iznad proseka, odnosno ovaj jul je bio najtopliji mesec otkad su počela merenja pre 142 godine, piše hrvatski portal “Indeks” a prenosi Tanjug.
NOAA je u saopštenju objavila kolaž fotografija koje ilustriraju strašne posledice klimatskih promena, uključujući poplave, toplotne talase, sušu, uragane i požare.
Klimatske promene menjaju svet na način koji nije viđen hiljadama ili stotinama hiljada godina, navodi se u izveštaju.

Danas sunčano i toplo, do 35 stepeni
U Srbiji će danas biti pretežno sunčano i veoma toplo. Vetar će biti slab, promenljiv, na planinama umeren, povremeno jak, severoistočni.
Jutarnja temperatura od 13 do 20 stepeni C, najviša dnevna od 33 do 35 stepeni, saopštio je Republički hidrometeorološki zavod.
U Beogradu će biti pretežno sunčano i veoma toplo. Vetar slab, južnih pravaca. Jutarnja temperatura od 17 do 20, najviša dnevna oko 34 stepena.
Prema prognozi za narednih sedam dana, u Srbiji se do ponedeljka očekuje pretežno sunčano i natprosečno toplo sa najvišom temperaturom u većini mesta od 35 do 37 stepeni.
Zahlađenje sa kišom i pljuskovima sa grmljavinom koje će u utorak ujutru i pre podne zahvatiti severne i zapadne predele Srbije, do kraja dana i u sredu ujutru i pre podne će se proširiti i na ostale krajeve, prenosi Tanjug.
U sredu sredinom dana postepeno razvedravanje, a zatim do kraja perioda pretežno sunčano. Temperatura u manjem porastu, ali u okviru prosečnih vrednosti za ovo doba godine.
</div>
<div id="vesti">
Zločin, nepravda i teskoba
„Parastos je sutra u deset”, stiže kratka poruka iz Goraždevca. Nije potrebno objašnjenje kome je parastos, svi detalji su odavno poznati i pretvorili su se upravo u tu jednu jedinu reč: parastos. Ubistvo dece na reci pretvorilo je jučerašnji dan u crnu tačku jednog geta koji postoji preko dve decenije. U taj parastos sabrale su se sve nesreće ovog kraja i on je najvažniji datum u kalendaru Goraždevca.
Da li bi bilo tako da je bilo elementarne pravde? Pre osamnaest godina oko stotinu dece jednog geta izašlo je na svoju reku, na jedan jedini vir podesan za kupanje i tako pobeglo od teške vrućine, od prašnjavih sokaka, od želje da otputuju na more. Oko Goraždevca bili su kolutovi bodljikave žice, vreće peska, tenkovi i strani vojnici Kfora zaduženi da ih čuvaju.
Reka Bistrica bila je radost i mogućnost izlaska koju je prekinuo rafal od sto ispaljenih metaka i zauvek okončao život Ivana Jovovića i Panta Dakića. Rane su odavde poneli Dragana Srbljak, Đorđe Ugrenović, Bogdan Bukumirić i Marko Bogićević. Ubica je došao s one strane reke i iza njega su ostale krvave mrlje, dečje papuče, odeća, bicikl, nezreli i nedopečeni kukuruz ubran s okolnih njiva...
„Prikrali su se i odjednom su se čuli pucnjevi, dok nisu ljudi popadali... Dok me nije pogodio metak, ja nisam ni pomislio da je neko pucao, mislili smo da su petarde”, kaže teško ranjeni Đorđe Ugrenović.
Danas nema ni reke ni vira, sve je zaraslo u visoko grmlje i travu. Albanski privrednici su iskopali novo korito za reku iz koje vade pesak, u travi se jedva razaznaje kamen na mestu pogibije i za njega će u Goraždevcu reći: „Ovo je mramor Ivana Jovovića.”
Porodice su zaleđene ličnim bolom, a celo mesto i ljudi u njemu obeleženi nepravdom koja prožima svaki segment njihovog života i ograničenih sloboda. Gorčina koju je ovaj zločin učinio postala je deo mentaliteta jedne male i ponižene zajednice. Posle njega formirao se novi odnos prema strancima, Albancima i državi Srbiji.
„Prevrnućemo svaki kamen da pronađemo ubice dece”, ponavljao je ondašnji šef Unmik policije i prvi policajac na Kosovu, dok su se njegovi službenici iz Tajlanda, Bangladeša, Amerike vrzmali po krvavom dečjem kupalištu. Vremešni šef Unmika Hari Holkeri tih dana je stigao na Kosovo i nije uradio ništa da se slučaj rasvetli.
Što se Albanaca tiče, tretman ranjene dece u pećkoj bolnici bio je katastrofalan. Na putu do bolnice umalo je linčovan jedan od seljaka koji je prevozio neko od ranjene dece. Na prostrelne rane stavljan je gips. Zaprepaštena činovnica Ujedinjenih nacija Darija Šafranić samo je ponavljala: „Vodite decu odavde!” Dok su unezvereni ljudi u sumrak tog kobnog dana još stajali ispred svojih kuća i krvavi beli mantili zdravstvenih radnika čekali vesti o deci, iz susednog albanskog sela dopirala je preglasna muzika, posvedočili su ombudsman Marek Novicki i njegov zamenik Ljubinko Todorović.
„Čekaću pravdu dok sam živ”, kaže Milisav Dakić, otac ubijenog dečaka Panta. Dok to govori, tri italijanska vojnika Kfora posmatraju Srbe okupljene u dvorištu Crkve Uspenja Presvete Bogorodice. Gledaju i ćute. Zvanično, slučaj je zatvoren zbog nedostatka dokaza.
Država Srbija poručila je tog dana da mladi i nezaposleni ljudi moraju dobiti posao, da će se naći mogućnost da nezaposlene i snažne ruke ostanu na ovoj zemlji jer žrtve koje su podneli to zaslužuju. Međutim, stvarnost je drugačija.
„Naši ćute, nema pokretanja, ništa se ne dešava. Sete se jedino kad dođe 13. avgust; dođu slikaju se i odu”, kaže juče Đorđe Ugrenović. Ima četvoro dece, radi kao pomoćni radnik u školi, bavi se poljoprivredom, gaji jagode i ove godine ne može da uveze sadnice. On je svetao primer jer je, kako kaže, „uprkos svemu – uzeo stvar u svoje ruke”.
Vreme je prošlo, političari su otišli, a nezaposlenost, odsustvo ideja i rešenja danas su glavni problem ove sredine. Teskoba i lomovi pretvorili su geto u neku vrstu zatvora – za jedne dobrovoljnog, a za druge prinudnog. U tom „zatvoru”, slično kao i u drugim sredinama južno od Ibra, vlada, vrlo često, osećaj neravnopravnosti koji se formulisao u većinsko mišljenje koje glasi: „Ako smo u zatvoru – onda bi svi trebalo da imamo ista prava, prihode i položaj.” Ta svest, uz fatalno odsustvo dobrih kadrova, samo je uslovila razvijanje unutrašnje podeljenosti i netrpeljivosti.
Jedino dobri stručnjaci u različitim oblastima mogu nadomestiti ključni i sastavni deo života koji je, gotovo, zaboravljen. Reč je o izgubljenom gradu. Sigurno je da ovo etničko ostrvo sa Srbima u Metohiji ne bi izgledalo ovako da u Peći živi makar hiljadu Srba, da mogu da osete pripadnost gradu, da u njemu, jednim delom, vide izlaz i rešenje. Sada je sigurno da pripadaju getu, gde se bolno i do detalja ponavljaju iste slike, misli i događaji, pravda i nepravda.
Senka Jovović, majka ubijenog dečaka Ivana, istim korakom i istom stazom, ispod ogromnih hrastova, dolazi do humke svoga sina. Sačeka da svi priđu, nasloni svoje lepo lice na mermernu ploču i razgovara sa svojim sinom kao da je juče otišao na Bistricu, na kupanje.
Nevine žrtve
„Ovaj teroristički napad simbol je velikog stradanja srpskog naroda i jedna od najvećih tragedija koja se dogodila i ne samo što je simbol stradanja nego je i simbol nepravde”, izjavila je pomoćnica direktora Kancelarije za Kosovo i Metohiju Jelena Stojković, koja je prisustvovala parastosu.
„Nama kao građanima je mnogo teško, a još je teže roditeljima čija su deca postradala. Nažalost, ni danas nisu pronađeni počinioci ubistva tih nevinih bića”, rekao je Miloš Dimitrijević, predsednik privremenog organa opštine Peć sa sedištem u Goraždevcu.
Parastos ubijenim dečacima Pantu Dakiću i Ivanu Jovoviću služili su jeromonah Petar Rojević iz Visokih Dečana, sveštenik goraždevački Nenad Našpalić i sveštenik iz Peći Dragan Radovanović.
</div>
<div id="politika">
Stefanović: Ne pravim stranku, podržavam politiku predsednika
Član Predsedništva SNS-a Nebojša Stefanović ponovio je juče da nema nameru da pravi političku stranku, navodeći da takve informacije plasiraju iz „Đilasove medijske mašinerije”. „Pripadam SNS-u i nemam nameru ni da ulazim u bilo kakvu drugu političku organizaciju, a ponajmanje da kreiram neku. U politici sam jer verujem u Aleksandra Vučića i ponosan sam što mogu da budem deo tima koji se bori da nešto uradi za Srbiju. Kada prestanem da se bavim politikom kao deo SNS-a, svakako više neću obavljati bilo kakvu javnu funkciju, niti se baviti politikom”, poručio je Stefanović, preneo je Tanjug. On je, kako je naveo, „zarad dušebrižnika” objasnio da ne postoje „nikakvi ljudi Nebojše Stefanovića” već samo jedinstveni SNS. „Svi mi zajedno podržavamo jedinstvenu politiku koju predstavlja naš predsednik Aleksandar Vučić, koja je dovela do toga da Srbija danas bude značajno bolje mesto za život”, rekao je Stefanović.
</div>
<div id="vesti">
Odakle talibanima novac za rat?
Otkako se američka vojska povukla iz Avganistana, talibani su počeli ubrzano da osvajaju teritoriju i preuzeli su kontrolu nad gotovo polovinom glavnih gradova provincija. Iako su pojedini zvaničnici i analitičari iznenađeni ovim uspehom talibana, on se može objasniti milijardama dolara koje dobijaju sa različitih strana. Obaveštajne službe navode da nije moguće tačno utvrditi sumu novca koju talibani imaju, ali su procene da godišnje dobiju ili sakupe između 300 miliona i 1,6 milijardi dolara, prenosi Glas Amerike.
Prema izveštaju UN, većinu novca talibani ostvaruju od proizvodnje i prodaje opijuma, iznuda i kidnapovanja. Obaveštajne službe procenjuju da samo od prodaje droge talibani zarade 460 miliona dolara. Novac dolazi i iz prirodnih resursa u područjima koje talibani drže pod kontrolom, pa su prošle godine od rudarstva prikupili 464 miliona dolara. Talibanski lideri dobijaju novac i od donatora, nevladinih organizacija i bogataša, navode UN.
Američki zvaničnici tvrde da talibani godinama dobijaju novac, oružje i obuku iz Rusije, a pojedini analitičari kažu da novac stiže i iz Pakistana i Irana.
Bez obzira na količinu sakupljenog novca, pitanje je da li bi talibani imali dovoljno da pod kontrolom drže ceo Avganistan. Prema podacima Svetske banke iz 2018, avganistanska vlada potrošila je 11 milijardi dolara, od čega je 80 odsto novca stiglo kao strana pomoć, prenosi Beta.
Specijalni predstavnik SAD za Avganistan Zalmaj Kalizad rekao je da Amerika i dalje ima određenu prednost nad talibanima zbog novca koji dolazi kao strana pomoć. Međutim, analitičar Bil Rođo iz nevladine Fondacije za odbranu demokratije sumnja u to i kaže da talibani ne mare za stranu pomoć, već im je osnovni cilj da vladaju. I drugi eksperti upozoravaju da, ako talibani na silu preuzmu Avganistan, neće imati problema sa novcem.
„Kao i ostale militantne grupe, i oni će dobiti pristup centralnoj banci, vladinim računima i prihodima od poreza”, kaže Metju Levit iz Instituta za Bliski istok i dodaje da bi u tom slučaju „preživeli gubitak strane pomoći”.

Sukob među strankama oko primanja izbeglica u Nemačku
BERLIN - Koalicija CDU/CSU u nemačkom Bundestagu oštro se danas usprotivila predlogu kandidatkinje stranke Zeleni za kancelara na izborima u septembru, Analene Berbok, za prihvatanje većeg broja izbeglica iz Avganistana.
„Zahtev za prihvatanje većeg broja izbeglica je potpuno pogrešan pristup”, rekao je Matijas Midelberg, portparol CDU/CSU za unutrašnja politička pitanja.
On je objasnio da Nemačka i Evropska unija moraju da se fokusiraju na podršku prihvatanja izbeglica u nekoj od zemalja regiona.
„Ovde se radi o slanju pogrešnih signala kada Zeleni pri svakom sukobu na svetu odmah traže prihvatanje svih izbeglica u Nemačkoj ili Evropskoj uniji, iako se zna da je spremnost za prihvat izbeglica u u celoj EU prilično ograničena”, rekao je Midelberg.


Izbeglice iz Afganistana u Turskoj (EPA-EFE/SEDAT SUNA)


Demohrišćanski političar je ukazao na to da već sada u Nemačkoj više od 12.000 osoba mesečno podnosi zahtev za azilom, kao i da gotovo dve trećine izbeglica iz Sirije u Nemačkoj živi u potpunosti ili delimično od državne pomoći.
Midelberg je reagovao na zahtev Berbok da se Nemačka i EU, ali i SAD i Kanada, pripreme na prihvat većeg broja avganistanskih izbeglica, da Evropa njihov dolazak ne bi dočekala nespremna kao 2015. godine. „Mi moramo da se pripremimo na to da će zbog dramatične situacije veći broj Avganistanaca napustiti svoju zemlju”, rekla je Berbok u razgovoru za javni servis Dojčlandfunk.
Ona je rekla kako Nemačka ne bi trebalo da čeka dogovor s ostalim zemljama EU, nego se sa SAD i Kanadom dogovori oko kontingenata izbeglica.
</div>
<div id="vreme">
Talas vrućine zahvatio južnu Evropu
MADRID - RIM - U Španiji će verovatno danas biti zabeležen najtopliji dan u godini sa temperaturama koje prelaze 45 stepeni Celzijusa u delovima Pirinejskog poluostrva, dok su italijanske vlasti povećale broj gradova koji su u pod crvenim upozorenjem zbog opasnosti po zdravlje, u sklopu talasa vrućine koji je zahvatio južnu Evropu. U južnoj španskoj provinciji Granada, gde je živa do podneva porasla na 40 stepeni Celzijusa, malo je ljudi izašlo napolje.

Oni koji su izašli, potražili su hladovinu i fotografisali su termometre koji prikazuju izuzetno visoku temperaturu. Vlasti u Italiji izrazile su zabrinutost zbog starijih osoba i drugih ljudi koji su u rizičnim grupama uvodeći upozorenja na vrućine u 16 gradova.  Meteorolozi su predvideli temperature oko 45 stepeni Celzijusovih za gradove na Siciliji Palermo i Kataniju, a 37 stepeni Celzijusovih za Rim, Firencu i Bolonju. Italijani su potražili predah na moru i na planinama od prikladno nazvanog anticiklona „Lucifer” koji je donosi vreo vazduh iz Afrike, javlja Tanjug.
Prognozirano je da će se visoke temperature nastaviti do sutra, kada Italijani tradicionalno slave Feragosto, kojim se obeležava verski praznik Uspenja Presvete Bogorodice (Velika Gospojina), a koji mnogi Italijani provode na letovanju.
</div>
<div id="vesti">
Peti vikend protesta protiv zdravstvene propusnice
PARIZ - Demonstranti su peti uzastopni vikend protestovali gradovima širom Francuske protiv pravila koja ih primoravaju da pokažu zdravstvenu propusnicu da bi mogli obavljati dnevne aktivnosti. Oni su se okupili na ulicama Pariza, Marseja, Nice, Monpeljea i drugih gradova mašući transparentima sa natpisom „Propusnica = aparthejd” i uzvikujući „Sloboda, sloboda”, preneo je Rojters.
Od prošlog ponedeljka građani su u obavezi da pokažu propusnicu na javnim mestima, dokazujući da su vakcinisani ili da su nedavno bili negativni na korona virus. Nakon nedelju dana gledanja kroz prste, vlada je navela da će pooštriti proveru zdravstvenih propusnica, a testiranje, osim ako to ne propiše lekar, od oktobra više neće biti besplatno. Broj demonstranata se više nego udvostručio između prve i četvrte subote protesta, sa 114.000 17. jula na 237.000 7. avgusta. Vlasti procenjuju da će na više od 200 protesta u zemlji biti ukupno oko 250.000 demonstranata. Među demonstrantima su i antivladin pokret „Žuti prsluci” i građani koji smatraju da je zdravstvena propusnica diskriminatorska.  Stopa vakcinacija porasla je nakon što je Makron prošlog meseca predstavio svoj plan o zdravstvenoj propusnici, prenosi Tanjug. Skoro 70 odsto Francuza je do sada primilo jednu dozu vakcine, dok je 57,5 procenata potpuno vakcinisano.

Najduži američki rat - na zajam
VAŠINGTON - Sa trajanjem od skoro dve decenije, vojni angažman SAD u Avganistanu, koji se zvanično završava 11. septembra, najduži je američki rat.
Obični Amerikanci nemaju jasnu predstavu o tome, a i Kongres je u značajno manjoj meri imao kontrolu nad ovom operacijom nego što je to bio slučaj sa Vijetnamskim ratom. Pošto se, međutim, američke žrtve u Avganistanu, u broju poginulih i ranjenih, mere desetinama hiljada, a najveći deo novca za finansiranje rata je uzajmljen, generacije Amerikanaca će u budućnosti biti opterećene troškovima njegove otplate, navodi u pregledu Avganistanskog rata koji je kroz brojke pripremila Linda Bajlms sa Harvard Kenedi škole, u okviru projekta Troškovi rata koji je sproveo Univerzitet Braun.
Budući da su se SAD između 2003. i 2011. godine istovremeno borile u ratovima u Avganistanu i Iraku, a mnoge američke trupe su bile angažovane u oba rata, neke od navedenih brojki u ovom izveštaju odnose se na oba rata u periodu nakon 11. septembra 2001. godine.
U izveštaju se navodi da je 2.448 pripadnika američke vojske ubijeno u Avganistanu do aprila, kao i 3.846 pripadnika jedinica koje su SAD angažovale po ugovoru. Život su izgubila i 1.144 pripadnika snaga NATO drugih zemlja, ali i oko 66.000 avganistanskih vojnika i policajaca.

U istom periodu stradalo je 47.245 avganistanskih civila i 51.191 pripadnik talibana i drugih pobunjenika, kao i 72 novinara.
Što se tiče Kongresne kontrole nad ratom, podseća se da je 18. septembra Kongres dao odobrenje, ali da nije bilo glasanja kojim bi se objavio rat Avganistanu. Kongresmeni su samo 5 puta raspravljali o troškovima ovog rata, za razliku od Vijetnamskog rata, čije su troškove razmatrali 42 puta.
Navodi se da je procenjeni iznos direktnih ratnih troškova u Avganistanu i Iraku, koje su SAD finansirale kreditima, u periodu do 2020. godine bio 2.000 milijardi dolara, dok procena troškova, uključujući kamate, do 2050. godine ide do 6.500 milijardi dolara.
Iznos koji je Linda Bajlms objavila uzima u obzir da su se SAD obavezale da će platiti zdravstvenu zaštitu, invalidnine, sahrane i druge troškove za otprilike četiri miliona veterana avganistanskog i iračkog rata, što će preći sumu od 2.000 milijardi dolara, prenosi Tanjug.
Najveći deo tih tih troškova će doći na naplatu nakon 2048.

Zemljotres jačine 7,2 stepena po Rihterovoj skali pogodio Haiti
PORT-O-PRENS - Snažan zemljotres jačine 7,2 stepena po Rihterovoj skali pogodio je danas zapadni deo Haitija, saopštio je Američki geološki zavod (USGS), a strahuje se da ima žrtava. Kako je Si-En-En rekla Služba za zaštitu građana Haitija, ima žrtava, a pričinjena je i velika materijalna šteta.
USGS je izdao crveni alarm za broj žrtava, navodeći da će verovatno biti veliki broj žrtava i da su razaranja većih razmera. Epicentar zemljotersa je bio oko 150 kilometara zapadno od prestonice Port-o-Prensa. Zemljoters se dogodio na dubini od 10 kilometara, naveo je USGS. Na snimcima postavljenim na društvenim mrežama, koje Rojters nije mogao da potvrdi, vide se porušene kuće i deo crkve u boližnjem gradu Žeremi, prenosi Tanjug. Zemljotres se osetio i na Kubi i Jamajci.

Talibani zauzeli još dve provincije, idu ka Kabulu
KABUL - Talibani su danas zauzeli još dve provincije u Avganistanu i približili se periferiji prestonice, istovremeno pokrenuvši višestruki napad na veliki grad na severu Mazar-e-Šarif.
Pobunjenici su zauzeli veliki deo severnog, zapadnog i južnog dela Avganistana u ofanzivi koja traje manje od tri nedelje, preneo je AP, pozivajući se na zvaničnike u Kabulu.
Talibani su zauzeli celu provinciju Logar, južno od Kabula i uhapsili lokalne zvaničnike, izjavila je Hoda Ahmadi, poslanica iz te pokrajine.
Ona je navela da su talibani stigli do okruga Čar Asjab, samo 11 kilometara južno od Kabula.
Pobunjenici su zauzeli i glavni grad Paktike, koji se graniči sa Pakistanom, rekao je poslanik iz te pokrajine Halid Asad.
Talibani su, u međuvremenu, napali severni grad Mazar-e-Šarif iz nekoliko pravaca i počeli žestoku borbu na njegovoj periferiji, rekao je Munir Ahmad Farhad, portparol guvernera provincije.
Za sada nema informacija o eventualnim žrtvama.
Talibani su poslednjih dana veoma napredovali, zauzevši Herat i Kandahar, drugi i treći grad po veličini u zemlji, prenosi Tanjug.
Pod njihovom kontrolom je sada 19 od 34 avganistanskih provincija.
Predsednik Avganistana Ašraf Gani obratio se građanima putem televizije prvi put nakon nedavnih uspeha talibana i zarekao se da neće odustati od „dostignuća” stečenih 20 godina otkako su SAD srušile talibane, nakon napada izvedenih 11. septembra na SAD.

U Rusiji treći dan rekordan broj preminulih od korona virus
MOSKVA - U Rusiji je treći dan zaredom zabeležen rekordan broj smrtnih slučajeva od korona virusa - 819.
Ukupan broj umrlih od početka pandemije je 169.683, prenosi RIA Novosti podatke štaba za borbu protiv korona virusa.
U Rusiji su u protekla 24 sata potvrđena 22.144 nova slučaja korona virusa, a ukupan broj registrovanih slučajeva infekcije je 6.579.212.

Vašington nagovara Prištinu da primi njihove saveznike iz Avganistana
VAŠINGTON - SAD su ponudile ekonomske i političke ustupke Prištini za prijem nekoliko hiljada Avganistanaca, ali u Vašingtonu postoji zabrinutost o sposobnostima vlasti u Prištini da to učine, rekla su četiri neimenovana američka zvaničnika agenciji Rojters.
Administracija američkog predsednika Džozefa Bajdena vodila je tajne razgovore sa više zemalja nego što je ranije bilo poznato u očajničkom pokušaju da obezbedi privremeni smeštaj ugroženih Avganistanaca koji su radili za američku vladu, rekla su četiri američka zvaničnika Rojtersu.
Tajni razgovori sa Kosovom i Albanijom naglašavaju želju američke administracije da zaštiti Avganistance koji su radili za SAD od talibanskih odmazda, dok se bezbedno završava proces odobravanja njihovih američkih viza, navodi agencija.
Bajdenova administracija je istraživala da li bi Kazahstan, Tadžikistan i Uzbekistan primili hiljade kandidata, ali to nije dalo željeni napredak.
Ministarstvo spoljnih poslova privremenih prištinskih institucija nije odgovorilo na zahtev Rojtersa da da svoj komentar.
Ambasade Albanije, Kazahstana, Tadžikistana i Uzbekistana, takođe, nisu odgovorile na zahtev da daju svoj komentar, navela je britanska agencija, prenosi Tanjug.
</div>

  </body>
 </text>
</TEI>