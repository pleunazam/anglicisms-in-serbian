<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2022-8-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2022/8/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
U poslednja 24 sata 3.767 novih slučajeva kovida, 11 preminulih
U poslednja 24 sata u Srbiji je na korona virus bilo pozitivno 3.767 osoba, od 9.374 testiranih, a od posledica infekcije preminulo je 11 pacijenata.
Prema dnevnom preseku koji je Ministarstvo zdravlja objavilo u 19.00 sati, trenutno je u kovid bolnicama hospitalizovano 678 pacijenata, od kojih je 30 na raspiratorima.
Od početka epidemije u Srbiji je, prema zvaničnim podacima, od kovid-19 preminulo 16.449 osoba.
    </div>
    <div id="kolumna">
Sanjao sam noćas da te nemam
Još nisam video da nekom kompozitoru ili pevaču poljube ruku. A vi? A desilo se to na italijanskom festivalu „Sanremo” 2012. Naime, jedan od voditelja ovog festivala višedecenijske reputacije doslovno je celivao ruku Gorana Bregovića uz vidnu Breginu nelagodnost i sramežljivost, a očito oduševljen Bregovićevim muzičkim dostignućima i stvaralaštvom. Tom prilikom italijanski pevač Samuele Bersani, uz pratnju Bregovićevog „Orkestra za svadbe i sahrane”, otpevao je zaista predivnu tradicionalnu italijansku pesmu „Romagna mia”.
Elem, neko veče na „Jutjubu”, i to sasvim slučajno, nabasah na – Akija Rahimovskog. Pevao je uz pratnju velikog zagrebačkog orkestra i pred prepunom salom predivnu Bregovićevu baladu „Sanjao sam noćas da te nemam”, sarajevskog „Bijelog dugmeta”. Nakon ove balade usledila je i ona još poznatija – „Ima neka tajna veza”. Možda grešim, ali čini mi se da ove dve balade „Bijelog dugmeta” pokojni Aki Rahimovski bolje peva čak i od pevačke legende „Bijelog dugmeta” Željka Bebeka.
Obe ove balade kompozitorsko su delo Gorana Bregovića. Tekst o tajnoj vezi napisala je pesnička lokomotiva i „šef iz senke” one velike sarajevske pop škole šezdesetih i sedamdesetih godina – Duško Trifunović.
Dovoljno je nabrojati samo neke od balada sa ovog albuma „Bijelog dugmeta”: „Ne gledaj me tako i ne ljubi me više”, „Bluz za moju bivšu dragu”, „Loše vino”, „Ove ću noći naći bluz”, „Pristao sam biću sve što hoće”, „Sve će to, mila moja, prekriti ruzmarin, snijegovi i šaš”...
Imao sam sreću da u Parizu i to „kod Zvonke” u prodavnici balkanskih proizvoda, u desetom pariskom arondismanu, sasvim slučajno naletim na CD sa najboljim baladama „Bijelog dugmeta”. Istom prilikom kupio sam i „Dnevnik jedne ljubavi” Josipe Lisac, kao i album sarajevskih „Indeksa” kad je njihov bubnjar bio „doktor za rokenrol”, tad mlađani i lepuškasti Sarajlija Milić Mića Vukašinović. Mica duge „loknaste” plave kose na albumu „Indeksa” „Sve ove godine”, a na fotografiji odmah do sjajnog solo gitariste Slobodana Bode Kovačevića. Nakon odlaska iz „Indeksa” Milić Vukašinović osniva svoj bend „Vatreni poljubac”.
U vreme dok je živeo i stvarao u Parizu, Goran Bregović je napisao muziku za filmove „La Reine Margot” (Kraljica Margo) režisera Patrisa Šeroa i za francusko-tuniski film čiji je režiser Arijel Zejtun „Le nombril du monde” (Pupak sveta). Osim muzike za Kusturičine filmove „Andergraund” i „Arizona drim”, Goran Bregović se pojavljuje i kao autor muzike mnogih drugih filmova.
Ipak, pisanje muzike za film našlo mu se u drugom planu, vrativši se svom pravom muzičkom nervu i izrazu. S izvanrednim „Orkestrom za svadbe i sahrane”, te uz vokalnu pratnju bugarskih pevačica – a sve to uz onaj slogan „Ko ovdje ne poludi, nije normalan!” – Bregović je ovacijama dočekivan na brojnim koncertima širom sveta.
A sve je počelo dečački naivno u sarajevskoj Ulici Miloša Obilića, iznad Baščaršije…
Proveli smo u toj sarajevskoj ulici Brega i moja malenkost detinjstvo u onoj samoupravnoj socijalističkoj Jugoslaviji. Bili smo i srećni i radosni. Njegov otac Franjo, visok i zgodan čovek, bio je vojno lice, čini mi se kapetan prve klase. S dugim i ulaštenim crnim čizmama na nogama vraćao bi se kući. Izgleda da je voleo „čašicu”, što je bio razlog razvoda Goranovih i Predragovih roditelja. Goran ostade s lepuškastom majkom Borkom. Kad sam sa četrnaest godina napustio ovu ulicu našeg detinjstva i sa roditeljima se preselio u daleko sarajevsko naselje Grbavicu, izgubio sam kontakt s Bregovićem. Jednog dana do mene nekako dopre vest da Brega svira bas-gitaru, i to u grupi koju su nazvali „Beštije”. Grupa je svirala u mesnoj zajednici sarajevskog naselja Kovači. Ali, zašto baš „Beštije”?
Verujem da su ovo ime za grupu izabrali po ugledu na onu čuvenu englesku grupu iz šezdesetih godina koja se zvala „The Animals”, a čiji frontmen je bio pevač vrlo zanimljivog i promuklog glasa Erik Berdon. Grupu „The Animals” u svetu pop i rok muzike proslavio je njen zaista veliki hit „Kuća izlazećeg sunca” (House of the Rising Sun).
Nakon početnog muzičkog prolaska kroz grupu „Beštije”, na Bregovićevom muzičkom putu sledile su sarajevske grupe „Kodexi”, trio „Mića&Goran&Zoran” (Milić Vukašinović, Goran Bregović, Zoran Redžić), te grupa „Jutro”. Sve ove grupe danonoćno su vežbale u prostorima Doma mladih, na sarajevskoj Skenderiji. Grupa „Jutro” (1971–1973) ključni je momenat u muzičkom penjanju Gorana Bregovića. „Jutro” je, između ostalih, snimilo i pesmu „Kad bih bio bijelo dugme”, a koja je postala – hit. Nezadovoljan patetičnim i mlakim imenom „Jutro”, Bregović je u sebi svojstvenom maherskom maniru izvukao dve kapitalne reči iz pesme „Kad bih bio bijelo dugme”, dobivši tako grupu koju će nazvati „Bijelo dugme”.
Tih, šezdesetih i sedamdesetih, godina u Sarajevu postojali su zaista izvanredni uslovi za rad i razvoj vrlo brojnih pop i rok grupa. A zahvaljujući predusretljivosti i profesionalnosti muzičkog urednika Radio Sarajeva, Esada Arnautalića, muzički studio ove radio-kuće imao je širom otvorena vrata za stvaralaštvo sarajevskih grupa. Međutim, glavni uslov za snimanje u muzičkom studiju Radio Sarajeva bio je da grupe dođu s vlastitim melodijama, vlastitim muzičkim materijalom, a ne s „prepevima” stranih hitova. Ovako oštre zahteve muzičkog studija Radio Sarajeva, po svemu sudeći, najbolje je iskoristila grupa „Indeksi”, budući da su njen solo gitarista Slobodan Bodo Kovačević i bas-gitarista Fadil Redžić komponovali vlastitu muziku. I sve je to tako išlo dok se na vratima muzičkog studija Radio Sarajeva nije pojavio jugoslovenski muzički fenomen Goran Bregović Brega. Posle toga sve ostalo u Bregovićevoj munjevitoj muzičkoj karijeri manje-više vam je poznato. Kao i detalj da je pred odlazak na odsluženje vojnog roka kod beogradske hajdučke česme sa svojim bendom „Bijelo dugme” održao besplatan koncert, a kojem je prisustvovalo četrdeset hiljada duša.
Krajem jula ove godine Bregović i „Orkestar za venčanja i sahrane” po drugi put su održali koncert u pariskom „Cabaret Sauvage” (Divlji kabare). Pre nekoliko godina nakon njegovog koncerta u ovom kabareu potrčasmo jedan drugome u zagrljaj.
Goran Bregović nije otišao u muzici daleko. On je otišao zbilja predaleko. Ne postoji kutak ili, što bi Dalmatinci rekli, kantun ove planete u kojem on, Goran, nije poznat i priznat kao muzičar svetskog renomea.
Goran Bregović je u muzici krenuo takoreći od „apsolutne nule”, a dogurao je do – zvezda.
*Diplomirani žurnalista i profesor sociologije

„Otvoreni Balkan” kao liberalna regionalna politika Srbije
Inicijativa regionalnog ekonomskog povezivanja „Otvoreni Balkan”, koja je započeta pre nego što smo doživeli početak najvećih geopolitičkih promena u Evropi od pada „gvozdene zavese”, ne samo da je pokazala otpornost već deluje da iznova potvrđuje i svoju relevantnost u takvom novom kontekstu.
Jedna od glavnih sporednih osobenosti ove inicijative koja se niti nameće, niti procenjuje spolja, jeste podrška koju joj Sjedinjene Američke Države pružaju od samog početka. Izgleda da zvanični Vašington jasnije uviđa značaj ove inicijative od nekih koji, ili zarad sopstvenog uskog interesa profitiranja na podelama, ili usled nerazumevanja posebnosti našeg regiona, to i dalje ne žele. Da li se to preko Atlantika bolje uočavaju dometi ovog domaćeg eksperimenta koji je u sličnim oblicima već dao rezultate na drugim mestima? Najvažniji politički eksperiment na našem kontinentu posle uništenja Trećeg rajha svakako jeste izgradnja i učvršćivanje evropskog jedinstva. U osnovi ovog jedinstva leži ekonomska međuzavisnost nacionalnih privreda Evrope. Pokazalo se da je ova međuzavisnost, uz sve izazove, zapravo najbolja garancija održivog mira i stabilnog demokratskog poretka.
Ovaj ključni eksperiment, tokom poslednjih skoro 80 godina, prate i drugi, manji podeksperimenti. Utemeljene u istim vrednosnim i interesnim osnovama, ove inicijative povezivanja iznova su potvrđivale evropsku liberalnu pretpostavku – da se međuzavisnim partnerima koji nesputano produbljuju svoju saradnju ne isplati da ratuju. Nastanak i razvoj Beneluks unije (1944), Nordijskog saveta (1953), Skupštine Baltika (1990) kao i Višegradske grupe (1991) ostaju poučni primeri ekonomske i političke međuzavisnosti. Naravno da ova međuzavisnost ima i svoju odbrambenu komponentu. Privlačnost koncepta kolektivne odbrane, odnosno američkog zaštitnog kišobrana, koju od 1949. nudi NATO, tu međuzavisnost samo produbljuje.
Vratimo se sada u naše dvorište. Deluje očigledno da je zamisao iza „Otvorenog Balkana” po duhu evropska. Postepeno usklađivanje ključnih propisa među privredama našeg regiona trebalo bi da dovede do stvaranja jedinstvenog regionalnog tržišta. Sloboda kretanja ljudi, roba, usluga i kapitala de fakto bi izbledela značaj političkih granica za promet između građana i privreda. U jednom takvom području slobode, pravila koja bi se uspostavila morala bi odgovorno da se primenjuju i kontrolišu od strane svih relevantnih aktera i institucija kako bi sama inicijativa imala smisla. Udaren pečat u Somboru imao bi isti značaj u Kumanovu, Draču, Prištini, Kotoru, Tuzli. Neko od velikih aktera sa strane zapitao bi se kako privrede koje sve zajedno imaju ukupni BDP manji od jedne Mađarske nisu ranije sele za sto i dogovorile se da uspostave jedno malo, ali važno zajedničko regionalno tržište.
Nevolja je što još nismo svi posedali za taj sto. Mnogi se još nalaze u mentalnoj matrici propitivanja regionalne (ne)stabilnosti. Naša balkanska međuzavisnost opterećena je frustracijama. Ipak mi nismo hodali po plišu kao Prag i Bratislava dok smo se razdvajali. Političke elite ne pronalaze načine da se putem javnih i simboličnih aktivnosti te frustracije ublaže. Izgleda da je nemoguće izaći iz lavirinta balkanske prošlosti koristeći stare putokaze i prežvakane narative o suočavanju. Možda je potrebno nešto drugačije ukoliko ne želimo da lokalni kolektivizmi iznova politički profitiraju na našoj izgubljenosti u lavirintu. Današnje vreme zahteva ne samo regionalnu stabilnost već više od toga – regionalno jedinstvo. Zvanični Beograd, Tirana i Skoplje zajedničkim predvodništvom upravo trasiraju put jednoj vrsti tog jedinstva. Kako će to jedinstvo izgledati – pre svega zavisi od nas samih. Naime, okvir „Otvorenog Balkana” može ponuditi mnogo više od onoga što su trenutne ambicije i prioriteti.
Zajedničko regionalno tržište možda bude naš najbrži put do same EU. Izgleda da je jedna od političkih varijanti koja se trenutno razmatra i veza jednog takvog tržišta s unijom po modelu koji postoji u slučaju Evropskog ekonomskog prostora EEA (koji uključuje i države van EU: Norveška, Island i Lihtenštajn). S druge strane, prateći iskustva država koje su gradile pomenute regionalne inicijative, naša ekonomska, energetska, obrazovna, kulturna, odbrambena i svaka druga saradnja može da ima i druge pozitivne prelivajuće efekte na naša društva.
Lepota jednog takvog povezivanja jeste u tome što se, uz uvažavanje osnovnih političkih principa i društvenih razlika, otvaraju putevi građanima da nesmetano žive, rade, putuju, da se usavršavaju, školuju na teritoriji čitavog regiona. Da se spontano kreću kulturnim prostorima, neopterećeni birokratsko-administrativnim ograničenjima političkih prepreka. Uz takvo širenje područja slobode, pripadnici istog naroda koji žive u različitim državama osećaće dublji stepen bliskosti s pripadnicima svog naroda, bez obzira na to u kojoj državi regiona žive, jer će političke granice biti potpuno društveno rasterećene, a politički se neće dovoditi u pitanje. Kao i u samoj EU.
Time bi na ovom delu brdovitog Balkana politička rešenja društvene integracije s kraja 20. veka preuzela mesto političkim rešenjima nacionalne zaokruženosti s polovine devetnaestog veka. Ovim će svaki vid povika o nacionalističkom ekspanzionizmu biti dodatno obesmišljen. Uz takav pristup padaju u vodu optužbe da je iza ovakve inicijative ambicija da se gradi naddržava, nekakva Jugoslavija 4.0 ili neki od oblika „velike Srbije”, „velike Albanije” i slično.
„Otvoreni Balkan” dodatno bi olakšao odnose između Beograda i Prištine. Da li možemo pouzdano da znamo kako bi za narednih, na primer, deset godina izgledali naši odnosi ukoliko bismo uklonili sve nepotrebne prepreke? Da li bi najviši mogući stepen tzv. normalizacije između građana i privrede bio već sam po sebi dovoljan znak istorijskog uspeha da se navikavamo na mir, saradnju i međusobno razumevanje?
Zbog svega toga verujem da je potrebno krenuti putem kojim do sada nismo. Putem na kojem politika krči put privredi, a nesputani ekonomski tokovi otvaraju mogućnosti našim društvima da sama dođu do neke naše verzije zajedničkog života. To je ono što bih nazvao liberalnom regionalnom politikom. Liberalnom zato što otvara prostore slobode za saradnju i razumevanje ljudi koji su inače tome skloni, a bez nametanja „odozgo” ili „spolja” poželjnih obrazaca društvenih odnosa i političkih ciljeva.
Da li je takva vizija našeg regiona dovoljno inspirativna samim političkim liderima – to je pitanje za njih. Ali je pitanje i za našu generaciju da li smo spremni da uposlimo kreativni pragmatizam kako bismo u 21. veku iz korena promenili pejorativno značenje izraza „balkanizacija”.
Predsednik Libeka


Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
    </div>
    <div id="sport">
Marina Maljković pred SP u Sidneju: Sledi rad na detaljima
Selektorka košarkašica Srbije Marina Maljković izjavila je danas da je u prethodnom periodu priprema „akcenat bio na mlađim košarkašicama” i da sada sledi „rad na detaljima”. Srbija od ponedeljka ulazi u završnu fazu priprema za Svetsko prvenstvo koje će se od 22. septembra do 1. oktobra održati u Sidneju.
„Dugo leto za nas još uvek traje. U reprezentativnom ritmu smo od sredine maja. Akcenat je bio na mlađim košarkašicama, da ih uvedemo u moj sistem rada u reprezentaciji. Sada nam predstoji „fino štelovanje” i rad na detaljima”, izjavila je Maljković, a preneo Košarkaški savez Srbije (KŠ).
Košarkašice Srbije će boraviti u hotelu Kraun Plaza i trenirati u beogradskoj Hali Vizura Tošin bunar do četvrtka, kada sledi odlazak u Belgiju, gde će se odigrati dve prijateljske utakmice sa domaćinom.
„Posle Olimpijskih igara u Tokiju sam naglasila da krećemo u novi ciklus sa željom da izgradimo novu šampionsku generaciju. To definitivno nije jednostavan i kratkoročan posao. Idemo korak po korak i gradimo jak temelj, koji treba dugo i stabilno da stoji”, dodala je Maljković, prenosi Beta.
Kraj avgusta je planiran za tradicionalne visinske pripreme na Zlatiboru, da bi od 1. septembra tim ponovo bio u Beogradu. Polazak na Svetsko prvenstvo zakazan je za 12. septembar.
„Svaki minut koji reprezentacija provede zajedno nam je zlata vredan. Počeli smo da pišemo novo poglavlje, a koliko će biti uspešno zavisi od količine i kvaliteta rada”, rekla je Maljković.
Srbija će na Svetskom prvenstvu igrati u Grupi B, zajedno sa Francuskom, Japanom, Malijem, Kanadom i domaćinom Australijom.

U Partizan vratiti igrače, a navijače na stadion
Partizan je juče, u ne baš lagodnom trenutku, i u ne baš najboljoj atmosferi, nakon nekoliko rezulatatskih posrtanja kako na domaćoj sceni tako i u Evropi, predstavio novog šefa stručnog štaba Gordana Petrića, koji je zamenio Iliju Stolicu. Pošto su čelnici iz Humske odmah nakon eliminacije iz kvalifikacija za Ligu Evrope uručili otkaz sada već bivšem treneru, krenulo se užurbno u traženje najboljeg mogućeg rešenja, Na kraju, izbor je pao na čoveka koji ima ogroman fudbalski autoritet u „crno-beloj“ fudbalskoj porodici...
Iako je fudbalsku karijeru započeo na Karaburmi u dresu OFK Beograda, Gordan Petrić, novi šef stručnog štaba Partizana je neko ko odlično poznaje prilike u Humskoj. Nekadašnji visoki defanzivac je punih pet godina nosio crno-beli dres. Nakon dobrih partija u Partizan karijeru je nastavio u Škotskoj, u Dandi junajtedu a potom i u velikanu iz Glazgova Rendžersu. Igrao je Petrić i u Engleskoj za Kristal palas, grčki AEK i ponovo za škotski Harts. Nešto kratko bio je i u Kini...
Svoj trenerski put Gordan Petrić je započeo pre devet godina na klupi Bežanije, radio je još i u beogradskom Sinđeliću, Zemunu, Čkaričkom, Radu, Partizanu i to kao pomoćnik u dva navrata, AEL-u, Gorici da bi se posle dvogodišnje pauze ponovo vratio na teren. Jedno vreme radio je i kao klupski operativac u Humskoj i to sa dosta uspeha.
Odmah na početku novog trenerskog angažmana, gde će sa Albertom Nađom, budućim pomoćnikom pokušati da „ugasi vatru“ u Partizanu, Petrić je naglasio da ne pripada ni jednom fudbalskom klanu, da nije ničiji čovek i da se vratio u svoju staru kuću, procenivši da je ovo dobar trenutak, iako je pre toga imao čak dve ponude da sedne na klupu ,,crno-belih“.
- Prošao sam mnogo toga u Partizanu. Što kao igrač a što ko klupski funkcioner. Oni koji me dobro poznaju znaju moj karakter, da ne pripadam onoj grupi ljudi koja će „savijati kičmu“. Otkako sam završio sportsku karijeru, stalno sam prisutan, na ovaj ili onaj način u Partizanu. Lično, niko iz kluba mi nije postavao bilo kakve uslove ili ultimatume. Nisam ja ničiji čovek, sa nekima, kao što je Žarko Zečević, poznajem se dugo. Nisam čovek ni ove uprave, ja sam samo njihov prijatelj i ništa više. Što se tih priča tiče potpuno sam rasterećen, kaže Petrić.
Mnogi smatraju da ste se prihvatili „vrućeg krompira“ i to u trenutku kada situacija u Partizanu i nije baš najbolja. Šta je bio vaš motiv da prihvatite poziv?
- Isključivo sportski izazovi. Raditi u Partizanu nije jednostavno a ni lako. Svestan sam svih moguućih izazova, dobro znam da situacija trenutno nije najbolja. Ali, ko nije spreman da se uhvati u koštac sa izazovima, taj nije za ovaj posao. Ići ćemo svi zajedno utakmicu po utakmicu. Trenutno u gro planu su nam utakmkice protiv Mladosti GAT u Novom Sadu kao i novi evropski ispit. Želim da vratim navijače na stadion, i ne samo njih već i bivše igrače koji mogu da pomognu Partizanu a i novinare od kojih neki ne dolaze već duže vreme. Mi treba da budemo jedna fudbalska porodica da ostavimo sve sujete, naglašava Gordan Petrić u fudbalskim krugovima čovek od velikog autoriteta.
On je podsetio da dobro poznaje trenutnu fudbalsku sliku u klubu i da će zajedno sa svojim asistentom Albertom Nađom, pokušati da podigne moral kod ekipe a ako uprava bude spremna da se dovedu i još neka pojačanja, onda će to biti novi boljitak za njega.
- Iskreno, potrebni su nam novi fudbaleri. Posebno na sredini terena. Ovom timu svakako nedostaje Saša Zdjelar. Meni su takvi igrači potrebni. Ostali, moraju da znaju gde je „crvena linija“.
Petrić iza sebe možda nema neko veliko trenersko isksustvo. Ali, ne plaši se izazova.
- Radio sam sa Batom Mirkovićem već u Partizanu. Spadam u onu grupu trenera koja se ne libi novog posla. Iskreno, stekao sam lepo iskustvo u nekim beogradskim klubovima. Možda je ovo pravi trenutak da pokažem da školovanje za profi licencu nije bilo uzaludno, našalio se kao i obično Gordan Petrić koga će navijači bez obzira na stanje u klubu svakako prihvatiti a i novinari. Jer znaju da se radi o iskrenom čoveku, velikom patrioti i pre svega nekome ko ima veliko znanje u fudbalu. Možda je Partizan baš u Petriću pronašao „slamku spasa“.
Nađ: Kad Partizan zove nema nedoumica...
Albert Nađ će zajedno sa Gordanom Petrićem pokušati da spase „crno-beli“ brod koji je ozbiljno počeo da tone. Pošto je prekjuče saznao da će biti deo novog stručnog štaba nekadašnja radilica u Humskoj je pre nego što je sinoć (19 č) sa Petrićem odradio prvi trening sa ekipom poželeo da poslednji put sedne na klupu Teleoptika, gde je skoro dve godine šef stručnog štaba.
-Kada vas zove Partizan tu ne postoje nikakve nedoumice. Bez obzira kakav god bio taj trenutak. Dobro znamo da nam neće biti ni malo lako, ali da ne volimo Partizan i da ne verujemo da mogu da dođu mnogo bolji dani ne bi se prihvatili tog izazova. Moramo najpre da uozbiljimo trenutnu situaciju, da ako klub ima mogućnost da dovedemo i neke nove igrače. Nama ubuduće Teleoptik mora da bude servis jer bez toga nema nam boljitka, kaže Nađ.
    </div>
    <div id="vesti">
Cetinjanin Borilović već bio suđen za nasilje, Kaluđerović koji ga je upucao, bio tužen za ubistvo
Uprava policije Crne Gore je saopštenjem potvrdila nezvanične informacije da je Vuk Borilović, čovek koji je na Cetinju ubio desetoro, a ranio šestoro ljudi, poslednjih meseci imao promene u ponašanju, ali i tvrdi da to nije ukazivalo na potencijalno izvršenje ovakvog zločina.
Razne priče kolaju po mrežama, a jedna od njih da dosije Borilovića ipak nije bio “čist”. Naime, pre pola godine je došao u sukob s kolegom na poslu, a zatim je išao do njegove kuće, pretio mu i gađao kamenjem, a sumnjiči se i da mu je zapalio automobil.  Postupak nije završen jer se navodno Botilović žalio na kaznu od šest meseci kućnog pritvora. Tada mu nije ni oduzeto oružje kao mera bezbednosti.
Borilović je ovaj jeziv zločin izvršio u odsustvu svoje porodice. Porodica Vuka Borilovića bila je van grada - u Herceg Novom, po nezvaničnim informacijama već 15 dana ranije.
Zanimljivo je je da je Vuk Borilović njih, na neki način, uklonio sa Cetinja. Očigledno je da je on želeo i planirao ovako nešto da učini, smatraju mnogi u ovom gradu.
Drugi akter ovog masakra, Nenad Kaluđerović koji je iz vatrenog oružja usmrtio Borilovića, već je bio hapšen od strane crnogorske policije.
Njemu je ranije suđeno u Višem sudu u Podgorici zbog ubistva, ali je oslobođen optužbi.
On je hapšen jer je bio i pod sumnjom da je počinio krivično delo terorizma, pošto je bio deo grupe koja je pokušala da spreči ustoličenje mitropolita Joanikija. On je tada uhapšen u centru Cetinja, na Balšića pazaru, i odmah je sproveden u podgoričku „limenku“, nekadašnje sedište Centra bezbednosti Podgorica. Posle ispitivanja pušten je da se brani sa slobode a postupak nije završen.
Iz Višeg državnog tužilaštva  potvrdili su da se na njihov poziv odazvao  Nenad Kaluđerović radi saslušanja, ali u svojstvu građanina. Saslušan je ali nije zadržan. 
Tek nakon preduzimanja svih neophodnih mera i radnji koje su u toku a u cilju potpunog resvetljavanja događaja i sprovođenja veštačenja po naredbi ovog tužilaštva, kao i saslušanja svedoka očevidaca biće dovoljno dokaza ko je lišio života Vuka Borilovića – navodi se u saopštenju VDT-a.

Joanikije: Tragedija na Cetinju strašna opomena
CETINjE - Mitropolit crnogorsko-primorski Joanikije rekao je danas da je tragedija na Cetinju „strašna opomena za svakoga čoveka da se zamisli gde je i šta je”.
Joanikije je tokom službe u Cetinjskom manastiru, na praznik iznošenja Časnog Krsta i Svetih mučenika Makaveja, istakao da posle te tragedije ne priliči da se u Crnoj Gori govori mnogo reči.
„Cetinje je u velikoj žalosti, velikoj tuzi, bolu, patnji i nesreći zbog tragedije koja se dogodila. Izginula su deca, izginuli su nevini ljudi. Samo možemo da zavapimo Gospodu Bogu da izlije svoju milost na ovaj grad, a posebno na ožalošćene porodice”, rekao je Joanikije, prenosi portal Mitropolije.
Pozvao je verne da se pomole Bogu da on da snage onima koji su izgubili najdraže da izdrže bol dostojanstveno.
„Ovo je strašna opomena za svakoga čoveka, za svakoga ko čuje kakva se tragedija dogodila - da se čovek zamisli gde je i šta je. Bog da izlije svoju milost na ovaj grad i na one koji su ožalošćeni, a pokoj dušama onih koji su preminuli”, kazao je Joanikije.

Sahranjene žrtve zločina na Cetinju
CETINjE - Veliki broj građana Crne Gore odao je danas poslednju poštu žrtvama zločina na Cetinju, a desetoro nastradaih sahranjeno je na cetinjskom gradskom groblju, u Bajicama, Gradcu i Ljubotinju.
Prethodno je u Vladinom domu na Cetrinju održana Komemorativna sednica kojoj su prisustvovali članovi porodica tragično stradalih, predstavnici lokalne vlasti, Vlade i predsednik države Milo Đukanović, prenela je RTCG.
U pucnjavi koja se dogodila u petak u cetinjskom naselju Medovina, u blizini Vladinog doma, ubijeno je 11 osoba, među kojima je i napadač Vuk Borilović, dok je šest ranjeno.
    </div>
    <div id="kultura">
Otvoren festival koji vrednuje scenario
Vrnjačka Banja – Na Trgu kulture u Vrnjačkoj Banji u večeri 12. avgusta okupile su se stotine ljudi, prisustvujući izvanrednom koncertu filmske muzike u izvođenju simfonijskog orkestra. Zatim su, tepihom do letnje pozornice „Danilo Bata Stojković”, uz kratkotrajnu kišu, žurno defilovali glumci i drugi filmski stvaraoci. Organizatori su i ovog puta želeli da, kako je rekao Boban Đurović, predsednik vrnjačke opštine, „ovaj, jedini festival koji vrednuje scenario, uz malo glamura liči na poznate evropske”.
Inače, 46. Festival filmskog scenarija u Vrnjačkoj Banji zvanično je otvoren premijernim prikazivanjem filma ,,Ala je lep ovaj svet” scenariste Andreja Šepetkovskog i reditelja Filipa Čolovića.
– Reč je o našem pokušaju da sjedinimo televizijsku seriju i film, naravno, uz nove kadrove, a videćemo koliko smo u tome uspeli. To je jedna bajkovita, topla komedija koja bi trebala da razgali ljude jer govori o ljubavi i mogućnosti preobražaja svakog čoveka, što je moguće. Treba verovati u ljude – rekao nam je pred prikazivanje ovog filma Šepetkovski, dodajući da je nagrada za svaki film sam poziv da bude prikazan na festivalu scenarija.
– To je temelj svakog filma, a scenaristi su, ne samo kod nas, nažalost, potcenjeni. I kada predaju scenario, postaju poslednji u tom stvaralačkom lancu – ističe Šepetkovski.
O neophodnosti da se i ovakvim festivalom skrene pažnja na posao scenarista govorio nam je i glumac Tihomir Stanić, tvrdeći: – Bez dobrog scenarija nema smisla baviti se filmom, nemoguće je da ta celina bude smislena ako scenario nije dobar i to je osnov za svaku ideju. Taj posao je, nažalost, potcenjen čak i visinom honorara – tvrdi Stanić.
Narednih festivalskih dana od tridesetak prijavljenih filmova posle selekcije, a što na letnjoj pozornici, što u vrnjačkom bioskopu, biće prikazano ukupno 13 igranih filmova. Kako smo već pisali, festival je ostao bez filmova „Mrak”, „Usekovanje” i „Nije loše biti čovek”, koji su povučeni zbog nezadovoljstva autora predviđenim mestom i terminom prikazivanja. Pored filma koji je otvorio festival, to su: „Zlatni dečko”, „Porno priča”, „Kelti”, „Pucnji u Marselju”, „Toma”, „Strahinja Banović”, „Jenga čudna igra”, „Heroji”, „Bilo jednom u Srbiji”, „Nebesa” i „Leto kada sam naučila da letim”. U okviru pratećeg programa, kao i do sada, biće održana škola filmske dramaturgije, simpozijum, nekoliko izložbi i promocija knjiga.
O nagradama za scenariste odlučivaće stručni žiri koji čine Milan V. Puzić, Milutin Petrović i Dejan Zečević. Jednu nagradu, kao i prethodnih festivala, dodeliće i žiri novinara.
Na svečanosti povodom otvaranja dodeljena je prestižna nagrada za doprinos scenariju u nacionalnoj kinematografiji „Mihićevo zlatno pero”. Ovogodišnji dobitnik je poznati scenarista i profesor Srđan Koljević, koji nije skrivao svoje zadovoljstvo ovim priznanjem, pa je naglasio: „Priznanje nosi ime mog profesora koji je bio sinonim za scenario u vreme kada sam ja počinjao. Ovu nagradu sada ja posvećujem svojim studentima...”
Proglašenjem nagrada 16. avgusta se završava 46. Festival filmskog scenarija u Vrnjačkoj Banji.
    </div>
    <div id="ekonomija">
Zašto Kina manje ulaže u „Pojas i put”
Kineska inicijativa „Pojas i put” i dalje predstavlja ekonomski projekat bez presedana. Sredstava koja su do sada izdvojena i koja se i dalje izdvajaju nisu viđena u praksi. Podaci pokazuju da je vrhunac kineskih ulaganja u apsolutnom iznosu dostignut 2016. i 2017. godine, i da od tada nivo investicija opada, kaže za „Politiku” Katarina Zakić, naučna saradnica i načelnica Centra za studije „Pojasa i puta” u Institutu za međunarodnu politiku i privredu, povodom vesti da su kineska ulaganja u ovu inicijativu opala od početka godine.
Prema njenim rečima postoji više razloga za ovakav silazni trend. Pre svega tu je zatvaranje tržišta EU za kineske investicije (to jest uvođenje skrininga inostranih investicija u EU), pored toga pogoršani politički i ekonomski odnosi sa SAD i Australijom i usled toga smanjenje ulaganja u tim državama. – Manjim delom su razlog bile i neuspešne kineske investicije u pojedinim zemljama, neke države imaju i probleme sa vraćanjem duga Kini, a na sve to su se nadovezali pandemija kovida 19 i sukob u Ukrajini. Prema tome, ni političke ni ekonomske okolnosti ne idu naruku ni Kini, ni drugim zemljama, jer se ekonomska kriza zahuktava, a u takvoj situaciji države gledaju da smanje zaduživanja u vidu zajmova a da povećaju strane direktne investicije.
Sa druge strane, ekonomske promene u samoj Kini, i nov 14. plan razvoja, ukazuju da će više snage i sredstava koncentrisati na razvijanje sopstvenog tržišta. Smanjenje obima investicija nije bilo iznenadno, to se na neki način i očekivalo – objašnjava Zakićeva. Naša sagovornica naglašava da je usled svih ovih razloga Kina morala ozbiljno da sagleda na koji način želi da nastavi sa inicijativom i koji su prioriteti za ulaganja.
I dalje se najviše investira u infrastrukturu i energetiku, ali se neki trendovi i u ovoj oblasti menjaju. Pre svega destinacije za ulaganja su se promenile i Kina sada najveći broj investicija ima u Azijsko-pacifičkom regionu, na Bliskom istoku, u Africi i Latinskoj Americi, a ranije je najveći deo ulaganja odlazio u Evropu.
?Zbog većeg i ozbiljnijeg rada na smanjenju emisije ugljen-dioksida, jer je predsednik Si obećao da će do 2060. godine Kina biti karbonski neutralna, ova zemlja je smanjila ulaganja kako u Kini tako i inostranstvu u tradicionalne izvore energije, i sve više finansira zelene energetske projekte.
Pored toga, sve više ulaže u oblast telekomunikacija i informacionih tehnologija, sektore zdravstva i biomedicine, sektor industrije (pre svega lake), nekretnine i turizam, ali ulaže i u takozvani Polarni put svile.
Trend investiranja za sada je u silaznoj putanji, jer su svetske okolnosti takve. Verovatno će se tokom narednih godina on ustaliti i održavati na jednom nivou, koji neće biti više visok kao ranije, ali neće ni opadati – navodi Zakićeva. Povodom činjenice da je Srbija jedna od malobrojnih zemalja u kojoj Kina ne smanjuje ulaganja naša sagovornica kaže da Kina sada znatno pažljivije bira zemlje i delatnosti u koje će investirati i trudi se da izbegne nepotrebne rizike. Njena saradnja sa Srbijom je i sada, kao i ranije, bila dobra te nema razloga da se u tom smislu nešto menja. Srbija sada prema njenim rečima ima više mogućnosti da sistemski usmeri napore na privlačenje investicija iz Kine u strateškim oblastima koje ona odabere.
„Već je primetan trend porasta kineskih ulaganja u auto-industriju, i to može i dalje da se nastavi, pogotovo imajući u vidu situaciju kod nas u toj oblasti. Pored toga, prema istraživanju tima iz Instituta za međunarodnu politiku i privredu, kineska ulaganja mogu da se usmere i u sektor pametne poljoprivrede (dronovi, navodnjavanje, prehrana bilja itd.), jer bi Srbija imala od toga puno koristi, a mogla bi takve tehnologije i sisteme nakon zadovoljenja domaćih potreba, dalje da izvozi. Ovo su samo neki od naših predloga, ali je generalan zaključak bio da je najbitnije da kineske investicije budu u sektorima industrije sa visokom dodatnom vrednošću, koji su pogodni za izvoz na tržište EU, i da se pri tome vodi računa o ekološkom aspektu njihovog rada. Taj zaključak važi i za ulaganja iz drugih zemalja – napominje Zakićeva.
Prema podacima Narodne banke Srbije tokom prvog tromesečja 2022. iz Kine (uključujući Hongkong, Tajvan i Makao) uložena su 243,4 miliona evra (40 odsto svih stranih direktnih investicija u Srbiji), što predstavlja rast priliva stranih ulaganja iz Kine u odnosu na isti period prethodne godine, kada je investiran 241,1 milion evra. Tako da je i ove godine Kina ostala na prvom mestu po visini ulaganja. Najveći deo kineskih investicija usmeren je ka prerađivačkoj industriji i građevinarstvu.
Rekordan priliv ulaganja iz Kine ostvaren je tokom 2021. kada su one iznosile 774 miliona evra, što je za 46,5 odsto više u odnosu na 2020. godinu. U periodu od 2010. do prvog tromesečja 2022. zabeležen je priliv investicija iz Kine u iznosu od 3,1 milijardu evra. – Posebno je važno naglasiti da se od 2016. investicije iz Kine ubrzavaju i da su od 2016. do prvog tromesečja 2022. one iznosile 2,9 milijardi evra. Kada se ovaj podatak posmatra kao učešće u ukupnim stranim investicijama u Srbiji, od 2016. do prvog tromesečja 2022. ulaganja iz Kine su u proseku iznosila 17,7 odsto ukupnih stranih direktnih investicija – navode iz NBS-a.

Poljoprivrednici blokirali stari i novi pančevački put
PANČEVO - Poljoprivrednici iz južnog Banata blokirali su danas traktorima oba prilaza Pančevu iz Beograda u znak protesta zbog niskih otkupnih cena suncokreta, ali i zahteva koji se tiču ukidanja akciza na gorivo, i subvencija u biljnoj proizvodnji, preneo je Tanjug.
Protest je počeo u 12.00 sati, a kako su rekli, trajaće do sutrašnjeg sastanka u Vladi Srbije, posle čega će se odlučivati o daljim koracima.
Oko 150 traktora poljoprivrednika iz Dolova, Starčeva, Omoljice, Brestovca, Bavaništa, Kovina blokiralo je novi put Pančevo-Beograd zbog čega se napravila kolona vozila duga više od kilometra.
Na starom pancevackom putu je oko 70 traktora iz više mesta južnog Banata - Kovačice, Crepaje, Padine.
Poljoprivrednici propuštaju povremeno vozila, a izuzetke, kako su rekli izveštaču Tanjuga, prave u hitnim slučajevima.
Kako kažu, kroz blokadu propuštaju vozila Hitne pomoći, vatrogasna, policijska i vozila Vojske Srbije kao i ona sa malom decom.
Navode i da nije bilo incidenata iako ima negodovanja građana.
Poljoprivrednik Marko Bojtar iz Dolova rekao je za Tanjug da će blokade trajati do ispunjena zahteva.
Premijerka Ana Brnabić za sutra je zakazala sastanak sa predstavnicima poljoprivrednika, a Vlada je već ispunila njihov zahtev da se ukine zabrana izvoza ulja i ponudila im cenu od 535 evra (plus PDV) po toni suncokreta.
Poljoprivrednici su prvobitno tražili da otkupna cena suncokreta bude 700 evra po toni, da se ukinu akcize na gorivo za poljoprivrednike na količinu do 100 litara po hektaru kao i da se ograniče trgovačke marže na suncokretovo ulje.

Ana Brnabić se sutra sastaje sa poljoprivrednicima
Predsednica Vlade Srbije Ana Brnabić sastaće se sutra u 10.00 sati sa predstavnicima poljoprivrednika, a tema sastanka biće zahtevi poljoprivrednika koji prethodnih dana protestuju, najavljeno je iz Vlade.
Sastanku koji se održava u Vladi Srbije će pored poljoprivrednika i predsednice Vlade, prisustvovati i proizvođači ulja, predstavnici trgovinskih lanaca, predstavnici Privredne komore Srbije, kao i predstavnici Ministarstva poljoprivrede, Ministarstva finansija.
Sutrašnji sastanak organizuje se kako bi se trenutna situacija sa poljoprivrednim proizvođačima i stanje na tržištu sagledali iz svih relevantnih uglova.
Vlada Srbije očekuje da će rezultat ovog razgovora biti rešenje aktuelne situacije, koje će biti prihvatljivo kako za poljoprivrednike, tako i za državu i trgovinski sektor vodeći računa o interesima građana.
Protest poljoprivrednika u više mesta u Srbiji danas je ušao u šesti dan.

Poljoprivrednici i danas nastavili protest
Protest poljoprivrednika u više mesta u Srbiji danas je ušao u šesti dan, a kako je za Tanjug izjavio predsednik Inicijative za opstanak poljoprivrednika Srbije Radoslav Adamović protest će biti nastavljen do ispunjenja zahteva.
On je rekao da će proteste koji se održavaju u Novom Sadu, Subotici, Somboru i južnom Banatu nastaviti na razne načine.
„U Novom Sadu planiramo da blokiramo još ulica, u nekim mestima u Vojvodini protest će se ogledati kroz usporavanje saobraćaja, dok ratari iz Kragujevačke Rače razmatraju da li da sutra sa traktorima krenu za Beograd”, rekao je Adamović.
On je dodao i da poljoprivrednici očekuju da im se obrate nadležni iz Ministarstva poljoprivrede kao i da nisu zadovoljni pozivom iz ovog Ministarstva da sutra u Vladi Srbije razgovaraju sa uljarama kako bi dobili veću cenu za suncokret.
Adamović je rekao i da su spremni na kompromis, što su, kako kaže, već dokazali popuštanjem u određenim zahtevima te da u slučaju ispunjenja preostalih zahteva ne bi bilo potrebe da protest proširuju na Beograd.
Vlada je ispunila njihov zahtev da se ukine zabrana izvoza ulja i ponudila im cenu od 535 evra (plus PDV) po toni suncokreta.
Poljoprivrednici su prvobitno tražili da otkupna cena suncokreta bude 700 evra po toni, da se ukinu akcize na gorivo za poljoprivrednike na količinu do 100 litara po hektaru kao i da se ograniče trgovačke marže na suncokretovo ulje.
    </div>
    <div id="vesti">
Autobus sa decom iz Srbije prevrnuo se u Bugarskoj
SOFIJA - Više osoba povređeno je danas kada se autobus šabačkih registarskih tablica sa 38 dece i 11 odraslih iz Srbije prevrnuo u Bugarskoj, na auto-putu Trakija, javlja Juronjuz Bugarska.
Hospitalizovano je 17 putnika od kojih najmlađi ima šest godina, prenosi bugarski Juronjuz. Portal navodi da je u vozilu bilo 38 dece i 11 odraslih i da su uspeli da izađu iz autobusa kroz prozore.
Neki od njih su polomili i prednje i zadnje staklo da bi izašli.
Deca su putovala iz Nesebara i članovi su folklornog ansambla JU-LIRA iz Srbije. Većina je iz Batajnice, navodi bugarski portal i dodaje da su svi putnici državljani Srbije.
Na lice mesta stigla su dva vozila hitne pomoći, vatrogasna jedinica i nekoliko policijskih vozila.
Nesreća se dogodila 216 kilometara od Sofije, kod Stare Zagore. Deca su se vraćala sa letovanja na bugarskoj obali Crnog mora, naveo je Stanimir Stanev, predstavnik bugarskog Ministarstva unutrašnjih poslova, a prenosi bugarska Nova TV.
On je precizirao da je, prema prvim informacijama, bilo oko 10 povređenih, ali da još nema informacija o njihovom stanju.
Stanev je naveo da još ne može da komentariše uzroke nesreće, ali je izvesno da je kolovoz bio vlažan.
Prema izjavama ocevidaca, autobus je iznenada skrenuo udesno i sleteo u jarak, a u nesreći nije učestvovalo drugo vozilo, dodaje Juronjuz Bugarska.

U zatvor na odmor, ekskurziju, pa i na dečje rođendane
Svako ko poželi može da iskusi kako je boraviti u zatvorskom smeštaju. „Cena” za to ne mora da bude kršenje zakona. Dovoljno je izdvojiti od 2.500 do 6.800 dinara i onda možete da birate da li ćete i koliko dugo boraviti u jednokrevetnoj, dvokrevetnoj ili trokrevetnoj sobi ili pak u apartmanu nekog od hotela kojima upravljaju kazneno-popravni zavodi. Za navedenu cenu ne samo da ćete imati udoban smeštaj nego i izabrane obroke, a možete čak i da organizujete proslave dečjih rođendana.
Ako se odlučite da vikend ili odmor provedete u nekom od ovih hotela, pogled vam, iako očekivano, neće zaklanjati zatvorske rešetke, a šetnja će biti stvar vašeg izbora, a ne strogog zatvorskog režima. Potrebno je samo obratiti se hotelu kojim upravljaju kazneno-popravni zavod u čijem sastavu se oni nalaze.
A kako je boraviti u „zatvorskim hotelima”, kako navode u Upravi za izvršenje krivičnih sankcija, iskusile su mnoge ličnosti iz javnog života.
– Možemo da se pohvalimo da su mnogi naši sportisti i druge poznate ličnosti redovni gosti hotela „Srem”, u okviru Kazneno-popravnog zavoda u Sremskoj Mitrovici. Među njima je proslavljeni srpski košarkaš Igor Rakočević, odbojkaš Vladimir Grbić, književnica Jelena Bačić Alimpić, fudbaler Branislav Ivanović, atletičar Dragutin Topić, sin i supruga poznatog kantautora Đorđa Balaševića – Aleksa i Olivera Balašević – navode u upravi.
Hotel trenutno raspolaže sa deset soba i jednim apartmanom gde može da se smesti između 20 i 25 gostiju. Budući da je reč o jedinom hotelu koji posluje u Sremskoj Mitrovici, kažu u upravi, njegov značaj je ogroman za turističku ponudu ovog grada u kojem se nalaze ostaci antičke carske palate Sirmijum.
– U ovom trenutku se izvode radovi koji će nam omogućiti da hotel bude kategorisan sa četiri zvezdice u skladu sa pravilima Ministarstva turizma. Planirano je da sledeće godine počne i izgradnja spa centra. Ono po čemu se ovaj hotel ističe jeste hipodrom koji se nalazi u sklopu hotelskog kompleksa i škola jahanja konjičkog kluba „Srem”, gde posetioci imaju mogućnost uplate grupnih ili individualnih časova jahanja. U hladu platana na samom hipodromu, nalazi se letnja bašta na otvorenom, u kojoj se organizuju proslave dečjih rođendana – kažu u upravi.
U okviru KPZ „Sremska Mitrovica” nalazi se i hotel „Moravica” u Sokobanji. Ovaj hotel koji je godinama u nazad jedno od omiljenih mesta đačkih ekskurzija i sportskih ekipa iz čitave Srbije, prostire se na čak 8.000 kvadrata ima 95 soba i pet apartmana.
– Posebno smo ponosni što je u „Moravicu” svojevremeno više puta godišnje dolazio naš nobelovac Ivo Andrić. On je od 1970. do 1975. godine po dvadesetak dana odsedao u apartmanu 144. Spomen-kompleks koji obuhvata i hol ispred apartmana, otvoren je 2011. godine u ime jubilarne 50. godišnjice dodele Nobelove nagrade. Apartman u kom je Andrić boravio autentično je opremljen stvarima i knjigama iz tog perioda – pričaju u upravi.


U „Moravici” čuvaju sećanje na nekadašnjeg gosta Ivu Andrića


Nobelovac se u hotelu „Moravica” odmarao i pisao, a boravio je u njemu i tokom ratnih godina, od 1941. do 1944. godine. Poznata je njegova rečenica: „Ja ne znam čega stvarno ima ovde, ali znam da posle 15, 20 dana boravka u Sokobanji radim celu godinu u Beogradu kao preporođen.” Godišnje ovu spomen-sobu poseti od tri do pet hiljada ljudi.
U rad hotela „Srem” i „Moravica”, pored direktora, komercijalista, magacionera, domara, konobara, kuvara, šankera, vozača, čija su radna mesta predviđena sistematizacijom, uključeni su i – osuđenici. Osuđena lica koja se radno angažuju, za to dobijaju finansijsku nadoknadu koju primaju na ličnom depozitu.
– Oni se radno angažuju u okviru reintegracije osuđenih lica i u cilju što kvalitetnijeg i lakšeg uključivanja u društvenu zajednicu. Reč je o radnom mestu domara, redara, pomoćnih radnika u kuhinji, zatim na poslovima održavanja higijene. Reč je o osuđenim licima otvorenog i poluotvorenog odeljenja KPZ „Sremska Mitrovica”, koji su u tretmanu napredovali i imaju određene pogodnosti koje im sleduju po Zakonu o izvršenju krivičnih sankcija, poput izlaska u grad, odlazaka kući na vikend. Posao koji obavljaju rade pod nadzorom i instrukcijama stručnih instruktora – objašnjavaju nadležni.
Nije samo KPZ u Sremskoj Mitrovici taj koji može da se pohvali lepim i ekonomski isplativim ugostiteljskim objektom. U sastavu KPZ „Požarevac” – Zabela, nalazi se restoran „Preporod” koji radi duže od sedam decenija. Ovaj objekat ima četiri sale i isto toliko letnjih bašti koje mogu da prime više od 300 gostiju. Jedna se nalazi tik uz bazen u kojem gosti mogu da se rashlade.
Restoran je otvorenog tipa, što znači da mogu da ga posete svi zainteresovani. Onima koji dođu, na raspolaganju su i stolovi za stoni tenis, tereni za tenis i odbojku na pesku, kao i igralište za decu. Ako vam se restoran baš svidi, u njemu možete da organizujete različite proslave i manifestacije sa kompletnim menijem po cenama koje su povoljnije nego u drugim ugostiteljskim objektima.
Izložba o istoriji kaznionice
U okviru hotela „Srem” od decembra 2019. godine postoji istorijska izložbena postavka – Istorijska uloga Kazneno-popravnog zavoda i stradanje Srba u dva svetska rata – Zapečaćene sudbine. Ideja je da se prikaže mitrovička kaznionica kao sastavni deo istorijskog vihora koji je prošao kroz Sremsku Mitrovicu. Pored istorijskih događaja vezanih za sudstvo, presude i kazne, izložbena postavka ukazuje i na periode u kojima je mitrovička kaznionica korišćena kao neka vrsta logora i stratište srpskog naroda u vreme austrougarske vladavine, kao i u vreme Drugog svetskog rata kada su zavodom rukovodili NDH i nemački Gestapo.

„Iscelitelje” od pravde štiti ćutanje žrtava
Čudesna isceljenja, praškovi, kapi, čajevi, tinkture, preparati za mršavljenje ili ulepšavanje deo su bogate ponude prevaranata na društvenim mrežama. „Nadu” za izlečenje samozvani iscelitelji, a zapravo nadrilekari ili nadriapotekari, nude čak i najteže obolelima. Pa, ipak, nema podataka da je zbog ovih krivičnih dela godinama unazad bilo ko osuđen.
Iako je utisak da je nadrilekara u Srbiji sve više, tokom prošle godine podneto je svega šest krivičnih prijava, pokazuju podaci Zavoda za statistiku. Od toga su tri podnete u Regionu Šumadije i zapadne Srbije, dve u Vojvodini i jedna u Beogradu. U 2021. godini, nijedna osoba u Srbiji nije pravosnažno osuđena zato što je bez dozvole i obrazovanja pružala medicinske usluge.
Odavno je nadrilekarstvo uzelo maha. Zbog toga je 2009. godine zaprećena zatvorska kazna za ovu opasnu pojavu povećana s dve na tri godine zatvora.
– Ovo krivično delo propisuje kazne za one koji se bez odgovarajuće stručne spreme bave klasičnim lečenjem ili pružanjem drugih medicinskih usluga. To podrazumeva da neko nestručan upotrebljava medicinska sredstva ili aparate. Lečenje podrazumeva postavljanje dijagnoze i određivanje terapije. Svako ko to čini bez odgovarajuće stručne spreme čini krivično delo – kaže za „Politiku” advokat Ivan Simić.
Kada govorimo o nadriapotekarstvu, situacija je slična. Svako ko se bez odgovarajuće stručne spreme bavi spravljanjem i izdavanjem lekova čini krivično delo za koje može biti kažnjen zatvorskom kaznom. Značajna je razlika između osoba koje imaju postavljenu dijagnozu i prepisan terapijski tok, a time i svest o svojoj bolesti, a čija je slobodna odluka da se podvrgnu i nekim alternativnim metodama.
– Bilo da je reč o vidarima ili travarima sa Zlatibora ili Romanije ili nekim drugim „alternativcima”, kako ih pravnička struka kolokvijalno naziva, odluka bolesne osobe da koristi prirodne preparate koji nisu lek ili medicinsko sredstvo ne može se apriori tretirati kao izvršenje ovog krivičnog dela od strane onih koji te preparate spravljaju. Da li se, u slučaju kada neko nekoga dovodi u zabludu i obećava izvesnost izlečenja korišćenjem alternativnih preparata, prepoznaju radnje nekog drugog krivičnog dela, recimo prevare, ne može se isključiti. Ipak, mora se zadržati izuzetno uzdržan pristup ukoliko bi se takvo ponašanje podvodilo pod elemente ovog ili nekog drugog krivičnog dela – objašnjava advokat.
Dodaje da svako ko spravlja određena nemedicinska sredstva, odnosno preparate koji zapravo nisu lekovi, ne može automatski biti smatran nadrilekarom ili nadriapotekarom. Izuzetak je situacija da je upotreba tih preparata ili sredstava prouzrokovala štetne posledice po zdravlje. U tom slučaju, u sklopu predistražnih radnji utvrđuje se uzročno-posledična veza, odnosno da li je upotreba tzv. lekovitih preparata ugrozila nečije zdravlje.
Posebna siva zona su saloni lepote, gde se vrlo često koriste proizvodi čiju primenu omogućavaju osobe koje nisu lekari niti medicinsko osoblje.
– Bez obzira na to što se u takvim salonima možda i ne sprovodi lečenje, pod velikim je znakom pitanja da li je upotreba široke lepeze preparata različitih proizvođača, od kojih su neki medicinska sredstva, ipak pružanje medicinskih usluga. Pogotovo ako govorimo o preparatima koji nisu isključivo prirodnog karaktera kao što su čajevi, trave, korenje biljaka i slično, već različite vrste proizvoda koje se apsorbuju u ljudski organizam na različite načine, vrlo često od strane nestručnih. Upotreba medicinskog materijala kao što su špricevi, zavoji, gaze, igle u takvim salonima je svakodnevna. Stoga je opravdano pitanje ko i na kakav način pruža takve usluge i ko i kako nadzire i kontroliše rad takvih salona lepote – ukazuje Ivan Simić.
Kuvanje i spravljanje čajeva vekovima je zastupljeno u našoj tradiciji, a vidari i travari su opevani još u epskoj poeziji. Ubrizgavanje hijalurona, botoksa, silikona i ostalih hemijskih sredstva u organizam posledica je razvoja savremenog društva i sveprisutnog trenda korekcije tela.
Granicu prelazi onaj ko na sebe preuzima svojstva i znanja koja ne poseduje i za šta nema zakonsko ovlašćenje.
Nadrilekara je daleko više nego što se zna. Postupaka protiv njih veoma je malo jer ih prevareni retko prijavljuju. Mnogi ćute jer osećaju krivicu i sramotu što su takvim osobama poverovali. Na taj način oni zapravo štite počinioce ovih opasnih krivičnih dela koji tako nastavljaju da se bogate na tuđoj muci i naivnosti i bez straha od pravde čekaju sledeću žrtvu.
Prvo osnovno javno tužilaštvo u Beogradu podiglo je optužnicu protiv Save Kneževića zbog sumnje da je narušio zdravlje najmanje sedam devojaka. Za Kneževića, koga su mediji prozvali lažni hirurg, tužilaštvo traži osam i po godina zatvora. Pripisuju mu se krivična dela neovlašćeno bavljenje određenom delatnošću, teška dela protiv zdravlja ljudi u vezi s krivičnim delom nadrilekarstvo i nadriapotekarstvo, prevara i falsifikovanje isprave.
Sumnja se da je Knežević u neregistrovanoj ordinaciji „Dr Sovidž” u Beogradu obavljao liposukcije, transfere masti, korekcije usana i druge zahvate, prikrivajući klijentima da nije za to stručno osposobljen.
Knežević je izdavao medicinske izveštaje s terapijom, bez pečata i sa lažnim brojem licence. U tome mu je pomagala majka, cvećarka, koja je primala klijente i naplaćivala usluge. Reklama za ordinaciju mogla se videti na društvenim mrežama „Fejsbuk” i „Instagram”, ali i na nalozima nekih javnih ličnosti.
Zbog lažnog predstavljanja i nadrilekarstva prošle godine je uhapšena Olgica Markanović, kojoj se sudi pod optužbama da je u svojim salonima u Beogradu i Banjaluci unakazila lica 11 klijenata neovlašćenom i nepravilnom upotrebnom sredstva „plazma pen”, čime je prouzrokovala trajna oštećenja na tretiranim delovima lica svojih klijentkinja u vidu dubokih opekotina drugog Be i trećeg stepena. Dodaje se da je primenjivala nedozvoljene injekcije lokalne anestezije lidokain-hlorida, što je predstavljalo rizik po život njenih klijenata.
Najsvežiji primer pokretanja postupka za nadrilekarstvo i nadriapotekarstvo je optužni predlog tužilaštva u Leskovcu protiv Miroljuba Petrovića iz Petrovca, antivaksera poznatog po kontroverznim izjavama o fizičkom kažnjavanju, koje su šokirale javnost. On se tereti da je spravljao biljne lekove – tinkture, ekstrakte, čajeve i sokove – i prodavao ih, odnosno da je bez odgovarajuće stručne spreme lečio ljude koji su mu se obraćali.
Protiv Petrovića je prvi put postupak pokrenut 2019. godine zbog sumnje da se bavio nadrilekarstvom i naplaćivao usluge u svom Centru za zdravstveni oporavak u selu Petrovac u blizini Leskovca, a Više tužilaštvo ga je teretilo za teško delo protiv zdravlja ljudi.

Osobe sa mentalnim smetnjama teško ostvaruju pravo na rad
Jedini momenat u kome je nemirni autistični dečak sa hiperkinetičkim poremećajem postajao miran, bio je onaj u kome je kroz stakleni „prozor” veš mašine opčinjeno posmatrao kako se pere i prevrće veš. Tih sat i po vremena, koliko uobičajeno traje pranje veša, bilo je jedino vreme u kome je njegova majka mogla da završi kućne poslove i izdvoji nekoliko dragocenih minuta za sebe. Saznavši za dečakovu fasciniranost veš mašinom, rođaci i prijatelji počeli su majku da obaveštavaju kada će prati svoj veš, kako bi ugostili dečaka i nju donekle rasteretili 24-časovne brige. Iako je dečak u međuvremenu porastao, njegova fasciniranost veš mašinom nije prestala i on je počeo da ulazi u domove poznatih i nepoznatih ljudi svaki put kada bi čuo zvuk mašine za veš, tragajući za svojim objektom zabave. Slučaj je, međutim, hteo da mladić provali u kuću nepoznatih ljudi koji su, uplašeni za svoju bezbednost, pozvali policiju. A onda je sudbina još jednom umešala prste i u patrolu poslala policajca koji je u porodici imao autističnog rođaka... Umesto u sudu, ovaj slučaj je završio u Centru za socijalni rad, čiji su stručnjaci procenili da mladiću treba dati šansu da svoju fasciniranost veš mašinom pretvori u životno zanimanje. Danas ovaj autistični mladić radi u jednoj perionici veša u Velikoj Britaniji, u kojoj je naučio kako da razvrstava veš po boji i vrsti materijala, koristi prašak i omekšivač za veš i različito rublje pere u različitim programima.
Ovo je priča koju vrlo rado priča Snežana Lazarević iz Inicijative za prava osoba sa mentalnim invaliditetom (MDRI), kada želi da ilustruje adekvatan odnos društva prema osobama sa psihičkim smetnjama, kojima zakon takođe garantuje pravo na rad i zapošljavanje na onim poslovima koji odgovaraju njihovim preferencijama i sposobnostima. Međutim, ona dodaje da je zapošljavanje osoba sa mentalnim invaliditetom još uvek tabu tema u našem društvu, odnosno da u široj javnosti i poslovnoj zajednici ne postoji dovoljno razvijena svest da osobe sa mentalnim invaliditetom imaju pravo da rade i budu plaćene za taj rad.
– Kada bi ovaj mladić pokušao da se zaposli u Srbiji, uobičajeni scenario podrazumevao bi da on donese svoju dijagnozu komisiji za procenu radnih sposobnosti. Zakon predviđa da na osnovu mišljenja komisije koja vrši procenu, Nacionalna služba za zapošljavanje donese rešenje kojim se osobe sa invaliditetom svrstavaju u jednu od četiri kategorije, označene brojevima od nula do tri. Ukoliko osoba sa invaliditetom bude svrstana u treću grupu, to znači da ona „ne može da se zaposli ni pod opštim, ni pod posebnim uslovima”, čime se ona suštinski lišava mogućnosti da radi. Upravo su osobe sa mentalnim invaliditetom one koje najčešće budu svrstane u ovu grupu – objašnjava naša sagovornica.

Zapošljavanje osoba sa mentalnim ili fizičkim hendikepom dodatno komplikuje činjenica da oni obično idu u specijalne srednje škole koje đake najčešće obrazuju za zanimanja koja više ne postoje na tržištu rada, kao što je posao knjigovesca, daktilografa, telegrafiste ili operatora na telefonskoj centrali. Sa druge strane, poslodavci radije plaćaju „penale” nego što zapošljavaju osobe sa mentalnim invaliditetom, pre svega zbog toga što ne znaju koji bi posao one mogle da obavljaju.
Zbog toga je Inicijativa za prava osoba sa mentalnim invaliditetom ostvarila saradnju sa partnerskom organizacijom „Naša kuća” – udruženjem roditelja koje je, pored dnevnog boravka za mlade sa smetnjama u razvoju, osnovalo i socijalno udruženje u kome se zapošljavaju ove osobe. U okviru ovog udruženja postoje i savetnici za zapošljavanje koji posreduju između mladih osoba sa mentalnim smetnjama i poslodavaca.
– Da bi mogli da rade, mladima je potrebna podrška: neko ko će proceniti koji posao su oni u stanju da obavljaju, a potom ih uvesti u posao i biti uz njih dok ne steknu samostalnost u radu. Na taj način, oni pomažu i poslodavcima koji ne moraju da angažuju svoje zaposlene da pomažu osobama sa invaliditetom. Kroz pilot-projekat organizacije „Naša kuća” i podršku UNDP-a, do sada je oformljena mreža od 16 savetnika u celoj Srbiji – kaže Snežana Lazarević.
Anica Spasov iz organizacije „Naša kuća” sa ponosom ističe da je preko ove organizacije zaposleno 19 mladih osoba. Oni danas rade kao pomoćni radnici u kuhinjama, kao sobari u hotelima, kao sorteri robe u prodavnicima ili u proizvodnji papira.
– Naš projekat „preskače” sve probleme sa neadekvatnim obrazovanjem koje ne prati potrebe privrede i oskudnom ponudom radnih mesta, jer naši savetnici za zapošljavanje traže adekvatno radno mesto u firmi za osobe sa mentalnim smetnjama. Oni prvo procenjuju mogućnosti same osobe i potrebe poslodavca, a potom zajedno kreiraju radno mesto, a radnik je na obuci sve dok ne usavrši svoj posao. Amerikanci od 1976. primenjuju taj model zapošljavanja uz podršku, a sve osobe sa mentalnim smetnjama koje su u stanju da rade duže od dva tri sata, zaposlene su ili u okviru socijalnih preduzeća ili na otvorenom tržištu – objašnjava naša sagovornica.

U bolesti postajemo psihološki ranjivi
Kada je dr Milan Jovanović Batut, jedan od osnivača Medicinskog fakulteta u Beogradu, davne 1880. godine pokrenuo časopis „Zdravlje” kako bi običnom narodu davao medicinske savete i motivisao ga da se leči kod lekara, a ne kod nadrilekara i šarlatana, verovatno nije mogao ni da pretpostavi da će 142 godine kasnije u Srbiji jedan od mnogobrojnih nadrilekara, koji je godinama ljude „lečio” od zloćudnih tumora čudotvornim sokovima, konačno biti saslušan u tužilaštvu i da će pacijent preminuti zbog lomljenja prvog vratnog pršljena nakon tretmana kod kiropraktičara u neregistrovanoj ordinaciji. Da je doživeo pandemiju virusa korona, verovatno bi bio šokiran činjenicom da mnogi pacijenti na svoju ruku uzimaju lek koji se u veterini koristi za lečenje glista i parazita i u nozdrve stavljaju „Pavlovićevu mast”. I bio bi poražen podatkom da je čak 90 majki odbilo testiranje svoje novorođene dece na spinalnu mišićnu atrofiju, bolest koja se završava smrću ili trajnim invaliditetom dece.
Nažalost, stiče se utisak da mnogi i dalje kao da žive u 19. veku i bojažljivo koriste „usluge” medicine iz 21. veka. Umesto lekova, koriste pomoćna lekovita sredstva, kucaju na vrata travara umesto doktora i apotekara, leče se na svoju ruku i uz pomoć saveta komšinice sa prvog sprata, a za pomoć se pre obraćaju lajfkouču koji „leči” pozitivnim mislima nego psihologu ili psihijatru. Usluge interneta koriste kada dijagnozu za svoje boljke traže kod „dr Gugla”, a terapiju kod „primarijusa Jahua”.
Ana Vlajković, psiholog i psihoterapeut, objašnjava da u kriznim vremenima ljudi gube poverenje u institucije i zdravstveni sistem, pa se okreću narodnim lekarima i prirodnim načinima lečenja. S druge strane su ljudi koji se leče od ozbiljnih bolesti i koji više ne mogu da podnesu bolove i agresivnu terapiju, pa se okreću bezbolnijim i lakšim rešenjima i osobama na koje ne bi ni pomislili da su zdravi – travarima, vračarama i nadrilekarima.
„U prirodi je čoveka težnja da izbegne bol i ako nam neko ponudi opciju lečenja koja ne podrazumeva psihofizičku patnju, često nećemo pitati koliko košta. Hemoterapija je agresivna, a zračenje je bolno i ostavlja brojne posledice, pa ne treba osuđivati onkološke bolesnike koji su odlučili da prekinu lečenje kod lekara i nastave ga kod nadrilekara. Mi ne znamo kako ćemo reagovati ako nas život suoči s teškom dijagnozom, ali možemo da pretpostavimo kako će se neko ponašati kao pacijent na osnovu toga kako je u prethodnim životnim situacijama reagovao na stres – da li je tražio prečice i išao linijom manjeg otpora ili se direktno suočavao s problemom. Čak i visokoobrazovane osobe mogu da poveruju u obećanje da će magični štapić rešiti problem za dva ili tri meseca jer u bolesti postajemo psihološki ranjiviji i često regresiramo na mentalni stadijum deteta koje ne želi da trpi bol”, objašnjava naša sagovornica. Nadrilekari na tome profitiraju, a za pacijenta se stvari često završavaju fatalno.
„Još nas je otac psihoanalize učio da u životu postoje dva principa – zadovoljstva i realnosti. Kao dete, mi se rukovodimo samo principom zadovoljstva i njemu se prirodno vraćamo u teškim životnim situacijama, kada tražimo najbezbolnije rešenje za problematičnu situaciju. Nažalost, to rešenje je obično pogrešno, veoma bolno i potencijalno opasno. I konačno, ne smemo zanemariti faktor opšteg obrazovanja i kulture – veća je verovatnoća da će manje obrazovane osobe pre zatražiti pomoć od nadrilekara, travara ili kostolomca nego od lekara. Osim toga, mnogim osobama koje žive u ruralnim krajevima i udaljenim mestima nisu dostupne usluge moderne medicine ili moraju kilometrima da putuju do prvog lekara. Da nije bilo ’pokretnih mamograma’ koji su obilazili Srbiju, kod mnogih žena ne bi bio otkriven i izlečen tumor dojke – one bi verovatno umrle pre nego što bi stigle do lekara”, tužno konstatuje naša sagovornica.
Ona, međutim, skreće pažnju na činjenicu da se u medijima često daje prostor samozvanim stručnjacima i „influenserima” da govore protiv zvanične medicine, pa ne treba da čudi što raste sumnjičavost prema belim mantilima.
„Ako imamo naučne dokaze da vakcine deluju i da testiranje otkriva bolest u ranoj fazi i sprečava njene fatalne posledice, a u medijima promovišete pevačice i spisateljice koje neće da vakcinišu svoju decu protiv bolesti koje se mogu efikasno sprečiti, ne treba da iznenađuje što neke majke odbijaju testiranje novorođenih beba na SMA, sa objašnjenjem da se plaše uzimanja genetskog materijala”, zaključuje Ana Vlajković.

Umesto leka tražimo čarobni štapić
Neizlečiva bolest, razne vrste bolova i želja za lepšim izgledom samo su neki od razloga zbog kojih se građani Srbije sve više okreću nadrilekarima i traže pomoć od ljudi koji nemaju nikakve veze s medicinom. Problem nije samo u tome što pacijenti neće moći da izleče teška oboljenja mešavinom čajeva ili bioenergijom već i što često gube dragoceno vreme u traganju za „prirodnim” lečenjem, pa kada na kraju dođu u ordinaciju lekara, utvrdi se da se nalaze u poodmaklim stadijumima oboljenja, kada neke metode lečenja nije moguće primeniti. Nadrilekarstvo spada u krivično delo, pa se smatra da će se onaj ko se bez odgovarajuće stručne spreme bavi lečenjem ili pružanjem drugih medicinskih usluga kazniti novčanom kaznom ili zatvorom do tri godine, što se odnosi na osobe koje se bez odgovarajućeg obrazovanja bave spravljanjem ili izdavanjem lekova. Ipak, u praksi mali broj slučajeva zbog toga završi na sudu.
Postavlja se pitanje zašto neki građani više veruju nadrilekarima nego pravim lekarima, ljudima koji su položili Hipokratovu zakletvu.
Dr Mirsad Đerlek, državni sekretar Ministarstva zdravlja, kaže za „Politiku” da su nadrilekari mnogo ubedljiviji i napadniji od pravih lekara i da im ljudi naivno veruju.
– Njihov bezobrazluk i lažni autoritet koji promovišu prilikom reklamiranja su ubedljivi, pa ljudi koji se hvataju za slamku pomisle da je to prava osoba koja može da im pomogne. Kada neko želi da privuče ljude i da im uzme novac, a pritom zna da nije stručan, upotrebljava mnogo više načina da ubedi građane da dođu kod njega, za razliku od lekara koji pacijentima objasni šta je bolest i kako se ona leči – ističe dr Đerlek.
Glavna karakteristika nadrilekara, po njegovom mišljenju, jeste ta što se oni promovišu kao „stručnjaci” koji mogu da leče sve – od malog prsta na nozi do temena na glavi, za razliku od lekara koji pacijente leče u okviru svojih specijalnosti.
– Kada je čovek bolestan, on ima samo jednu želju – da ozdravi. U toj velikoj želji on ponekad izgubi kritičnost, pa podlegne lažnom nastupu nadrilekara i završi kod njega na „terapiji”. Ljudi tada govore: „Ma hajde da probam, ne mogu ništa da izgubim.” A ne shvataju da to ponekad može da bude opasno jer je reč o igranju sa zdravljem. Da bi neko lečio pacijenta, on uči 24 godine i prolazi kroz ozbiljnu školu koja obuhvata fakultet, specijalizaciju i supspecijalizaciju, a ne samo primenu čajeva i masaže – dodaje dr Đerlek.
U praksi često nadrljaju osobe koje idu na ulepšavanje kod navodnih stručnjaka, koji se dosta reklamiraju i nude povoljnije cene usluga u odnosu na lekare u registrovanim klinikama. Profesor dr Marijan Novaković, predsednik Republičke stručne komisije za plastičnu hirurgiju Ministarstva zdravlja, objašnjava za naš list da je narod nedovoljno medicinski obrazovan, a u nekim stvarima i primitivan.

– Ljudi nekada više veruju praznoverjima nego nama. Na primer, neki će radije poslušati savet poznanika da ne treba da otklone sumnjivi mladež, koji može biti melanom, jer vlada mišljenje da mladeže ne treba dirati. Takođe, ljudi mnogo vole razne vrste akcija, pa tako i raznih medicinskih usluga. To zloupotrebljavaju nadrilekari i neuki doktori. To se posebno može videti u antiejdžing medicini. Imao sam slučaj da je dete iz doktorske porodice otišlo na jedan tretman kod medicinski neobrazovane osobe i da su posledice bile strašne. Ispostavilo se da je ta osoba koja je radila „ulepšavanje” usana filerima dizajner, a ne medicinar. U Srbiji postoje zakoni i pravilnici koji regulišu i ovu i druge oblasti medicine i tačno se zna ko čime sme da se bavi, ali se to nekada ne poštuje. Samo u zdravstvenim ustanovama se mogu obavljati medicinske procedure, a ne u podrumima, pored bazena i slično – napominje dr Novaković.
Najveći problem je, smatra profesor dr Zoran Radovanović, bivši predsednik Etičkog komiteta Srpskog lekarskog društva, što postoji nepoverenje građana u zdravstveni sistem i lekare, a nekada i nedostupnost zdravstvene službe. Pomama za nadrilekarima i čarobnim lekovima naglo je porasla devedesetih godina prošlog veka.
– Dešava se da lekar iskreno kaže pacijentu, recimo, u slučaju poodmaklog karcinoma, da nema šansi za izlečenjem, pa se onda traži pomoć čudotvoraca koji sve obećavaju. Problem je kada i neki lekari govore gluposti, poput trenutno aktuelne priče o lečenju i povratku Teslinog broda koji može pomoći. Ljudi vole takve priče. Mašta doseže daleko. Osobe koje nisu stručne i uzimaju pare za razne terapije i tretmane moraju da budu bezočne i bez empatije da bi se time bavile. Njima nije važno što će nekoga uništiti. Obično su elokventni i veoma ubedljivi – navodi dr Radovanović.
Brojne predrasude postoje i kada je reč o ginekologiji, pa se ima mišljenja da trudnice ne treba da idu kod lekara jer će „priroda” sve uraditi sama…
– Uvek smo razmišljali i nadali se da će 21. vek biti vek nauke i velikih naučnih dostignuća. Jednim delom ovo je ostvareno i nauka je napravila velike korake. Kosmos je osvojen, mnogi karcinomi se uspešno leče, genetske terapije menjaju svet, ali je i dalje veliki broj ljudi još uplašen od nauke koju ne razume i spas traži u bioenergetičarima, šamanima i samoproglašenim doktorima koji leče sve. Nedostatak znanja, očaj zbog bolesti i ideje prevaranata koji su spremni na sve da bi zaradili na tuđoj nesreći čine jedan neraskidivi krug koji možemo prekinuti samo stalnim radom na obrazovanju i edukaciji ljudi – smatra dr Mima Fazlagić, ginekolog.
Prema rečima primarijusa dr Dragane Trifunović Balanović, predsednice Sekcije opšte medicine Srpskog lekarskog društva, njeno dugogodišnje iskustvo pokazuje da mnogi lekari koriste terminologiju koju pacijenti ne razumeju i daju naredbe u smislu „ti moraš to da uradiš”, što ljudi ne vole, dok su im nadrilekari „bliski”, govore im razumljive termine uprošćenim jezikom i nude im tajne formule u vidu čajeva i preparata.
– Mislim da je najveći problem u lošoj komunikaciji na relaciji lekar–pacijent, nedostatku poverenja, kao i ograničenom vremenu koje imamo za pacijente. Nadrilekari imaju dosta vremena da im se posvete, razgovaraju s njima, a ujedno se reklamiraju, što je nama zabranjeno. Ne mogu da odgonetnem da li neki efekat placeba tu ima presudnu ulogu jer naš narod želi da veruje u nešto posebno i tradicionalno. I obrazovani i svestrani ljudi nekada vole da odu kod vračare, da im neko pogleda u karte ili u talog u šoljici kafe. Dodatni problem je što pacijenti teško stižu do specijalista, recimo, endokrinologa ili gastroenterologa, čiji su pregledi skupi u privatnom sektoru, pa zato poverenje ukazuju nadrilekarima koji su slatkorečivi i jeftiniji. Ključno je da lekari ne osuđuju pacijente ako im kažu, na primer, da su išli kod nekog travara jer će otići i više se neće vratiti kod njih. Moraju lepo da im objasne da je ključno pravilo medicine da se ne naškodi i da je bitno primenjivati medicinu zasnovanu na dokazima. Moramo da im objasnimo da nisu svi čajevi dobri za sve, da neke mešavine, recimo, mogu da izazovu hipertenzivnu krizu – smatra dr Trifunović Balanović. Antrfile
Status alternativne medicine
Bitno je i razdvojiti alternativnu medicinu, kojom se bave lekari koji su dobili dozvole za rad, od nadrilekara. Neke grane alternativne medicine su izjednačene s konvencionalnom 2006. godine. Po zakonu, one se moraju primenjivati samo u zdravstvenoj ustanovi. To su akupunktura, kvantna medicina, homeopatija, tradicionalna kineska medicina, ajurveda, hiropraksa, osteopatija, metodi očuvanja i unapređenja zdravlja, aromaterapija, reiki, antropozofska medicina, ći gong, joga, taj či čuan vežbe u medicinske svrhe.

Srpski inženjeri šalju mini-satelit u svemir
Novosadski stručnjaci za svemirski inženjering, odnosno satelite, telekomunikacije i raketnu tehniku, iz Komiteta za svemirski razvoj Srbije (CSPD) s kolegama iz Bosne i Hercegovine, Crne Gore, Hrvatske i Severne Makedonije do kraja godine lansiraće u svemir zajednički satelit. Višegodišnja regionalna težnja za udruživanjem pomenutih stručnjaka iz bivših jugoslovenskih republika konačno je realizovana zahvaljujući podršci indijskih partnera (Indian Technology Congress Association – ITCA) 27. juna osnivanjem Svemirske asocijacije jugoistočne Evrope (SESA), koja je već 10. jula definisala i počela da sprovodi svoju strategiju, uključujući i lansiranje mini-satelita. Sem inženjera iz Srbije, udruženje čine Centar za edukaciju i robotiku, inovacije i tehnologiju (CERIT) iz Mostara, „Montenegro space Research” iz Podgorice, „Adriatic Aerospace Association” iz Zagreba i Centar za inovacije i tehnološki razvoj (NAVIA) iz Skoplja, kao i istaknuti pojedinci iz navedenih zemalja. Kako za naš list kaže Dušan Radosavljević, direktor Komiteta za svemirski razvoj Srbije, cilj im je da unaprede kapacitete i ljudske resurse u svemirskom inženjeringu u čitavom regionu, za opšte dobro, koje uključuje i obrazovanje osnovaca, srednjoškolaca i studenata u toj oblasti, kao i organizaciju raketnih takmičenja za njih.
 
Prvi minijaturni satelit na kome trenutno rade biće veličine deset kubnih centimetara i prave ga u Indiji, koja će ga i lansirati s još 74 satelita, u sklopu proslave 75 godina nezavisnosti. Ivana Radoičić, član CSPD-a, kaže da javnost obično ima predstavu da su sateliti veliki, što važi za rakete i svemirske stanice, a ne i za njih.
– Postoje standardi kako se prave sateliti i ovaj na kome rade naši stručnjaci je po njima. Minijaturni su, veličina im je pre nekoliko godina sa 20 kubnih centimetara smanjena na 10, lete u niskoj orbiti, najčešće prikupljaju informacije koje se odnose na klimu i šalju ih na zemlju – pojašnjava Radoičićeva.
Do sada su, ističe direktor Radosavljević, sve države-članice radile samostalno, ali su shvatili da zajedno mogu mnogo više da postignu za kraće vreme, da pojedinačna postignuća nisu dovoljno brza, kako bi građani regiona što pre osetili benefite saradnje i upotrebe svemirske tehnologije.
– Satelit koji lansiramo može da se koristi za nadzor bujičnih reka i nivoa nadzemnih voda, uočavanje požara, promene u temperaturi zemljišta i praćenje kretanja komaraca. Naša inicijativa o udruživanju u međunarodnim krugovima naišla je na ozbiljno odobravanje. Satelit će nositi logo SESA, a sve članice aktivno rade na priključivanju projektima koje je svaka pojedinačno počela. Sa srpske strane, najvažniji projekat se odnosi na satelitski monitoring površinskih voda, poput velikih bujičnih tokova, Nere, Tamiša, Ibra, Jadra... – pojašnjava direktor Radoičić.
Dodaje da hrvatska organizacija ima blisku saradnju s evropskom svemirskom agencijom ESA, kao i s Kineskom nacionalnom svemirskom administracijom. Crnogorska organizacija sjajno sarađuje sa stručnjacima iz ove oblasti iz Velike Britanije. CERIT iz BiH sa Turskom, dok je makedonska NAVIA visoko pozicionirana u razvoju tehnologije za dronove.
– Mnogi od članova iz svih zemalja nekadašnje Jugoslavije imaju dugotrajne naučne i lične kontakte s istaknutim pojedincima u svetskoj svemirskoj istraživačkoj i praktičarskoj zajednici i te veze pomoći će novouspostavljenoj asocijaciji jugoistočne Evrope da brže i lakše korakne u svemir – ističe Radoičić i dodaje da je jedan od najvažnijih koraka na putu do vasione obrazovanje novih generacija.
Zato Komitet za svemirski razvoj Srbije godinama s inostranim partnerima razvija sistem obučavanja školaraca i studenata osnovama raketnog modelovanja i izrade malih satelita. Oni u pojedinim osnovnim i srednjim školama već nekoliko godina uče da sklapaju mini-satelite, prema programu „CanSat”. Takođe ih opremaju svim podsistemima koje imaju i pravi veliki sateliti, lansiraju ih na nekoliko stotina metara i očitavaju telemetrijske podatke koje sateliti šalju prilikom spuštanja padobranom. Tako uče kako sateliti rade, koji sve podaci mogu iz njih da se dobiju i, što je najvažnije, učenici i studenti kroz ovaj svemirski interdisciplinarni program na praktičan način primenjuju ranije stečena fundamentalna znanja i bave se STEM oblastima, koje obuhvataju nauku, tehnologiju, inženjering i matematiku.
– Ovaj program primenjivan u Srbiji sada je deo zajedničkog nasleđa SESA, pa će se po njegovim postavkama od predstojeće školske godine obučavati osnovci, srednjoškolci i studenti i u Hrvatskoj, Crnoj Gori, BiH, Severnoj Makedoniji i Sloveniji, ali po pravilima koje će republike samostalno definisati u skladu sa svojim potrebama. U međuvremenu, sve republike zajedno će učestvovati u finalu svetskog „CanSat”, Raketnog šampionata od 25. do 27. septembra u Novom Sadu – najavljuje Ivana Radoičić.
Đaci i studenti imaće koristi i od postavljanja zemaljskih stanica, odnosno antena širom država bivše Jugoslavije, namenjenih za komunikaciju sa satelitima. Ovaj projekat trenutno je u toku i trebalo bi da ga okončaju krajem godine, a uvertira je za treću i najveću aktivnost: slanje zajedničkog satelita SESA u svemir. Pomenute antene nisu samo za tu jednokratnu upotrebu, već će komunicirati i sa već postojećim satelitima, ali biti korišćene i za obrazovanje učenika i studenata.
– Na ovaj način region će konačno biti pokriven antenama za prijem signala iz svemira, a zemaljske stanice stavljene na raspolaganje i drugim zemljama na planeti jer naš prostor ima sjajnu poziciju u odnosu na prelet satelita – pojašnjava Radoičićeva.

Internet je postao bojno polje
Vršnjačko nasilje na internetu, trgovci belim robljem, organima, drogom, sekte, smrtonosni izazovi – opasnosti su s kojima se mogu susresti deca u svojoj sobi dok surfuju internetom. Pred roditelje je postavljen težak zadatak: Kako da u eri digitalne revolucije deci omoguće korišćenje tehnologije, a da ona istovremeno bude i bezbedna? Ako se tome doda tehnološko-generacijski jaz između roditelja i dece, situacija izgleda skoro beznadežno. Katarina Jonev Ćiraković, stručnjak za bezbednost na internetu, kaže da se često susreće s roditeljima koji smatraju da eksperti koji govore o bezbednosti dece na internetu bespotrebno dižu paniku.
– Veliki je broj i onih mama i tata koji se vode neopravdanom logikom „neće to baš nama da se desi”. A opasnosti na internetu su stvarne i opipljive. Podaci pokazuju da je digitalnom nasilju izloženo svako treće dete. Izazovi na „Tiktoku” odneli su više od 100 dečjih života širom sveta. Na „Telegramu” je postojala grupa u okviru koje se objavljivala osvetnička pornografija. Internet je postao bojno polje. Dolaze nam generacije dece koje su izložene negativnim sadržajima i retorikom, antivrednostima, a kako u sve mlađoj dobi staju pred ekrane, postaju apatična – priča za „Politiku” Katarina Jonev Ćiraković.
Nijedna aplikacija čiji je cilj zaštita dece na internetu, tvrdi naša sagovornica, ne može biti apsolutna zaštita. One su tu da ograniče vreme korišćenja interneta, da onemoguće instaliranje igrica ili društvenih mreža koje su namenjene za stari uzrast, ali negativan sadržaj će naći načina da dođe do deteta kroz druge platforme. Ono što je najefikasnije je uspostavljanje poverenja između dece i roditelja.
– Mnoga deca kada upadnu u nevolje na internetu plaše se da to prijave roditeljima i, misleći da će tako da izbegnu kaznu, odlučuju se na ćutnju. Nije retkost i da, trpeći digitalno nasilje, počinju da se samopovređuju, povlače se u sebe, a neki se čak odlučuju na samoubistvo. Zato roditelji moraju da osluškuju svoje dete, prate njihovo ponašanje, trude se da kod dece razvijaju kritičko mišljenja i izgrade samopouzdanje, ali ponajviše međusobno poverenje – ističe Katarina Jonev Ćiraković, autor knjige „Bezbednost dece na internetu – vodič za roditelje”.
A u Silicijumskoj dolini, rodnom mestu najvećih tehnoloških kompanija, postoje škole u kojima nema ni kompjutera ni mobilnih telefona. I u njih svoju decu upisuju zaposleni iz „Gugla”, „Epla”, „Jahua”… Dok nekima ovo zvuči kao hir kalifornijskih bogataša, za druge je jasno upozorenje da digitalne tehnologije štete razvoju dece. Upravo glavni ljudi ovih kompanija najbolje poznaju posledice proizvoda koje nam serviraju svakog dana, kaže za naš list Jelena Holcer, psiholog i osnivač Škole za roditelje.
– Zato su za svoju decu napravili škole gde je učenicima mlađim od 12 godina zabranjeno korišćenje mobilnih telefona i računara. Radi se po Valdorf principu, koji podrazumeva intelektualni, praktični i kreativni razvoj deteta. Podstiče se umetničko izražavanje i praktični rad, na primer rad u bašti s biljkama, jer dete tada uči na iskustveni način. Zahvaljujući tome, prema informacijama ima drugačiji odnos, bolje ih razume i duže pamti – objašnjava Jelena Holcer.
Naša sagovornica dodaje da zdravo digitalno roditeljstvo nije mit i da je osnova u upoznavanju roditelja s digitalnim svetovima njihove dece. Gde je granica između zdravog i nezdravog korišćenja interneta?
– Kada dopustite detetu korišćenja interneta, fokusirani na sadržaj i kontrolu vremena, omogućujete mu odrastanje uz najbolje što internet može da mu ponudi. Problemi, međutim, nastaju kada deca internet koriste kao jedini način zabave, jedini način komunikacije, jedini način igre... Posebno je rizično ako detetu ponudite televizor, kompjuter, smart telefon pre šeste godine, jer je rana stimulacija izuzetno važan period razvoja. Tada govorimo o nezdravom digitalnom roditeljstvu. Idealno je da digitalno odrastanje bude dopuna detinjstvu, a ne jedini i najvažniji deo odrastanja – ističe Jelena Holcer.
Besplatan kurs za roditelje
„Krojačeva škola” i Fond za otvoreno društvo omogućili su zainteresovanim roditeljima besplatnu edukaciju o bezbednosti dece na internetu kroz paket onlajn kurseva. Predavači ovih kurseva su pedagozi, eksperti za zaštitu dece na internetu i eksperti za inovacije u obrazovanju.
– Program digitalnog roditeljstva upoznaje mame i tate sa osnovnim terminima digitalnog jezika njihove dece. Istovremeno, ohrabruje ih da se ne drže po strani zato što ovaj jezik ne poznaju dovoljno. Činjenica je da digitalnu revoluciju ne možemo sprečiti. Ona ima svoje prednosti, a naš, roditeljski zadatak je da je upoznamo. U ovom programu osvešćujemo vrednosti koje mi detetu pokazujemo i učimo o važnosti praćenja deteta kroz njegova interesovanja. Na primer, znate li koje igrice vaše dete igra? Zašto baš te? S kime se druži onlajn? Poznaje li te osobe i uživo? Kada kroz osvešćivanje razmišljamo o svojoj aktivnoj roditeljskoj ulozi, onda činimo najbolje i za razvoj te uloge, ali još više za dobar odnos s decom – objašnjava Jelena Holcer šta pruža kurs „Digitalno roditeljstvo”.
Svi zainteresovani mogu da se upišu na kurs putem sajta „Krojačeva škola”.

Srbija je ponosna na svoju istoriju i svoje borce
Mišar – Više od dva veka prošlo je od čuvenog Boja na Mišaru, kada su srpski ustanici, predvođeni Karađorđem Petrovićem, porazili tursku vojsku, pod vođstvom Sulejemana Paše Skopljaka, a Šapčani i svi oni koji kroz Mišar prolaze u kolektivnoj svesti neguju sećanje na te dana kada se ovde borilo za slobodu posle vekovnog ropstva. Čuvena bitka kao da se urezala u gen naroda, zarad čije slobode je vojevana.
I ove godine u spomen na Karađorđa i mišarske junake održan je pomen ratnicima i svečana ceremonija. Ispred spomenika, visokog obeliska na čijem vrhu se nalazi dvoglavi orao raširenih krila, vence su položili Miodrag Kapor, državni sekretar u Ministarstvu za rad, zapošljavanje, boračka i socijalna pitanja, predstavnici Vojske Srbije, Mačvanskog okruga, gradonačelnik Šapca Aleksandar Pajić, predstavnici udruženja boraca.
– Srbija se više ne stidi svoje istorije, svojih boraca. Ona je ponosna na svoju istoriju i to pokazuje kroz realizaciju državnog programa negovanja tradicije oslobodilačkih ratova – kazao je Miodrag Kapor, državni sekretar u Ministarstvu rada, i dodao da je Mišar jedno od najvažnijih mesta u našoj istoriji.
Negovanja sećanja i osećaja za prošlost, izvesno je, biće i ubuduće. Ministarstvo kulture i informisanja Republike Srbije pomoglo je grad Šabac u obnovi Doma kulture u ovom istorijskom mestu i kroz projekat „Mišar – prošlost, sadašnjost, budućnost”, po konkursu „Gradovi u fokusu 2021”, opredelilo petnaest miliona dinara za rekonstrukciju ovog kulturnog zdanja koje se prostire na 1.000 kvadratnih metara. Iz sopstvenog budžeta grad Šabac obezbedio je još trinaest miliona dinara.
– Završena je prva faza rekonstrukcije doma, koja je obuhvatila adaptaciju krova i svih prostorija zdanja. Ono što sledi je izrada nove stalne muzejske postavke u Mišaru, koja će đačke posete ponovo vratiti u ovo istorijskom mesto – istakao je Aleksandar Pajić, gradonačelnik Šapca.
Boj na Mišaru odigrao se 13. avgusta 1806. godine. Zahvaljujući vojnoj strategiji vožda Karađorđa, utvrđenom šancu i gromovitoj konjici, Turci su pretrpeli težak poraz i velike gubitke na bojnom polju. Tada, prema izveštajima „Bečkih novina”, na Mišaru je poginulo 6.000 Turaka, a onda još toliko povlačeći se ka Drini, kroz mačvanska sela.
Odjek jedne od najslavnijih pobeda u Karađorđevoj ustaničkoj Srbiji i danas odzvanja kroz svojevrsni ponos, ovekovečen i kroz kulturnu zaostavštinu Srba. On se danas ogleda u stihovima narodne pesme „Boj na Mišaru”, opevane na guslama Filipa Višnjića; u slici Milića od Mačve na zidu galerije Spomen-muzeja u Mišaru, kao i delu „Boj na Mišaru” Paje Jovanovića, izloženom u Istorijskom muzeju u Topoli.
Svetlost veličanstvene srpske pobede čuvaju i stari hrastovi u obližnjem Trbušcu, ispod kojih je sveštenik Pantelija iz Urovaca, pod vedrim nebom, s drvenim krstom u ruci, pričestio ustanike, blagosiljao ih, a potom unapred održao opelo za one koji se iz boja neće vratiti.
Za Šabac i okolinu Mišar nije samo istorija – on je istorija s kojom se živi.

Bol zaleđena gotovo dve decenije
Na sredini goraždevačke crkve s leve i desne strane velikog raspeća stoje dve majke. Stoje nepomično i gledaju ispred sebe, u podnožje onog krsta, kao da su van sveta i vremena. Desno je Senka Jovović, kojoj je na reci Bistrici ubijen sin Ivan, a levo Gordana Dakić, čije je trinaestogodišnje dete, Panto, smrtno pogođeno na viru pre devetnaest godina.
Oko njih su porodice, unuci, rodbina i sve ono što bi njihov život trebalo da učini ispunjenim i srećnim, ali su one ovde osnovni nosioci bola i nesreće ovog kraja. Izgleda da se taj bol pretvorio u grč koji, gotovo dve decenije, zadržava istu muku, isto osećanje nepravde i nemoći, zadržava lice zaleđeno i nemo. Zato majke odavno ćute i ne govore ništa iako su sve oči parastosa okrenute prema njima. Senkina ruka je čvrsto stisnuta i neprestano pomera tri prsta, kao da okreće nevidljivu brojanicu i razgovara sa sinom Ivanom: podseća ga na obećanje koje joj je dao da neće ići na bistrički vir na kupanje. Uzalud! Život je bio jači i radost života dece iz geta odvela ga je tog dana na reku. „Majčino srce je znalo da je Ivan stradao”, rekla je pre desetak godina, sećajući se trenutka kad je čula rafale sa Bistrice.
„Čovek ne može da prihvati gubitak nikada, zato tuga ostaje u dubini duše sve do onoga dana dok se s njima ne budemo sreli. Ne u nekoj priči i imaginarnoj budućnosti, nego dok vi, roditelji njihovi, ne budete mogli ponovo da ih zagrlite, dok u tom nebeskom kolu zajedno ne zaigramo – nećemo moći da se utešimo. Zato je, na neki način, život prekinut – prekinut svima nama”, rekao je na besedi posle liturgije i parastosa vikarni episkop novobrdski Ilarion, izaslanik vladike raško-prizrenskog Teodosija. On je pomenuo postradalu decu iz Prebilovaca, Jasenovca i podsetio da se sila božja savršeno pokazuje u nemoći.
„Vaš opstanak ovde, možemo reći na stratištu, jeste jedna velika pobeda. I tu treba da ostanete dosledni vašem prizivu i vašim precima – da postojimo na mestu strašnom. Okupili smo se zbog dece koja su, u vremenu u kom je najveće zlo trijumfovalo, imala snage da se raduju životu. Pritisnuta uza zid, u nekom ćošku postojanja, ta deca (Ivan i Panto) nisu odustala od radosti, od igre. Nisu odustala od čuda da se na toj reci raduju. To je hrišćanska pobeda i pobeda jevanđelja”, zaključio je episkop Ilarion, iguman manastira Draganac.
U ovoj Crkvi Uspenja Presvete Bogorodice sve izgleda isto kao onog dana kada su ubijeni Panto i Ivan, malo toga se promenilo i u samom selu, tek nekoliko pomaka u infrastrukturi Goraždevca, najveće srpske sredine u ovom delu Metohije.
„Ja ne mogu da očekujem od ubica da pronađu ko nam je ubio decu. Uzdam se u našu državu”, kaže Milisav Dakić, otac ubijenog Panta.
Tog dana su teško ranjeni Dragana Srbljak, Đorđe Ugrenović, Marko Bogićević i Bogdan Bukumirić. Njihov tretman u pećkoj bolnici je bio katastrofalan. Na teške prostrelne rane Dragani i Đorđu stavljen je gips. Glas čestite službenice Ujedinjenih nacija Darije Šafranić doprineo je da se ranjena deca evakuišu i spasavaju.
„Nedelju dana pre nego što dođe ovaj dan i nedelju dana posle njega, svako ima potrebu da se povuče i da nađe svoj mir. Danas je sve isto, samo nema sirena i nije temperatura četrdeset. Mi čekamo da se počinioci pronađu i obnavljamo bol. Moja ćerka Dragana je punih pet godina čekala posao u Goraždevcu, a završila je fakultet. Za nju nije bilo mesta, pa je otišla”, kaže Mirjana Srbljak, majka ranjene devojčice.
Iako su obećali da će prevrnuti svaki kamen da pronađu ubice dece, predstavnici stranih misija koje su tada vršile vlast nisu praktično ništa uradili. Istraga je obustavljena. Juče se u Goraždevcu, na početku službe, pojavilo tek dvoje vojnika italijanskog Kfora.
Predstavnik vladine Kancelarije za Kosovo i Metohiju Boro Tajić pročitao je okupljenim meštanima pismo direktora Petra Petkovića.
„Demokratski svet je poražen pred ideologijom mržnje i terorizma. Danas treba ponoviti da je, pre devetnaest godina, kada je ovaj zločin izvršen, krivica bila na onima koji su pucali i onima koji su akciju osmislili i naredili. Danas je krivica i na onima koji ne rade ništa, ili rade sve da se ti počinioci ne pronađu”, poručio je Petković.
Liturgiji i pomenu su prisustvovale monahinje Pećke patrijaršije, jeromonah Petar Rojević iz Visokih Dečana, sveštenici pećki Dragan Radovanović i goraždevački Nenad Našpalić.
Cveće se polaže i kod spomenika u centru sela, a sve se završava na groblju gde je sahranjen Panto Dakić. Jedno dete iz njegove porodice stoji i želi da poslužuje slatkiše.
„Ti ličiš na Panta”, obraća mu se neko.
Ovde sve pomalo liči na dvoje dece i njihovu potrebu za prostim ljudskim oduškom, za rekom, igrom i slobodom.

Tiodorović: Među obolelima od kovida i deca do četiri godine
NIŠ- Pedijatri upozoravaju da među obolelima od koronavirusa ima i dece do četiri godine sa ozbiljnim problemima, rekao je epidemiolog Branislav Tiodorović i poručio da je za dobrobit ugroženih grupa od izuzetnog značaja da se svi građani pridržavaju preporučenih mera zaštite.
Tiodorović je ocenio da je epidemiološka situacija u zemlji nestabilna i da je broj zaraženih daleko veći od evidentiranog i naglasio da su najugroženiji stari i hronični bolesnici.
On je, govoreći za RTS, poručio da građani, iako novi soj daje lakšu kliničku sliku, moraju biti oprezni, kako bi se sačuvali životi rizičnih grupa i starijih članova njihovih porodica.
„Jedan preminuli od korone je mnogo, a kamo li 14 ili 15 koliko ih danas ima”, zaključio je Tiodorović, prenosi Tanjug.
On je naglasio da je ključno u ovom trenutku da svi koji nisu primili četvrtu dozu vakcine to i učine, ali i da se poštuju preporučene mere distance i nošenja maski u zatvorenom prostoru.
Kazao je da je zaražena većina građana koji dolaze sa odmora iz inostranstva, ali i da se virus širi jer je i sezona svadbi i letnjih festivala.
Na pitanje da li će od septembra doći do pooštravanja mera, doktor je kazao da se to u ovom trenutku ne zna i da se može desiti da se ovaj letnji talas spoji sa septembarskim.
„Svako mora da razmišlja o tome koliko je osetljiv, koliko je njegov imunitet ugrožen, da li može doći do pada imuniteta zbog postojećih bolesti, prema tome, mora biti vakcinisanih mnogo više”, poručio je Tiodorović.
    </div>
<div id="vreme">
Danas pretežno oblačno, mestimično pljuskovi, do 28 stepeni
U Srbiji će danas biti pretežno oblačno, mestimično sa kišom i lokalnim pljuskovima sa grmljavinom.
Posle podne u severnim i zapadnim krajevima, a do kraja dana u ostalim postepeni prestanak padavina i smanjenje oblačnosti.
Najniža temperatura od 14 do 18, najviša od 22 do 28 stepeni. Vetar slab i umeren zapadni i severozapadni, saopštio je Republički hidrometeorološki zavod.
U Beogradu pretežno oblačno, povremeno sa kišom i lokalnim pljuskovima sa grmljavinom. Posle podne postepeni prestanak padavina i smanjenje oblačnosti.
Najniža temperatura oko 17, a najviša oko 25 stepeni, prenosi Tanjug. Vetar slab zapadni i severozapadni.
U Srbiji promenljivo oblačno sutra i u utorak, a u brdsko-planinskim predelima mestimično sa kišom i lokalnim pljuskovima sa grmljavinom.
U sredu i četvrtak pretežno sunčano i veoma toplo. U petak na severu prolazno naoblačenje sa kišom i pljuskovima sa grmljavinom i padom temperature.
    </div>
    <div id="politika">
Haradinaj optužio Kurtija da je izdajnik
PRIŠTINA- Lider Alijanse za budućnost Kosova i bivši premijer Kosova Ramuš Haradinaj nazvao je prevarantom premijera Kosova Aljbina Kurtija i optužio da na sastanku koji će biti održan u Briselu 18. avgusta želi da postigne sporazum o nenapadanju sa Srbijom.On je na fejsbuku napisao da Kurti na sastanku u Briselu želi sporazum „o nenapadanju sa Srbijom”, pod nazivom sporazum o dobrim odnosima, koji je, prema njegovoj oceni „retrogradan”, prenosi Beta.
Premijer Kosova Aljbin Kurti i predsednik Srbije Aleksandar Vučić će se 18. avgusta susresti u Briselu na poziv visokog predstavnika EU za spoljnu politiku i bezbednost.

Petković: Brisel da zauzme odlučniji stav i spreči Kurtijev ratoborni pohod
Opredeljenje Beograda i predsednika Aleksandra Vučića za dijalog i rešavanje problema na Kosovu i Metohiji političkim i miroljubivim sredstvima nikada se nije dovodilo u pitanje, i zato je današnje saopštenje Evropske spoljnopolitičke službe (EEAS) potpuno promašeno, kao i niz prethodnih apela briselske administracije na „obe strane”, saopštio je danas direktor Kancelarije za Kosovo i Metohiju Petar Petković.„Činjenica da Aljbin Kurti i njegov ekstremistički režim čine šta im je volja jeste između ostalog i posledica nedelovanja EU u situacijama kada su oštre reakcije i mere protiv privremenih institucija samouprave u Prištini bile neophodne”, ukazao je Petković u saopštenju.
On je rekao da se EEAS nažalost, radije opredeljuje za besplodne apele na „obe strane”, koji su samo dolivanje ulja na vatru, ohrabrenje Kurtiju i podsticaj njegovim nastojanjima da destabilizuje prilike na Kosovu i Metohiji i u čitavom regionu.
Petković je ukazao da kao što „obe strane” nisu odgovorne za to što Prvi briselski sporazum gotovo deceniju nije sproveden, iako je njegov garant bila EU, tako ni za seriju provokacija Prištine i Kurtijeve pretnje silom ne mogu biti odgovorni i Beograd i Priština.„Umesto što praznom retorikom deli odgovornost između nasilnika i žrtve, a Srbi na Kosovu i Metohiji su nedvosmisleno žrtva agresivnog i šovinističkog delovanja Prištine, EEAS bi konačno morao da zauzme odlučniji stav i kaznenim merama spreči Kurtijev ratoborni pohod, jer će na kraju, ukoliko se situacija otrgne kontroli, odgovornost deliti ne Beograd, već oni koji su mogli da blagovremeno i preventivno deluju a nisu”, poručio je Petković.
On je istakao da Beograd čvrsto ostaje na putu miroljubive saradnje sa svima u regionu, pa i sa privremenim institucijama samouprave u Prištini, i odbija da prihvati bilo kakvu odgovornost za ničim izazvana gaženja elementarnih ljudskih prava i napade na bezbednost srpskog naroda u našoj južnoj pokrajini, saopšteno je iz Kancelarije za KiM.

Isti aršin važiće za sve poslanike
Početak saziva je pokazao šta od koga može da se očekuje. Skupštinska većina je pokazala da ume da razgovara sa svima i ponudi značajno više standarde – i demokratske, i parlamentarne – nego što su ikada postojali u našoj zemlji, kaže predsednik Narodne skupštine Srbije Vladimir Orlić. Ističe da u parlamentu ima prostora za svakog poslanika da iznese svoj stav, kao i da će on prema svima primenjivati isti aršin, u skladu s poslovnikom.
Rekli ste da ćete biti predsednik svima, ali da ćete braniti državnu politiku „jer je najbolja”. Da li to znači, kako neki tumače, da ćete sprečavati one koji tvrde da je „ova vlast uništila državu” da govore?
Narod je na izborima jasno rekao koga podržava, koju to politiku smatra najboljom i ko, u skladu s tim, treba da čini većinu u skupštini. Rekordna podrška predsedniku Aleksandru Vučiću i pobeda parlamentarne liste koju je on predvodio daje ubedljiv odgovor na sva ova pitanja. Što se tiče onih koji najgori odnos pokazuju prema svojoj državi – videlo se već da mogu da govore, to pitanje se danas ne postavlja. Govorili su na prvoj sednici i mimo dogovora koje smo postigli, niko ih u tome nije sprečavao, čak su sami tražili od predsedavajućih da sankcionišu svakog drugog ko ne govori po njihovom ukusu. Dobro je što narod može da vidi sve to, pa slobodno donese sud o svakom. U oceni naš narod ne greši nikad, ne možete ljude da prevarite. I baš zato odnos narodne podrške u Srbiji danas i jeste ovakav kakav imamo.
Opozicionari su priznali da ste tokom konsultacija bili „tolerantni i fer”, ali ne veruju da ćete „kreirati demokratsku atmosferu”, pozivaju se na javne nastupe u kojima, navode, niste birali reči za političke protivnike, govorili ste istovremeno s njima... Greše li?
Dobili su tretman kao što nikada opozicija nije imala u našoj skupštini, svesni su toga. Nisu uspeli ni da sakriju svoje oduševljenje što je tako. Znaju dobro i da ničemu sličnom opozicija u vreme kada su oni bili na vlasti nije mogla ni da se nada. Kao što znaju i u kakvoj smo atmosferi razgovarali tokom svih dana konsultacija, kada smo njihovim željama izašli u susret: od potpredsedničkih mesta, preko rukovodećih pozicija u radnim telima, do mesta u parlamentarnim delegacijama. Naše su reči uvek birane shodno prilici i sagovorniku – tako je bilo do sada, isto važi i danas. Razumeli su i to: da na drskost, neistine i uvrede ne treba da očekuju ćutanje, već uvek snažan odgovor ljudi koji brane politiku čiji su predstavnici, jer nam upravo ona čuva i podiže Srbiju. Povlačenja kada vam državu napadaju i narod vređaju nije bilo, niti će. Zato atmosfera o kojoj govore zavisi pre svega od njih. A što se vođenja sednica tiče, zna se: postoje jasna pravila, koja jednako važe za sve.
Nazvali su vas „treniranim oružjem u rukama naprednjaka”, biće toga i ubuduće, ni naprednjaci neće ostajati dužni, hoćete li moći da primenite isti aršin za sve, da parlament ne postane arena za razmenu uvreda ili, još gore, da jednima bude dozvoljeno sve, a drugima ništa?
U tome je poenta: što oni kojima je teško da se pomire s narodnom voljom i danas očekuju da njima bude dozvoljeno sve, a skupštinskoj većini ništa. Tako sigurno neće biti. Što se tiče uvreda: bilo bi dobro da se toga uzdrže, makar kada govore u skupštini, mada su već krenuli sa utrkivanjem ko će teže stvari da izgovori na račun Aleksandra Vučića, Srpske napredne stranke, skupštinske većine ili vlade koju tek treba da izaberemo. Sve rade isto kao što su i svih ovih godina. Bilo bi važno da se to promeni, ali – i to je na njima. Isti aršin ima da važi za sve.
Za dijalog je potrebno dvoje, kazali ste da s vaše strane postoji dobra volja, ali da ćete braniti dostojanstvo skupštine, kako ćete ga braniti i verujete li u dobru volju s druge strane?
Dostojanstvo skupštine se čuva u skladu s poslovnikom. Isključivo tako. Dobra volja većine je u konsultacijama pokazana na delu. Što se tiče dobre volje „druge strane”, do sada su se upadljivo trudili da pokažu kako to ne treba da očekujemo. Videćemo, možda im treba nešto više vremena. Prethodnih deset godina izgleda nije bilo dovoljno da razumeju da više nisu vlast, kao što ni Srbija nije više ona zemlja kojom su gospodarili, niti ima nameru da se u tu prošlost ikada više vraća...
Zašto ne verujete?
Ne verujem da je primer dobre volje ono što su ti ljudi proglasili za prototip „najboljeg”: zloupotreba od samog početka, vređanje države i naroda s mesta predsedavajućeg. Nema poštenja u tome da govorite kako država navodno nije demokratska i izbori navodno nisu slobodni, a sami ste glasali za konačne rezultate tih izbora i jedva dočekali da sedite u skupštini koja je formirana upravo po tim rezultatima. Niti kad narod proglašavate neznalicama samo zato što ne želi da glasa za vas. Ništa od toga ne smatram gestom dobre volje, baš kao ni uvrede na račun narodnih poslanika, a posebno nepristojno izražavanje o koleginici. Jednostrano oduzimanje reči i izricanje opomena čemu su oduševljeno aplaudirali – upravo su ono što treba da izbegnemo. Na kraju sam lično povukao sve te opomene, a oni koji su s njim na istoj listi izabrani uporno su glasali da Janković kao predsedavajući krši poslovnik, dok je skupštinska većina odbila da glasa za to i tako ga spasila sramote. Kao što vidite: naša shvatanja dobre prakse i dobre volje su bitno različita.
Teški su dani pred Srbijom, pritisaka je bilo i pre, ali rat u Ukrajini ih je učinio još agresivnijim zbog KiM i neuvođenja sankcija Rusiji, mislite li da je moguće pronaći neki konsenzus u parlamentu između vlasti i opozicije da bi se lakše branili državni i nacionalni interesi?
Bilo bi dobro, naravno, kada bi opšti konsenzus o najvažnijim pitanjima bio moguć. Ali vidite da on nije moguć ni unutar same opozicije: tu već postoje oštro sukobljene grupe, koje se međusobno utrkuju oko toga ko je veći Rus ili ko je više za NATO, čak i ne razmišljajući o interesima Srbije. Ima tu onih koji su otvoreno za takozvano nezavisno Kosovo, kao i onih kojima je vojni sukob bolji od dijaloga. A nama treba srpska politika, ona koja na prvom mestu štiti naše državne i nacionalne interese, čuva naš suverenitet, ali i mir za naš narod i stabilnost u državi. To i Srbija želi, za takvu politiku je glasala: nju će i da sprovodi skupštinska većina, a ostali – kako odluče.
Opozicione poslaničke grupe, u zavisnosti od politike koju zastupaju, već su najavile inicijative za otvaranje rasprava u skupštini o KiM, rezoluciji Evropskog parlamenta, hoće li ih biti i šta bi mogao biti njihov rezultat, osim oštrih polemika, možda neki zajednički dokument?
Ako je reč o sednicama, skupština ih je imala više prethodnih godina: na temu KiM, kao i na temu izveštaja evropskih institucija – tada su takođe imali poslaničke mandate ovi koji danas te teme „traže”, pa se nisu udostojili ni da se pojave. Toliko o iskrenosti. Predsednik Aleksandar Vučić je na sednice dolazio uvek kada ga skupština pozove, a klupe ovih koji „jedva čekaju da mu kažu šta misle” bile su – prazne. Nije to ni pitanje posebnih sednica: svaki narodni poslanik u skupštini ima prostor da govori o onome što smatra da je važno, ne treba mu nikakva posebna „inicijativa” za to. Ukoliko neki iz opozicije žele nešto više od toga, na primer bilo kakav zajednički stav – to podrazumeva dijalog s većinom i sposobnost da se dogovara. A to još uvek nisu savladali.
Posle izbora, iz Evropskog parlamenta je, kako su rekli, izražena spremnost da se dijalog započet pre izbora, uz njihovo posredovanje nastavi kako bi se, kažu, unapredio skupštinski rad, trebaju li nam posrednici za razgovor među nama ili možemo i sami da se dogovorimo?
Tu je opet reč o spremnosti da se vodi dijalog, za koju je pokazano da je na jednoj strani nesporno ima. Pre svega, lično je Aleksandar Vučić dolazio i u Narodnu skupštinu da razgovara direktno sa svima koji su to želeli. I sa parlamentarnim i sa vanparlamentarnim strankama, bez razlike, pokazao je da ume i može da sasluša svakog. I mi u skupštini smo organizovali međusobne razgovore, mnogo puta. Neki su hteli da razgovaraju isključivo uz prisustvo EP, pa posle bojkotovali i dijalog, i nas, a i taj EP. Ipak, treba uvek imati vere da može bolje. Stabilnost znači dijalog i institucije, a ne ulicu, nasilje, blokade puteva, cepanje državnih zastava i ugrožavanje drugih ljudi. Svakome razboritom je jasno koliko je ono prvo bolje.
U SNS-ovom spotu „ubeđivanja” predsednika Aleksandra Vučića da ostane na čelu stranke, jedan ste od glavnih aktera, verujete li da ćete ga ubediti?
To je želja apsolutno svih u SNS-u i mi to otvoreno govorimo svuda. Aleksandar Vučić je ne samo najzaslužniji za to što je danas SNS ubedljivo najjača i najvažnija stranka, što je postala političko jezgro srpskog naroda i centralna državotvorna snaga – s njim je naša stranka, baš kao i sama Srbija, naučila da pobeđuje. Naučili smo da sebi postavljamo samo najviše ciljeve. I da ih dostižemo. Da nismo ništa lošiji od drugih, već umemo da se takmičimo i budemo uspešni. Cela stranka je ponosna na svog predsednika, isto misli i oseća i ubedljiva većina u našem narodu. Ne samo da SNS nema boljeg, niti bilo koja druga stranka – Srbija nema boljeg. A svi mi, naravno, želimo – da nas vodi najbolji. I zbog naše stranke, i zbog Srbije.
Bili ste veoma aktivni na „Tviteru”, hoćete li nastaviti istim tempom, budući da ste sada predsednik parlamenta i da će se tek sada svaka vaša reč pomno pratiti?
Do sada ste se već uverili da – hoću. Jednako važi za sve nas koji zastupamo istu, pobedničku, državnu i narodnu politiku: na svakom mestu, u svakoj prilici, branićemo punog srca ono u šta verujemo. Politika koju je postavio predsednik Aleksandar Vučić i sa uspehom je lično predvodi – jeste najbolja za Srbiju. Narod je tu politiku podržao, poručio svima da srce naroda, vođeno baš tom politikom, kuca složno i na Andrićevom vencu i na Trgu Nikole Pašića. Za nju ćemo i da se borimo, a ostali samo neka pomno prate – imaju i šta.
Prva čestitka stigla vam je od predsednika Stalnog komiteta Svekineskog narodnog kongresa Narodne Republike Kine, u kojoj se izražava spremnost za nastavak saradnje dva parlamenta, koliko vam je to važno?
Posebno je zadovoljstvo kada prvi zvanični sastanak po stupanju na dužnost bude susret s velikim prijateljima. Srbiju i Kinu veže upravo naše čelično prijateljstvo, kako često podsećaju predsednici Si Đinping i Aleksandar Vučić, najzaslužniji za izvanredne odnose između naših država i naroda. Važna nam je dalja saradnja dva parlamenta, kao i snažna uzajamna podrška u pitanjima teritorijalnog integriteta. Saradnja s Kinom obezbedila je već vredne investicije koje znače život mnogima u Srbiji, infrastrukturu na koju smo čekali decenijama, ali i bratsku podršku u teško vreme, u vidu vakcina i sistema „Vatreno oko”. To će Srbija umeti da pamti.

Brnabićeva: Tužno i licemerno što EU ne vidi sopstvenu krivicu
Premijerka Srbije Ana Brnabić danas je reagujući na saopštenje Evropske službe za spoljne poslove (EEAS) u kojoj se izražava zabrinutost zbog porasta zapaljive retorike između zvaničnika Beograda i Prištine, ocenila da je tužno to što EU ne vidi sopstvenu krivicu i što ništa nije učinila povodom stalnih provokacija Aljbina Kurtija.
„Da je EU uradila svoj deo posla - osigurala primenu Briselskog sporazuma i garantovala osnovna ljudska prava Srbima na KiM - stvari bi danas izgledale mnogo drugačije. Zato, molim vas, prekinite sa licemerjem”, poručila je Brnabić na Tviteru.
Ona je primetila da bi neko gledajući ovu izjavu EEAS-a, mogao da pomisli da je danas 1. april, a ne 14. avgust i da „mora biti da je u pitanju neka (vrlo neslana) šala”.
„Punih 175 dana, Aljbin Kurti provocira oružani konflikt sa Srbima. I to u godini koja će ostati upamćena kao godina u kojoj je Kurti istim tim Srbima na Kosovu i Metohiji oduzeo najosnovnija ljudska prava - zabranivši im da glasaju. Osim beskorisne pisane izjave, EU nije učinila baš ništa ovim povodom”, ukazala je Brnabić, prenosi Tanjug.
Ona je istakla da je nasuprot tome, moto predsednika Aleksandra Vučića i Srbije jasan, a to su mir i stabilnost.
„Bliži nam se deset (10!) godina od potpisivanja Briselskog sporazuma koji EU jednostavno ne može da sprovede. Čak i sama EU priznaje da ne mogu da nateraju Kurtija da uspostavi Zajednicu srpskih opština - okosnicu Briselskog sporazuma”, navela je Brnabić.
„Tužno je videti da EU ne vidi sopstvenu krivicu za to gde se danas nalazimo”, zaključila je premijerka u objavi na tviteru na srpskom i na engleskom jeziku.
Ranije danas EEAS je upozorila da nedavni porast zapaljive retorike između zvaničnika Beograda i Prištine, a „posebno izjave o ratu i sukobima na Zapadnom Balkanu”, izazivaju veliku zabrinutost.
„Visoki političari dve strane biće odgovorni za svaku eskalaciju koja dovede do povećanih tenzija i, potencijalno, nasilja u regionu. Obe strane moraju odmah da prekinu međusobna neprijateljstva i opasne izjave i da se ponašaju odgovorno”, poručili su u saopštenju.
    </div>
    <div id="vesti">
Grci menjaju frižidere preko nemačkog džepa
Od našeg dopisnika
Atina – Nemački poreski obveznici plaćaju nove frižidere u grčkim domaćinstvima, piše nemački „Bild” i tvrdi da širokogruda odluka grčke vlade da, zarad uštede energije, sunarodnicima omogući da uz kompenzaciju od 30 do 50 odsto zamene stare za nove uređaje direktno zadire u džep nemačkih građana.
List tvrdi da odluka Micotakisove vlade da za ovaj paket pomoći domaćinstvima odvoji 150 miliona evra utiče i na privredu Nemačke jer je, kako piše „Bild”, reč o sredstvima iz EU, dakle – i Nemačke. Ekonomski ekspert Hrišćansko-demokratske unije Jan Simke tvrdi da je reč o sumnjivom načinu trošenja novca drugih zemalja članica EU koje i same imaju iste probleme, pa bi bilo korisnije ulagati u alternativne izvore energije, a ne u frižidere i klima-uređaje.
Inače, inicijativa grčke vlade se odnosi na sve Grke, ali se procenat pomoći odobrava u zavisnosti od materijalnog stanja. Do sada se prijavilo preko 400.000 domaćinstava i svako od njih može da zameni najviše tri uređaja, najvećih potrošača struje. Dakle, dva klimatizera i frižider ili zamrzivač, u vrednosti od 170 do 700 evra po uređaju.
Vlada namerava da sprovede plan štednje energije koji je usmeren na racionalno korišćenje sistema hlađenja i grejanja, smanjenje ulične rasvete i modernizaciju sistema vodosnabdevanja i kanalizacije. Cilj je da se momentalno u domaćinstvima realizuje ušteda od 10 odsto, a da se do 2030. ukupna potrošnja energije smanji za 30 procenata. Kako bi se ceo proces kontrolisao, formiraće se sistem monitoringa za državne ustanove. Oni koji ostvare uštedu biće nagrađeni, recimo, dopunskim sredstvima iz budžeta dok će „neposlušni” biti kažnjeni. Po rečima generalnog sekretara za energetiku Aleksandra Sduku, javne zgrade mogu da uštede i do 15 odsto energije regulisanjem temperature, isključivanjem grejanja ili hlađenja dok nema zaposlenih, prirodnom ventilacijom prostorija tokom noći, postavljanjem zavesa, roletni...
Ulično osvetljenje će biti smanjeno i tu se računa na uštedu i do 40 odsto energije. Ove mere su neophodne jer su troškovi za struju u 212.000 državnih zgrada 2020. godine iznosili 596 miliona evra, dok će s novim cenama to ove godine koštati 1,2 milijarde evra.
Inače, kada je reč o štednji gasa, Grčka je u sporazumu o smanjenju potrošnje gasa koji je odobrila EU uspela da se izbori za dva izuzetka. Tako će imati mogućnost da se smanjenje potrošnje gasa za 15 posto obračunava prema potrošnji od prvog avgusta 2020. do 31. marta prošle godine, a ne na osnovu proseka u poslednjih pet godina, što bi bilo znatno više, čak 24 odsto.
Zajedno sa Italijom, Španijom i Portugalijom, Grčka se izborila za olakšicu da se deo prirodnog gasa koji koriste elektrane izuzme iz ograničenja od obaveznih 15 odsto uštede, u slučaju vanredne situacije u sektoru proizvodnje električne energije.
Kako komentariše list „Katimerini”, Grčka nije uspela da se izbori za izuzeće „ja tebi, ti meni” za gas koji prodaje trećim zemljama, što čini 22 odsto u njenom ukupnom izvozu. Ostala je po strani dok su Španija i Portugalija obuhvaćene tim izuzećem i same će moći da regulišu svoju obavezu smanjenje potrošnje, ako imaju ograničene interkonekcije s drugim zemljama.

Godina korone – godina prevara u zdravstvu
Osim što je obeležena eksplozijom virusa korona, 2020. ostaće upamćena i kao godina u kojoj je dostignut procvat kriminala u zdravstvu. Ne samo alternativna medicina već i konvencionalna zdravstvena zaštita paravan su za zloupotrebe i prevare koje su se u doba svetske zdravstvene krize razgranale u lečenja i savetovanja putem telefona, društvenih mreža, „Fejsbuka” prvenstveno ili dopisivanja mejlovima bez susreta s pacijentom koji i ne zna ko mu zaista daje savete.
Inspektori koji se bave otkrivanjem prevara u zdravstvu kažu da će 2020. biti zapamćena kao istorijski period prevara i rada nadrilekara, u kojoj je optuženo na stotine pojedinaca umešanih što u rasipanje novca iz osiguranja i fondova i lažnih potraživanja, lečenja neadekvatnim terapijama kako nestručnih tako i licenciranih lekara koji propisuju neadekvatne tretmane zarad ličnog bogaćenja. Zapadni zdravstveni sistemi uglavnom se suočavaju s prevarama u oblasti nabavke opreme i potraživanja novca od zdravstvenog osiguranja za proizvode i usluge koje nisu pružili, ali je dostignut bum i u prepisivanju medicinski nepotrebnih tretmana i lekova koji nisu u skladu s prihvaćenom medicinskom praksom. Na taj način pacijenti, osim što rizikuju svoje zdravlje, podležu i suvišnim troškovima plaćanja medicinski nepotrebnih usluga.
Alternativna medicina je već duže vreme u fokusu struke, čije sve učestalije kritike i argumente usvajaju i pravnici. Zabeležen je porast tužbi pred sudom zbog primene alternativne medicine na nestručan način. Americi je poznat slučaj vođen protiv zagovornika alternativnih metoda lečenja koji je prevarom uzeo pacijentu obolelom od raka skoro 100.000 dolara, koristeći lažne, neproverene i obmanjujuće metode. SAD beleže i slučaj pacijenta koji je dobio odštetu od sedam miliona dolara jer je pretrpeo moždani udar nakon uzimanja biljnih suplemenata tokom lečenja koje se ne temelji na naučnim dokazima. Sud u Kanadi je u jednoj grupnoj tužbi izrekao kaznu od 12 miliona dolara poznatom proizvođaču homeopatskih lekova „Boiron”. U Kaliforniji je kiropraktičar Daren Hajns osuđen na 14 meseci kućnog pritvora i gotovo pola miliona dolara jer je pokušao da izvuče stotine hiljada dolara od osiguravajućeg društva za neizvršene usluge, ali i tretmane koje su pacijentima pružali zaposleni u njegovoj klinici koji nisu kvalifikovani za posao koji su obavljali. Kiropraktičar iz Los Anđelesa angažovao je terapeute bez licence koji su propisivali terapije masažom, koje pritom nije obavljao niti nadgledao licencirani doktor, a Hajns je uredno usluge fakturisao pod imenom licenciranog kiropraktičara koji nije angažovan u njegovoj klinici.
Zapadnjački zakoni pokrivaju u ovoj oblasti širok spektar prevara, od lažno predstavljenih troškova lečenja do pružanja usluga koje nisu medicinski neophodne ili se kose sa zvanično prihvaćenom medicinskom praksom. Kazne sežu od novčanih, a najminimalniji iznosi su od 2.000 do 10.000 dolara, kao i zatvorskih kazni od deset godina.
Pravnici se poslednjih godina izuzetno zanimaju za oblast alternativne medicine. Među njima se istakao Jan Frekelton, australijski advokat i profesor prava, koji je, uostalom, pisao o homeopatiji i pravu, a bavio se i širokim spektrom nestandardnih terapija kojima se tretiraju po život opasna stanja pacijenata. U svim slučajevima koje je ovaj pravnik pratio, lekari alternativne medicine osuđivani su za nesavesno ponašanje i nemar. Frekelton je ovim povodom za „Gardijan” isticao da je lekar dužan da se uzdrži od prakse lečenja koje nije opravdano relevantnom stručnom literaturom i da od svojih pacijenata treba da dobije pristanak na osnovu njihove apsolutne informisanosti. On je došao do saznanja da većina onih koji pristaju da koriste alternativne terapije nisu do kraja upućeni u proces i ishod lečenja. U Australiji je, recimo, krivični prekršaj i stvaranje nerazumnih očekivanja od koristi određene terapije.
Frekelton apeluje da se pravno razmotri to da praktičari, promoteri ili proizvođači alternativnih lekova koji se ne pridržavaju pravila prakse zasnovane na dokazima rade mimo zakona. To nas navodi na pitanje – koji deo alternativne medicine bi preživeo da se rigorozno primenjuju principi koje zagovaraju pravnici poput Frekeltona.

Veliki zaokret Ankare prema Siriji
Turska sebe proglašava zemljom koja je uložila najviše napora da se nađe rešenje za rat i krizu u Siriji u skladu s legitimnim očekivanjima sirijskog naroda, ali je od početka građanskog rata 2011. isključivo pružala punu podršku pobunjeničkim grupama i svu krivicu svaljivala na autoritarni režim Bašara el Asada.
U sasvim neočekivanom i iznenadnom zaokretu Turska najavljuje da se zalaže za „pomirenje” Asadovog režima i opozicije i podržava integritet Sirije. Šef turske diplomatije Mevlut Čavušoglu sada je otkrio da je tokom skupa nesvrstanih u Beogradu prošlog oktobra imao „kratku konverzaciju” sa sirijskim kolegom Fajsalom Mekdadom na te teme.
„Moramo nekako da spojimo opoziciju i režim radi pomirenja jer drukčije neće biti stabilnog i trajnog mira”, rekao je Čavušoglu reporterima u Ankari. Odmah potom i portparol turskog Ministarstva spoljnih poslova izrazio je podršku sirijskom teritorijalnom jedinstvu i integritetu granica.
Čavušoglu se zalaže za snažnu administraciju u Siriji koja će sprečiti bilo kakvu teritorijalnu dezintegraciju – čime se stavlja tačka na raniju podršku Ankare raznim planovima podele Sirije.
Misleći na severozapadnu provinciju Idlib, jedinu koja je van Asadove kontrole, on je takođe istakao neophodnost prekida neprijateljstava kako bi se otvorio put obnovi teško razorene zemlje.
„Niko neće da pomogne obnovi bez prekida vatre i mira. To uključuje Evropsku uniju kao važan svetski faktor, kao i međunarodnu zajednicu. Stoga mi, kao Turska, činimo najbolje u našoj moći, ali osnova svega toga je prekid vatre. Nastavićemo da intenziviramo naš rad u tom pravcu”, kaže Čavušoglu.
Posmatrači situacije u Siriji reči turskog ministra spoljnih poslova opisuju kao napuštanje sirijske opozicije od strane Ankare i okončanje njene posvećenosti milionima izbeglica koje su pobegle iz Sirije u potrazi za sigurnim utočištem u Turskoj.
Ankara je vojno intervenisala u Siriji, tvrdeći da jedna organizacija sirijskih Kurda (YPG) sarađuje s Radničkom partijom Kurdistana, ključnom političkom organizacijom Kurda u Turskoj, protiv koje Ankara decenijama vodi vojne operacije, a proglasila je i za terorističku organizaciju.
Turska je u martu oštro protestovala zbog odluke SAD da severne oblasti pod kontrolom YPG izuzmu od sankcija Siriji, tumačeći je kao legitimizaciju terorističkih grupa, ali Vašington i dalje smatra YPG ključnim saveznikom u ratu protiv Islamske države i procenjuje da vojna kampanja Turske otežava borbu protiv džihadističkih terorista.
Promena politike mogla bi da navede političke i vojne stratege u Ankari da odustanu ili preispitaju planove o uspostavljanju 30 kilometara duge sigurnosne zone na severozapadu Sirije, tim pre što predsednik Redžep Tajip Erdogan za to nije dobio podršku ni SAD ni Rusije.
Tokom poslednjeg samita Astana procesa, koji je održan u julu u Teheranu, Turska, Rusija i Iran raspravljale su o koordinaciji koraka u vezi sa Sirijom, posle čega je usledilo povlačenje turskih vojnika iz dve baze na severu Sirije. Očekuje se da ih zamene Rusi i snage Asadovog režima.
Tumači se da je do političkog zaokreta u korist Asada došlo pošto je Ankara od sirijskog lidera i njegovog zaštitnika, ruskog predsednika Vladimira Putina, dobila čvrsta uveravanja da će obojica pomoći u kontroli kurdskih militanata.
Erdogan, čija je zemlja sada suočena sa ozbiljnom ekonomskom krizom, zainteresovan je za dobre odnose s Rusijom kako bi ruski gas ka Evropi išao preko Turske, a ne Ukrajine, što bi obezbeđivalo punjenje ispražnjene državne kase.
Očekuje se da Ankara uskoro od sirijskih opozicionara zatraži da napuste Tursku ili da prekinu sve aktivnosti koje su neprijateljske prema Asadovom režimu. Čak se ne isključuje mogućnost da neki od ekstremnih sirijskih opozicionara s vojnom prošlošću budu predati vlastima u Damasku.
Istovremeno, očekuje se da turski politički zaokret ubrza proces „dobrovoljnog povratka” oko tri miliona sirijskih izbeglica koji se nalaze u Turskoj.
Lideri sirijske opozicije su besni. Optužuju predsednika Erdogana kao „hipokrita”, a novu poziciju Turske opisuju kao udarac u leđa. Oko tri hiljade ljudi okupilo se u gradu Azaz u provinciji Idlib u znak protesta zbog Čavušogluovog poziva na pomirenje.

Ruždi skinut sa respiratora, stanje se poboljšava
LONDON - Poznati pisac Salman Ruždi (75) skinut je sa respiratora i njegovo stanje se poboljšava, nakon što je u petak bio napadnut i tesko povređen nožem na jednom događaju u Njujorku, saopštio je danas njegov agent Endrju Vajli.
„On je skinut sa respiratora, tako da je put ka oporavku počeo”, napisao je u mejlu Rojtersu agent Vajli.
Kako je dodao, povrede pisca su teške i biće to dug oporavak, ali njegovo stanje ide u dobrom pravcu.
Čovek optužen za napad nožem na svetski poznatog pisca, Hadi Matar, prema navodima medija, bio sklon šiitskom ekstremizmu i iranskoj Revolucionarnoj gardi, a uhapšen je na mestu napada.

London otkriva imovinu Putinovih oligarha
Šta je bilo, bilo je! London, poznat i kao omiljeno odredište imućnih Rusa, okreće novi list pod parolom transparentnosti. Britanci napokon uvode registar vlasništva nad imovinom stranih kompanija. Iako su brojne organizacije koje se bore protiv korupcije, a zalažu za transparentnost godinama pozivale da se načini ovaj korak, vlasti su uspešno žmurile dok je ruski novac upumpavan u žile kucavice prestonice.
Međutim, rat u Ukrajini „podstakao” ih je da napokon zavedu red tako što će ubuduće zahtevati od stranih kompanija koje poseduju imovinu da identifikuju prave vlasnike u zvaničnom registru. Britanska vlada saopštila je da je ova odluka deo obračuna s ruskim oligarsima i korumpiranim elitama koje nezakonito peru bogatstvo na Ostrvu. Oni koji već poseduju imovinu u Ujedinjenom Kraljevstvu imaće šest meseci da identifikuju stvarnog vlasnika. Registar će se primenjivati na imovinu kupljenu od januara 1999. u Engleskoj i Velsu, a od decembra 2014. u Škotskoj. Ko se ogluši o nova pravila suočiće se s novčanim ili zatvorskim kaznama (do pet godina robije).
„Transparensi internešenel” je ovaj korak nazvao „seizmičkom promenom” koja će „krtice napokon isterati na videlo”.
Pre nego što su u februaru odlučili da uvedu sankcije ruskim bankama i pojedincima, britanska ministarka spoljnih poslova, koja sada pretenduje na mesto premijerke, rekla je da je „u prošlosti bilo problema s nezakonitim sredstvima u Londonu, što sada raščišćavamo”. Problemi s nezakonitim sredstvima koje je pominjala Liz Tras su toliki da britansku prestonicu, čijim krvotokom teče ruski novac, iz milošte nazivaju Londongrad i Moskva na Temzi. Toliko je rubalja utkano u tamošnje tržište nekretnina, berzu, kulturni život, političke partije, da bi sistem trebalo srušiti i graditi iz početka.
U temelje se ipak neće dirati, ali je Boris Džonson obećao da oligarsi u Londonu neće imati gde da se sakriju jer podižu zavesu da razotkriju kriminalce – iste one koji nisu ni krili da, recimo, poseduju najelitniju četvrt u britanskoj metropoli na Iton skveru zvanu Crveni trg. Odlazeći premijer, a bivši gradonačelnik Londona ranije nije prezao da kroz šalu ističe to da je ovaj grad za milijardere isto što i šume Sumatre za orangutane.
„Mi smo njihovo prirodno stanište”, hvalisao se premijer kako prekomorska elita gleda na tamošnje nekretnine kao na sigurno utočište. U Ministarstvu privrede kažu da moraju znati ko je vlasnik imovine da bi bili sigurni da su se oslobodili korumpiranih elita sa sumnjivim bogatstvom koje su se krile iza lažnih kompanija. Ministarstvo se sada obraća javnosti kao da je otkrilo toplu vodu uprkos činjenici da se s uvođenjem registra stranih vlasnika imovine nije žurilo dok se žmurilo na to da je ruski novac preko oligarha utkan u evropske metropole, ne samo u Moskvu na Temzi, koja se udvarala njihovom bogatstvu, posebno u vreme finansijske krize.
Tamošnji mediji pišu da je svake godine oko 100 milijardi funti ruskih bogataša stizalo ilegalno u zemlju. Spekulišu i da su Rusi samo u poslednjih nekoliko godina investirali gotovo dve milijarde evra u nekretnine posredstvom firmi koje imaju samo poštansko sanduče. Baze podataka o inostranom vlasništvu za Englesku i Vels, recimo, kažu da je za samo četiri od 94.000 poseda čiji je registrovani vlasnik strana kompanija navedeno da su u posedu ruskih firmi.
S druge strane, od 2008. godine izdato je 14.516 investitorskih viza ruskim državljanima. Britanska „zlatna viza” (investitorski vizni program prvog reda) nudi boravište onima koji ulože makar dva miliona funti u Ujedinjeno Kraljevstvo. Dobitnici viza potom mogu da podnesu zahtev za trajno boravište, a kojom brzinom će ga dobiti, zavisi od toga koliko se potrude da ulože. Svojevremeno su i „Pandorini papiri” otkrili više od 700 ofšor kompanija koje imaju britanske posede, a od kojih je pet odsto u vlasništvu ruskih državljana.

U Berlinu nacrtan kukasti krst na više od 80 automobila
BERLIN- Nepoznati počinioci nacrtali su kukaste krstove na više desetina automobila u jugoistočnom delu Berlina, preneo je nemački „Bild”.
„Od četvrtka nam je prijavljen 81 slučaj. Možda ih je i više, jer neki vlasnici vozila tek sada otkrivaju šta se desilo”, rekla je u subotu portparolka berlinske policije.
Policija je pokrenula istragu povodom ovog slučaja.
„Naneta je materijalna šteta, a učinjeno je i delo crtanja znakova ilegalnih organizacija”, navela je portparolka policije, preneo je Tanjug.

Šangaj ponovo otvara sve škole i vrtiće
ŠANGAJ- Gradske vlasti Šangaja saopštile su danas da će ponovo otvoriti sve osnovne i srednje škole, kao i vrtiće od 1. septembra, nakon što su više meseci bili zatvoreni zbog koronavirusa.
Prosvetne vlasti zahtevaće od svih nastavnika i učenika da svakodnevno budu testirani na korona virus pre nego što napuste svoje školske ustanove, prenosi Rojters.
Vlasti Šangaja zatvorile su sve škole sredinom marta, a potom je usledilo dvomesečno zaključavanje grada u aprilu i maju, u nastojanju da se suzbije širenje kovida, podseća Tanjug.

Nemačka priprema mere za smanjenje potrošnje gasa
BERLIN- Nemačke kompanije i javne institucije trebalo bi ove zime da greju svoje kancelarije maksimalno do 19 stepeni Celzijusa kako bi pomogle u smanjenju potrošnje prirodnog gasa, rekao je danas nemački ministar ekonomije Robert Habek.
Iako Nemačka, najveća ekonomija Evropske unije, brzo pokušava da se „odvikne” od korišćenja prirodnog gasa iz Rusije kao odgovor na rat u Ukrajini, i dalje koristi mnogo više ruskog gasa nego mnoge druge zemlje EU, prenosi AP.
Rusija je već prekinula izvoz gasa u nekoliko zemalja EU, a zvaničnici strahuju da će Moskva iskoristiti izvoz gasa kao političko oružje za smanjenje sankcija Rusiji, ili će čak potpuno prekinuti izvoz u Evropu tokom zime, kada je potražnja najveća, prenosi Tanjug.
Ministar ekonomije Nemačke Robert Habek rekao je da dok 27 zemalja EU obećava da će smanjiti potrošnju gasa za 15 odsto od avgusta, Nemačka treba da smanji potrošnju za čak 20 odsto.

Kadirov: Nova grupa dobrovoljaca krenula ka Donbasu
GROZNI - Nova grupa dobrovoljaca, koja je prošla kroz trening u čečenskom Univerzitetu za obuku specijalnih snaga, napustila je ovu rusku republiku na Kavkazu i zaputila se ka Ukrajini, saopštio je danas čečenski lider Ramzan Kadirov.
„Još jedna grupa dobrovoljaca krenula je ka specijalnoj operativnoj zoni Donbas sa međunarodnog aerodroma u Groznom. Zahvaljujući sjajnom učenju osoblja Univerziteta za obuku specijalnih snaga, dobrovoljci su odlično pripremljeni za rešavanje operativnih zadataka”, naveo je Kadirov na Telegramu, preneo je TAS S.
Ruski Univerzitet za obuku specijalnih snaga je jedina privatna obrazovna ustanova u Ruskoj Federaciji u kojoj se profesionalno treniraju specijalne snage, prenosi Tanjug.
Napravili su ga privatnici na površini većoj od 450 hektara u gradu Gudermes, a kompleks sadrži 95 zgrada i najnoviju tehnologiju.
    </div>

  </body>
 </text>
</TEI>