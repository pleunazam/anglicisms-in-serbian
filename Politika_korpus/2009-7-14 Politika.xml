<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Preko granice brže danju
Gostun kod Prijepolja – Danju žega i kraće čekanje, noću zastoji po sat-dva i kolone: to je aktuelna slika graničnog prelaza Gostun, sa srpske, i Dobrakovo s crnogorske strane, najprometnijeg putnog pravca ka Crnoj Gori. Ranije se na ovom graničnom prelazu danju duže čekalo, a noću brže prelazilo, a sada prave gužve počinju tek oko ponoći.
Na graničnim punktovima postoji uhodana procedura, uz kraća zadržavanja, ali „usko grlo” se stvara u kanjonu Lima, bilo da je reč o delu puta od Brodareva do Gostuna, zbog nepovoljne konfiguracije terena, ili o „međuzoni”, pet kilometara dugoj trasi između srpskog i crnogorskog graničnog punkta. Tu je magistrala prilično sužena, pa kad se iz oba pravca formiraju kolone vozila, što je uobičajeno u vreme turističke smene, začas nastane problem – dovoljno je i da jedan nestrpljivi vozač krene u nedozvoljeno preticanje kolone (u kojoj su mahom kamioni) i eto blokade na putu. Dešava se to najčešće noću, od ponoći do ranih jutarnjih sati.
– Mada nastojimo da na samom prelazu proceduru maksimalno ubrzamo, čekanja noću traju i do dva sata, a dnevno zadržavanje je od 15 do 30 minuta. Zato apelujemo na sve putnike ka turističkim destinacijama u Crnoj Gori da granicu prelaze danju – izjavio je nedavno Aleksandar Maksimović, šef graničnog prelaza Gostun.
Ovim pravcem dnevno prođe između 10.000 i 15.000 putnika (što je nešto manje nego prethodnih leta) ali slika prelaza Gostun, na 11. kilometru od Brodareva, nikako nije za ponos – nema nadstrešnica ni nužnih infrastrukturnih i pratećih sadržaja, o nevelikoj propusnoj moći da i ne govorimo. Istina, tu su novi objekti za rad carine i granične policije, koje ove službe još nisu počele da koriste. Postoje planovi da se ovde sagrade nove saobraćajne trake, carinske rampe i terminal, parkinzi, ali je, kako se priča, zapelo oko cene zemljišta i zahteva vlasnika okolnih imanja. Dok ambiciozne zamisli ne počnu da se realizuju, lek za sezonske granične gužve bila bi rekonstrukcija i proširenje magistrale u kanjonu Lima.
Što se tiče crnogorskog prelaza Dobrakovo, on je prostraniji, sa četiri kolovozne trake, i tu su gužve manje, a ekološka taksa, koja za putničke automobile iznosi 10 evra, i dalje se uredno naplaćuje.
B. Pejović

Britanija još daleko od ulaska u evro zonu
LONDON – Britanija najverovatnije neće uskoro usvojiti evro kao valutu, saopštio je sekretar te zemlje za biznis, trgovinu i regulativne reforme, Piter Mendelson. 
Vlada je navela da je potrebno da ključni ekonomski testovi potvrde da bi pridruživanje evro zoni, u kojoj je 16 zemalja EU, donelo koristi Britaniji. I javnost je, takođe, sumnjičava prema uvođenju evra.
„Šanse i izgledi da mi uskoro prihvatimo jedinstvenu valutu (većine zemalja EU) nisu jake”, rekao je danas Mendelson novinarima.
Iako sam Mendelson već dugo zagovara da Britanija prihvati evro, on je danas rekao da će za to biti potrebno „mnogo više vremena nego što bi on voleo”.
Premijer Gordon Braun uveo je 1997. godine, kada je bio sekretar za finansije u vladi Tonija Blera, pet testova za prelazak na evro. Ti testovi se, uglavnom, baziraju na britanskoj sposobnosti da prati kamatne stope evro zone, kao i investicionom programu namenjenom Ujedinjenom kraljevstvu.
Ispitivanja javnog mnjenja u Britaniji redovno pokazuju da bi na referendumu o pristupanju evro zoni Britanci rekli „ne”.
Članice evro zone su Austrija, Belgija, Kipar, Finska, Francuska, Nemačka, Grčka, Irska, Italija, Luksemburg, Malta, Holandija, Portugalija, Slovačka, Slovenija i Španija.

Medvedev: Gruzija je „naučila lekciju"
MOSKVA – Predsednik Rusije Dmitrij Medvedev rekao je da se nada da je Gruzija „naučila lekciju” i da vlada te zemlje više neće pokušavati da ponovo pripoji otcepljene pokrajine Abhaziju i Južnu Osetiju.
Dan pošto je posetio Južnu Osetiju, otcepljenu gruzijsku pokrajinu u kojoj je prošlog avgusta izbio rat, Medvedev je nagovestio da će Rusija ponovo reagovati vojnom silom, ukoliko Gruzija pokuša da povrati neku od otcepljenih pokrajina, preneo je Rojters.
„Ne želim da raspravljam o onome što se dogodilo prošle godine...o onome na šta smo morali da damo oštar i efektan odgovor”, rekao je Medvedev i dodao da se nada da će „ova lekcija biti ukorenjena u sećanju onih koji pokušavaju da preurede trenutni poredak, onih koji pokušavaju da reše probleme nasiljem”.
Britanska agencija navodi spekulacije svetskih medija da bi predsednik Gruzije Mihail Sakašvili, mogao da dođe na ideju da skrene pažnju sveta sa unutrašnjih problema u svojoj zemlji, pokretanjem novog sukoba u otcepljenim pokrajinama Abhazija i Južna Osetija.
U svetlu ovakvih odnosa, Medvedev je rekao i da je veoma važno da Rusija redovno sprovodi vojne vežbe na svim nivoima.

Timošenko: Ukrajinu čeka novi talas krize
KIJEV – „Vlada Ukrajine pravi zalihe goriva i prehrambenih proizvoda u očekivanju novog talasa krize na jesen”, izjavila je premijerka Ukrajine Julija Timošenko.
Vlada je, prema njenim rečima, već formirala državne rezerve uglja u količini od pet miliona tona kako bi obezbedila normalan rad termoelektrana u toku zime, preneo je Rojters.
Ona je dodala da se tokom predstojeće jeseni i zime ne očekuju problemi s prirodnim gasom, čijih se 60 odsto za ukupnu potrošnju uvozi iz Rusije.
„Već danas imamo 21 milijardu kubnih metara gasa u podzemnim skladištima”, ukazala je Timošenko i dodala da je vlada, sem toga, prikupila oko tri milijarde grivni (283 miliona evra) u državni Agrarni fond iz kojeg se otkupljuju žitarice iz novog roda.
„Na taj način se pripremamo za nove izazove krize”, rekla je premijerka.
Ona je u jesen prošle godine uveravala narod da globalna finansijska kriza neće uticati na situaciju u zemlji i da Ukrajini ne prete nikakvi potresi, što je dalo povod opoziciji za kritiku vlade zbog nepravovremenog donošenja mera za ublažavanje uticaja krize na privredu te zemlje, podsetio je Rojters.
(/slika2)Agencija dodaje da ove jeseni premijerki predstoji borba za predsedničku fotelju s popularnijim liderom opozicije Viktorom Janukovičem.
Ukrajina je krajem prošle i početkom ove godine pretrpela najveće smanjenje industrijske proizvodnje od sticanja nezavisnosti - veće od 30 odsto, a bruto domaći proizvod (BDP) je u prvom tromesečju 2009. opao više od 20 odsto u odnosu na isti kvartal lane.
Najveći udarac su pretrpele izvozne grane - metalurška i hemijska - koje su izgubile tržišta plasmana.
Izvoz je do tada učestvovao s više od polovinom u ukrajinskom BDP.
Posle devalvacije grivne za više od 60 odsto pred kraj prošle godine, obim aktivnosti u građevinarstvu je smanjen dva puta i došlo je do pada trgovinskog prometa.
Međunarodni monetarni fond je prošle sedmice pogoršao prognozu smanjenja BDP Ukrajine u 2009. na 14 odsto, s ranije projektovanih osam odsto.
Tempo rasta ukrajinskog BDP je 2008. usporen na 2,1 odsto, sa 7,9 procenata prethodne godine zbog potonuća privrede u četvrtom kvartalu od osam odsto.

„Jat“ leti do Dubrovnika
Srpska i hrvatska strana postigle su dogovor – „Jat ervejz” će 20. jula dobiti dozvolu za let do Dubrovnika ako proceni da mu je to isplativo. To je juče na konferenciji za novinare, posle dvodnevnih sastanaka sa predstavnicima hrvatskog Ministarstva mora, prometa i infrastrukture, istakao Milutin Mrkonjić, ministar za infrastrukturu u Vladi Srbije.
Sve nesporazume, kako se moglo čuti, Srbi i Hrvati rešili su za pet minuta. Tako je dogovoreno da dve države u najkraćem roku pokrenu proceduru za zaključivanje bilateralnog sporazuma o vazdušnom saobraćaju, posle čega će moći da bude uspostavljen redovan avio-saobraćaj između Beograda i Zagreba.
– Do tada će se za svaki let izdavati privremena dozvola – objasnio je Miodrag Miljković, državni sekretar u Ministarstvu za infrastrukturu. – Uspostavljanje redovnog vazdušnog saobraćaja sa Hrvatskom, osim potpisivanja međudržavnog sporazuma, zavisi i od toga da li je to za „Jat” ekonomski opravdano.
Ostaje, međutim, nepoznato da li je hrvatskom avio-prevozniku „Kroacija erlajnsu” u interesu da leti do Beograda i Niša. Jure Šarić, iz Ministarstva mora, prometa i infrastrukture Hrvatske, rekao je da zasad nema najave da će ova kompanija organizovati letove do Srbije, kao ni da prilikom postizanja dogovora o vazdušnom saobraćaju nije bilo političke opstrukcije. Predstavnici dva ministarstva dogovorili su se i da do 24. jula bude održan sastanak ekspertskih timova kako bi se predložila rešenja za poletanje i sletanje aviona na aerodrom u Osijeku.
Osim avionskog, srpska i hrvatska strana dogovorile su se i o poboljšanju drumskog, železničkog i vodenog saobraćaja i tim povodom Željko Kuprešak, ambasador Hrvatske u Beogradu, i ministar Mrkonjić potpisali su sporazum kojim je predviđeno da do 15. oktobra bude razmenjeno ukupno 5.000 dozvola za prevoz stvari, kao i da Hrvati razmotre zahtev srpske strane za dobijanje još 15.00 dozvola.
– U planu je i uspostavljanje železničkog putničkog saobraćaja na relaciji Bogojevo–Erdut, a dogovorili smo se i da što pre rešimo sve probleme u vodenom saobraćaju – zaključio je Miljković.
N. Miković

U Beogradu u septembru Parada ponosa
BEOGRAD –„ Belgrade pride” - Povorka ponosa biće održana u Beogradu u septembru, rečeno je danas agenciji Beta u Organizacionom odboru gej parade.
„Studija rizika koju je uradila jedna ugledna univerzitetska institucija pokazala je da rizik postoji, ali da je uz adekvatne pripreme moguće održati bezbedan skup”, kazao je agenciji Beta jedan od organizatora Parade Boban Stojanović iz Kvirije.
Prema njegovim rečima, studija rizika biće predstavljena početkom naredne sedmice, a u skladu sa tim nalazima biće utvrđen datum održavanja Parade i ostali važni elementi za podržavanje bezbednog skupa.
U Beogradu je gej parada održana 2001. godine, a njene učesnike naočigled policije napali su pripadnici miilitantnih grupa. U tom napadu povređeno je više desetina gejeva i lezbejki.

Zbog droge kažnjen 91 posetilac „Egzita”
NOVI SAD – U Okružnom sudu u Novom Sadu zbog posedovanja droge na novčane kazne od 15.000 do 50.000 dinara osuđen je 91 posetilac muzičkog festivala „Egzit”, saopštio je taj sud. 
Kako se navodi, sve osobe su zbog posedovanja veće količine narkotika, poslepolicijskog zadržavanja, sprovedene postupajućem sudiji Okružnog suda u Novom Sadu, koji im je izrekao novčane kazne.
Tokom ovogodišnjeg „Egzita” u Okružnom sudu su bila obezbeđena dežurstva radi sprovođenja takozvanog krivičnog postupka izricanja sankcije bez glavnog pretresa za osumnjičeneza neovlašćeno držanje opojnih droga. 
Sve osobe su privedene dežurnom sudiji Okružnog suda u Novom Sadu, koji je bio ovlašćen da, pošto ih sasluša, donese rešenje o kažnjavanju.

Dve osobe povređene u eksploziji u Preševu
Politički lideri Albanaca osudili podmetanje eksplozivaPREŠEVO – Lideri političkih stranaka Albanaca na jugu Srbije osudili su danas podmetanje eksplozije u stambenoj zgradi u Preševu protekle noći, u kojoj su povređene dve osobe, istakavši da učestalost incidenata jasno pokazuje da „nekome veoma smeta sadašnje mirno stanje” u opštinama Preševo, Bujanovac i Medveđa i da bi nagomilane probleme Albanaca tog područja treblao rešavati političkim putem.
Jedini narodni poslanik iz reda albanskog naroda u Skupštini Srbije i lider Partije za demokratsko delovanje (PDD) Riza Haljimi osudio je noćašnji incident i podsetio da nije reč o prvoj i jedinoj eksploziji u Preševu i okolini.
Ukazavši na prošlonedeljni napad na vozilo u kome su se nalazili pripadnici žandarmerije, Haljimi je rekao da to „jasno govori da je reč o nagomilavanju problema”.
„Umesto da se ti nagomilani problemi Albanaca rešavaju političkim putem i u okviru sistema vlasti u državi, mi imamo incidente”, rekao je Haljimi Tanjugu.
Upitan da li on kao lider jedne od uticajnih stranaka i narodni poslanik može da apeluje na smirivanje situacije na jugu Srbije, Haljimi je odgovorio da on to čini neprestano od 2005. godine, ali da „objektivnu krivicu za stanja kakvo je ono sada snosi vlast u Srbiji”.
Haljimi je rekao da su delovi vrha vlasti i ministar Milan Marković, kao predsednik Koordinacionog tela za jug Srbije, nakon pada vlasti u Preševu, u kojoj je bila i PDD, podršku dali „radikalnim albanskim partijama”.
„Vlast i Marković su podržali one koji imaju radikalne pozicije, a odbacili su PDD, stranku koja učestvuje na izborima”, rekao je Haljimi.
On je primetio i da se incidenti na jugu Srbije dešavaju u nizu, uprkos velikom prisustvu žandarmerije, i ocenio da je, sudeći prema njihovom broju, „očevidno reč o nezvaničnom nametanju vanrednog stanja opštinama juga Srbije u kojima živi većinsko albansko stanovništvo”.
Rešenje sadašnje situacije Haljimi vidi unutar, kako je rekao, jednog suštinskog političkog procesa koji bi trebalo da započne odmah.
Predsednik Skupštine opštine Preševo i lider Demokratske unije Doline Skender Destani je Tanjugu rekao da je sada „više nego izvesno da mirno stanje na jugu Srbije nekome ne odgovara”.
„Ja ne mogu da tvrdim ko je taj kome mirno stanje ne odgovara, da li su to Srbi ili Albanci, ali je činjenica da je tako”, rekao je Destani.
On je dodao da je čuo da je reč o eksploziji velike razorne moći, primetivši da je „krajnje zanimljivo” da se neko usudio da tu napravu postavi u ulaz zgrade u kojoj žive porodice policije i žandarmerije.
„Očevidno je reč o profesionalcu”, kazao je Destani i naveo da se silina udara osetila i na 10 kilometara od Preševa.PREŠEVO – Dve osobe su lakše su povređene u eksploziji koja se dogodila 45 minuta posle ponoći u Preševu u neposrednoj blizini stambene zgrade u kojoj žive porodice pripadnika policije i žandarmerije, potvrđeno je Tanjugu u MUP- u Srbije.

Povređene osobe su prebačene na hirurško odeljenje Zdravstvenog centra u Vranju, rekao je doktor Sabit Sahiti i dodao da su primljene sa povredama nogu i ruku, najverovatnije od krhotina stakla.
Sahiti kaže da je bio u kontaktu sa kolegama u Zdravstvenom centru Vranje koji su mu rekli da su povređene van životne opasnosti, ali su uznemirene.
Dačić: Saradnjom protiv terorizma
VRANjE – Srbija očekuje punu saradnju međunarodne zajednice u savladavanju terorizma na jugu Srbije, izjavio je danas u Vranju zamenik premijera i ministar unutrašnjih poslova Ivica Dačić, nakon obilaska mesta u Preševu gde se prošle noći dogodila eksplozija.
Dačić na konferenciji za novinare u Policijskoj upravi u Vranju, rekao da su u toj eksploziji dva lica, jedna žena i jedan dečak, lakše povređeni.
„Očigledno je da postoji jedna tendencija, a to je da se ilegalano naoružavanje vrši preko aministrativne linije, da terorističke bande i grupe, koje ovde postoje, prelaze preko administrativne linije i operišu na prostoru Kosova i Metohije, Preševa i Bujanovca i Makedonije. To se mora sprečiti”, rekao je Dačić.
On je rekao da Srbija od Euleksa i Unmika traži da spreče „prenošenje terorističkih aktivnosti i naoružavanje albanskih terorističkih bandi na ovom području”, kao i da je u borbi protiv tog zla spremna na regionalnu saradnju.
„Svakako da je napad na civile, napad na zgrade u kojima oni žive, klasičan teroristički akt, na koji država mora adekvatno da odgovori”, poručio je Dačić.
On je istakao da se u Preševu prošle noći dogodio još jedan teroristički napad, ovog puta na civile i sve građane koji žive na tom području.
Ministar je rekao da je stepen bezbednosti i pripravnosti svih bezbednosnih snaga podignut i da je njihovo prisustvo na jugu Srbije povećano.
„U toku noci počeli smo akciju presecanja kanala ilegalnog naoružavanja. U toj akciji je uhapšen Ćenan Mehmeti iz sela Miratovac, koji je prevozio oružje, municiju i vojnu opremu sa Kosova i Metohije svojim kamionom koji je zaplenjen”, rekao je Dačić i najavio da će takve akcije trajati i narednih dana.
Ministar je pozvao građane da policiji pomognu u sprečavanju i eliminisanju, kako je rekao, svih mogućnosti za pojavu nekih novih terorističkih aktivnosti.
Dačić je naveo da su glavni organizatori nabavke i naoružavanja albanskih terorista Ljuljzim Ibiši, zvani Ljuljim, koji je član takozvane „gnjilanske grupe”.
Ljuljim je, precizirao je ministar, predsednik Udruženja palih boraca i invalida OVPMP koji se, kako je dodao, redovno pojavljuje i organizuje proteste raznim povodima.
Među njima su, kazao je Dačić, i Sadat Nuhiju, zvani Ruša i Gafur Delipi, zvani Brica ili Gafa, koji „spada među najsurovije albanske teroriste”.
Dačić je rekao da se oni nalaze na ovom području i da se za njima traga već duži vremenski periodu.
On je dodao i da je prilikom pretresa kuće Ibišija pronađeno naoružanje i vojna oprema koja je potom pokazana novinarima.
Dačić je napomenuo da MUP poseduje i snimak iz sela Velekince, u opštini Gnjilane, na kome se vidi dopremanje, odnosno pakovanje oružja, vojne opreme i municije u kamion Ćenana Mehmetija, koji je danas uhapšen.
Identifikovana su lica, dodao je, koja su učestovala u tome i među njima su, osim Mehmetija, i Fadilj Fera iz Gnjilana i Rifik Baša iz Kosovske Kamenice, inače, pripadnik Kosovske policijske službe.
Dačić je rekao da će i taj snimak biti predat Euleksu i Unmiku od kojih će biti zatraženo hapšenje svih identifikovanih lica.
„Mi ovo ne činimo da bismo pokazali, da li je neko jači ili slabiji već zbog toga jer je to u interesu svih građana. Nama je interes da u ovom području deluje multietnička policija, u interesu nam je da se ovde mirno živi, bezbedno i nikada više se neće dozvoliti, da bilo ko, bilo kriminalom, bilo terorističkim aktivnostima, ugoržava živote ljudi i njihovu imovinu”, poručio je ministar.
Dačić je poručio i da se policija na jugu Srbije ne nalazi u cilju represije nad građanima već da je na tu da bi sačuvala javni red i mir, imovinu, da bi sačuvala život ljudi pođednako Srba, Albanaca, Roma muslimana i svih koji tu žive.
Dačić je, tkaođe, precizirao da se eksplozija u Preševu dogodila u ulazu u zgradu u kojoj je u tom trenutku bilo osam porodica koje imaju ukupno 34 člana i da među njima ima i Srba, i Albanaca.
„Povređene su upravo dve osobe albanske nacionalnosti koji su u tom trenutku bili u svojim stanovima”, rekao je Dačić i dodao da je, na sreću, reč o lakim povredama.
Povređeni su, dodao je, Afrodita Šabani (42) i 12- godišnji Zeiri Doniku koji je, kako je rekao ministar, dete našeg policajca.
„Mi želimo da u našoj policiji radi što više Albanaca. Na čelu naših policijskih snaga se upravo nalaze pripadnici albanske nacionalne manjine i oni su ovde pored mene”, rekao je Dačić.
Državni interes Srbije je, kazao je ministar, preduzimanje svih mera u cilju sprečavanja i uništenja svih kanala ilegalnog dopremanje oružja, vojne opreme i municije, koje se pre svega krijumčari i ilegalno dostavlja preko administrativne linije sa Kosovom i Metohijom”.

Kontrolom do samokontrole
Ne bih se bavila uzrocima nasilja u školama. Meni je zanimljivije pitanje: Može li se školskom nasilju, kao veoma složenom fenomenu, prići na konstruktivan, pozitivan način? Ili još važnije: Verujemo li da je to moguće? Možda je više onih koji veruju da je to nemoguće. Ta malodušnost je možda i glavna prepreka, pa školsko i svako drugo nasilje u društvu i dalje „cveta”. No, to nije razlog da se odustane od promene.
Opšte je poznato da moralne vrednosti i pravila ponašanja deca uglavnom uče „po modelu”, kopirajući svoje uzore, najčešće roditelje, nastavnike, ali i vršnjake, idole. Sreća da je tako! Jer, „učenje po modelu” upravo nudi ogromne mogućnosti za promenu učenjem novih obrazaca ponašanja i komunikacije, u školi, porodici, javnom životu... Šta učiniti da se pokrene promena? Svi se slažu: Što više pozitivnih modela – to više pozitivnih efekata. Po mom mišljenju, modeli nisu dovoljni. Važno je i da se nenasilje usvoji kao vrednost, kao društvena strategija. Da se promoviše kao cilj, pre svega u obrazovanju, ali i generalno, u zajednici koja je sa mnogo rana izašla iz konflikata i ratova. Takođe da se nasilje osudi i proglasi neprihvatljivim, uopštei pojedinačno; da se taj strateški pristup ugradi ne samo kroz vaspitne obrasce i komunikaciju u porodicu i školu već i kroz korporativnu kulturu u sve sisteme zajednice. To je stvar države! Kako to postići u školi? Prvi korak je uspostavljanje pravila ponašanja – dogovorom: u školi između učenika i nastavnika, u porodici između dece i roditelja, ali i definisanjem logičnih posledica kršenja pravila, pa i sankcija. Svi uključeni i svi pojedinačno odgovorni. Donošenje pravila podrazumeva njihovo prihvatanje, a time se oni koji ih prihvataju obavezuju i na poštovanje posledica kršenja! Ako ih „neko drugi”donese uglavnom ih se ne pridržavamo. Naprosto, nisu „naša” nego „njihova”. Ako ne učestvujemo i ne odlučujemo onda i ne sledimo odluke. Zato savremeni svet promoviše participaciju na svim nivoima.
Osim toga, važno je u svakom pravilu pronaći sopstveni smisao. Postaviti pitanje:Zašto je to pravilo dobro za mene,a zašto za druge oko mene? To je i osnova kritičkog mišljenja i mera sloboda – neugrožavanje drugih. Sa druge strane, ako ljudi/deca poštuju pravila, a da se ne pitaju zašto,čemu ona služe? U svakom uzrastu, deci/mladima potreban je smisao za sve što seod njih traži i očekuje; smisao pravila mora im biti razumljiv i blizak. Jedino tako postaju samoodgovorni. Važno je da kontrola bude samo usputna stanica na putu do samokontrole.
Sledeći korak je da odrasli uvaže pravo mladih da donose odluke, da budu pitani i saslušani i kada nije prijatno to što govore, da se uvaže njihovi predlozi i da dobiju podršku uz strpljenje i uvažavanje. Razlog je jednostavan: zato što su deca – deca a odrasli – odrasli! U toj neravnoteži potpuno je jasno da je odgovornost za odrastanje i razvoj na odraslima. Neko pametno reče: „Ako deca ne mogu da uče onako kako ih mi podučavamo, onda ih moramo podučavati onako kako ona mogu da uče”.
Važno je i reanimirati tri institucije: đak, nastavnik, roditelj; izgraditi razumevanje, uvažavanje, saradnju. Ako se ove tri institucije stave u tzv. pedagoški trougao, njihova interakcija (pod uslovom da se odvija uz ravnopravno učešće i s ciljem da podrži razvoj i učenje) može pokrenuti pozitivnu promenu i u odnosu na nasilje. Sve drugo ići će lakše. Pravo pitanje, za kraj, jeste: Da li mi to želimo?
Psiholog, konsultantkinja Unicefa za Školu bez nasilja

Leto u Srbiji
Početkom leta počela je i raelizacija letnjih programa u najatraktivnijim mestima Srbije. Leto na Paliću, Novom Sadu, Belef u Beogradu, Leto u Vrnjačkoj banji, Leto na Zlatiboru, Vlasinsko leto, već tradicionalne manifestacije u skoro svim mestima širom Srbije, a ima ih oko 700 prema podacima Turističke organizacije Srbije. Tu su Egzit i Sabor trubača u Guči koje tradicionalno posećuje veliki broj domaćih i stranih gostiju i tako redom. Održavanje Univerzijade u Beogradu je povećao broj inostranih gostiju u našoj zemlji.
Prema podacima Republičkog zavoda za statistiku za prvih pet meseci u Republici Srbiji je boravilo 797.973 turista, ili devet procenata manje u odnosu na isti period prošle godine. Prema tim podacima, najviše domaćih turista je boravilo u zimskim centrima i banjama, a najveći broj inostranih gostiju u administrativnim centrima.
Ekonomska kriza i nedostatak novca su preplašili i turističke agencije, ali za sada nema nekih problema, kažu u Asocijaciji turističkih agencija JUTA. Među inostranim destinacijama prednjači i dalje Grčka, a veliki broj turista iz Srbije, letovaće u Istri (prema podacima turističke agencije Pan Europa Adriatik). Gužve ima, ali se oseća smanjen broj putnika, kažu u agenciji Argus turs koja se potrudila da aranžmane prodaje na više rata. Najatraktivnija destinacija u Srbiji i u letnjoj sezoni je Zlatibor.
– Zlatibor se i ove godine, posebno pripremio za letnju sezonu. Leto na Zlatiboru, naziv je manifestacije koja se po drugi put održava na ovoj planini. Potrudili smo se svi na Zlatiboru, da gostu ni jednog momenta ne bude dosadno. Ponudili smo im različite mogućnosti smeštaja čije cene su ili na nivou prošlogodišnjih ili sa različitim popustima. Različite su i mogućnosti aktivnog odmora, sportskih i rekreativnih sadržaja, ali i zabave na centralnom trgu koji je ove godine specijalno uređen. Naime svake večeri će se održavati koncerti estradnih umetnika, pesničke i književne večeri. Biće tu i trubači i tamburaši, ali i koncert majstori – kaže Arsen Đurić, direktor Turističke organizacije Zlatibor.
Cene usluga smeštaja se u hotelima kreću od 1.800 dinara koliko košta polupansion u dvokrevetnoj sobi u konačištu Braća Sekulić do 4.400 dinara koliko košta u hotelu Zlatibor-Mona. Najam apartmana se kreće od 2.600 (u hotelu Palisad) do 8.500 dinara (u Kraljevim konacima). Noćenje u seoskim domaćinstvima je od 400 do 700 dinara, a pansion od 12 do 20 evra. U domaćoj radinosti, noćenje u sobama prve kategorije košta od 700 do 1.200 dinara, a najam kuće ili stana od 2.000 do 5.000 dinara.
Cene izleta su različite i uglavnom zavise od toga kuda se ide, pa tako cena izleta Zlatibor-Stopića pećina-Sirogojno-Zlatibor košta 700 dinara, a Krstarenje Drinom (prevoz, ručak i krstarenje) 2.600 dinara. Cena karte za Šargansku osmicu je 500 dinara.
Okvirne cene u restoranima i kafeima: kafa je od 40 do 100 dinara, kisela voda 70 do 105 dinara, domaće pivo 95 do 130 dinara, sok u flašici od 100 do 135 dinara, pljeskavica je od 390 do 560 dinara, a mešano meso 500 do 760 dinara.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Robinzoni sa Tise
Koliko čovek može da podnese pritiska pre no što uspe da otvori ventil ili isprazni svoj unutrašnji „risajkl bin” –korpu sa otpacima, koja se nakupi u svima nama zbog brzog i stresnog života?
Pravo rešenje da sve to nestane u trenu, poručuje Ivan Krivec iz Ekskluziv tursa, jeste vikend putovanje i njihov novi program „Robinzonski izlet”. Ovaj čudesni beg od stvarnosti omogućiće da se vozite se ili sami upravljate brodom po nabujaloj i zelenoj Tisi, vičete „kao Tarzan” u okruženju prave prašume i višedecenijskih topola na 22. kilometru od ušća Tise u Dunav nadomak Mošorinske ade... „Robinzonski izlet” prilika je da se aktivno uključite u igre koji su osmislili profesionalni animatori sa DIF–a obučeni u kostime „robinzona i robinzonki”, a ako, opet tome niste vični, biće dovoljno da samo gledate u reku i napajate se zelenilom, suncem, lepotom...
Osmišljeni jednodnevni izlet u kome aktivno učestvuju svi putnici započinje igrama još u samom autobusu od Beograda do Titela. Sve to dok slušate priču o staroj garnizonskoj i trgovačkoj varoši –Titelu, zapravo, odlomcima nove knjige samog autora Ivana Kriveca. Posle nepunog sata vožnje ulogu vodiča preuzima Stevan Gečevski načelnik za privredu i turizam opštine Titel, a domaćina – hotel Tisa. Nadahnuto predavanje o sedam glacijalnih epoha vidljivih na padinama Titelskog brega, tvrde starog 650 hiljada godina slušala je grupa pri ukrcavanju na turistički brodić „Tam–Tat”. Priča o Titelu, Atili – biču božijem nastavila se uz mirnu plovidbu Begejom i Tisom foto safarijem sa ponekom od osam vrsta čaplji i zaštićenih vrsta orlova i sokola. Sve to uz domaće rakije i sokove koje su ljudi iz titelskog hotela i posade brodića dolivali radoznalim putnicima. Iskrcavanje posle ugodne vožnje Tisom do prave pravcate prašume je i prvi susret sa Robinzonima koji dopuštaju silazak na „svoje ostrvo” posle naučenih par reči čudnog jezika i učestvovanjem u igrama. Sakupljeni poeni – novac u vidu zapušača kasnije donosi vredne nagrade kao što su večere u beogradskim restoranima, vikendi za dvoje i razna putovanja.
I kuhinja je bila u stilu Robinzona: šaran ili somovina pečena na „talandari” ili „Atilin mač”– ražnjić od pola metra raznog mesa i povrća koje su pekli ako žele sami ili uz pomoć profesionalnih kuvara. Još kada su se iz „prašume” pojavili tamburaši, orkestar „Nenadmašni”, atmosfera je postala upravo sjajna. Da li je tome doprinela ukusna riba, roštilj, muzika tamburica dobro raspoloženje ili hladno piće koje su naši domaćini dodavali iz zamrizivača na traktoru dopremljenih dolmom – nasipom pokraj motela Sibila kraj Carske bare i selom Mužlja, tek, svi su beskrajno uživali.
Radmila Janković iz Beograda objašnjava zašto je ove godine već odabrala 12 izleta i vikend putovanja na koje će ići sa Ekskluziv tursom. Kaže da je to jedan zapravo ekskluzivan klub ljubitelja dobre zabave, opuštanja ali i adrenalina i da mnogi programi moraju da se unapred rezervišu. Nakon poslepodnevnog ukrcavanja sa sve tamburašima i hitovima „Ivanovo korito”, „Čamac plovi sam po Tisi|” stajanki na fantastičnim mestima za kupanja na sprudovima koji će se pojaviti kada se povuče nabujala reka, stiglo se do hotela Tisa. Vruća štrudla s makom, kafa i piće bio je oproštaj uz zvaničnu dodelu nagrada za učesnike u igrama do sledećeg robinzonskog izleta 2. avgusta.

Čari Svete zemlje
Jedna od odlika hodočašća sa ocem Aleksandrom je i kupanje u tri biblijske vode, koje se može shvatiti simbolično, religijski ali i kao svako relaksiranje. Te tri vode, u kojima se kupao ( i po kojima je, po predanju, hodao) Isus Hrist su Genezaretsko jezero, reka Jordan i Mrtvo more. Kao što se kupanje može osetiti na različite načine, tako je i sa ishranom. Predviđeno je i da jedan od obroka bude originalan apostolski. Hodočasnici iz Srbije ješće ono isto što su pre dvadeset vekova delili među sobom Isusovi učenici. Na ovo hodočašće može da pođe svako ko želi da sa nama iskusi Svetu zemlju. Nije važna ni konfesija ni godište, kaže otac Aleksandar. Morao bih samo da napomenem da se dosta hoda, pa oni koji se teže kreću ili teško podnose vrućinu, moraju da budu oprezni - preporučujem da svi ponesu šešir.
Putuje se avionom JAT-a, sa beogradskog aerodroma, a u Izraelu se ostaje 6 dana. Izraelsku vizu obezbeđuje organizator.
Putovanje na koje idemo omogućava da se posete najvažnija biblijska mesta, nastavlja otac Aleksandar, i na svim tim mestima boravimo bez žurbe, polako i staloženo. Put, u grubim crtama, izgleda ovako. Polazak je nedeljom uveče avionom sa Beogradskog aerodroma. Nakon tri sata leta slećemo u Lod u Izraelu. Smešteni smo u hotelu u Nazaretu, koji je tik uz Baziliku naveštenja, mesta gde se po predanju nalazila Marijina kuća u kojoj joj je anđeo Gospodnji navestio tu čudesnu vest. U Nazaretu smo tri dana, i za to vreme obilazimo Galileju. Nakon toga put nas vodi do Cezareje Maritime, najveće svetske luke tog doba, civilne i vojne prestonice rimske provincije Judeje – u kojoj je danas prelepi primorski grad sa veoma važnim ostacima iz prošlosti. Zatim, odlazimo na brdo Karmel, gde se nalazi i pećina proroka Ilije. Bićemo na brdu Tabor, mestu Isusovog preobraženja, Kani galilejskoj, gde je Isus učinio prvo čudo. Potom sledi poseta Kafarnaumu, Isusovoj drugoj kući - gde se nalaze iskopine kuće u kojoj je Isus boravio. Posetićemo i mesto gde je Isus umnožio hlebove, gde je iz opsednutog izgonio đavole…
Sve vreme puta, grupa je smeštena u dobrim hotelima, sa punim pansionom, tako da niko ne mora da misli o ishrani. Sem toga, hoteli su u centru grada, pa je pešačenje do svetih mesta svedeno na minimum. U samom Jerusalemu obilazi se Bazilika Svetog groba i sva mesta od Novozavetne važnosti. Poslednjeg dana boravka u Izraelu ide se na Lazarev grob, Elizabetin dom, kao i Izraelski muzej sa detaljno urađenom maketom Jerusalema iz Isusovog vremena, kao i muzej Jad Vashem – muzej holokausta. Potom se nastavlja za Jafu i Lod, odakle je u 23 časa let za Beograd.

Ne znamo formulu za uspeh
Poslednje noći desetog muzičkog festivala „Egzit” publika je imala priliku da prvi put vidi i čuje jedan od najpopularnijih švedskih sastava „Mando Diao”. Koncert ovog benda, koji je poslednjih godina doživeo neverovatan uspeh širom sveta, naročito u Velikoj Britaniji, Nemačkoj i Japanu, na Petrovaradinskoj tvrđavi bio je odličan. Članovi ovog sastava Karl Johan Fogeklou i Bjorn Diksgard neposredno pred nastup na novosadskom muzičkom festivalu odvojili su vreme za intervju za „Politiku” i odmah istakli koliko su uzbuđeni pred prvi koncert u našoj zemlji.
– Ja imam specijalnu vezu sa ovom zemljom, jer je moj tast rođen ovde. On je iz jednog malog mesta kraj Beograda, koje se zove Ivanovo. Jako bih voleo da odem tamo, ali ovoga puta nemamo vremena. Upravo on mi je pričao šta sve treba da radim i vidim u Srbiji. Pokušaću da bar deo toga ostvarim, naravno koliko je moguće, jer sam prvi put u Srbiji – bile su reči basiste Karla Johana Fogekloua.
Bjorn Diksgard, pevač, gitarista i koautor muzike sastava „Mando Diao” priznao je da pre dolaska u Srbiju nisu znali ništa o „Egzitu”.
– Baš smo se danas upoznali sa istorijatom festivala. Čuli smo kakva je svrha festivala, zašto je nastao i to nas je stvarno dirnulo. Mislimo da je to zaista interesantno, a ambijent u kome se festival održava je zaista fantastičan.
Naši sagovornici smatraju da je svaki festival sjajna šansa da jedan bend proširi krug svojih slušalaca i zato rado nastupaju na festivalima širom sveta.
– Mislim da su festivali odličan način da doprete do šireg kruga ljudi, jer ne svirate samo za svoje fanove. Kada radite samostalne koncerte svirate samo za svoje obožavaoce, ali ljudi koji posećuju neki festival možda malo poznaju „Mando Diao”, ali će doći da nas čuju i posle koncerta će reći: „Pa, ovo je bilo sjajno”. To je dobra strana festivala, jer bend ima odličnu promotivnu mogućnost da dokaže da je najbolji na svetu. A mi to možemo svakom da pokažemo.
Grupa „Mando Diao” je došla u Srbiju u okviru turneje na kojoj predstavlja poslednji album „Give me Fire”, objavljen pre nekoliko meseci, koji se može naći i u domaćim prodavnicama. Sa ove ploče skinut je singl „Dance With Somebody” koji se mesecima non-stop vrteo po svim svetskim radio stanicama, a već imaju i novi singl „Mean Street”. Zahvaljujući pomenutom albumu, petom po redu, danas retko ko ne zna za ovaj bend iz malog gradića Borlange. Ali ovaj sastav već godinama uživa ogromnu popularnost i u Japanu, koju objašnjavaju ovako:
– Mora da je u pitanju naša muzika. Ne znam koja je formula za uspeh, a da je znam, naučio bih svaki bend kako se to radi. Ali, mi smo od početka znali da ćemo biti uspešni zato što je na tržištu nedostajalo ovakvih bendova. Prosto, niko nije radio ovakvu muziku i trebalo je popuniti prazninu. Zato smo i dobili diskografski ugovor.
Svaka ploča koju smo napravili služila je toj svrsi. Kad pravimo albume mi pravimo one ploče koje nam nedostaju na tržištu u tom trenutku. Zamislite kako je bilo dosadno šezdesetih godina kada „Mando Diao” nisu postojali? Ili na „Vudstoku”, na kome mi nismo bili?
Diksgard i Fogeklou smatraju da su u dosadašnjoj karijeri imali mnogo sreće. A sreća je nešto čime se većina bendova ne može pohvaliti, smatraju naši sagovornici.
– Ponekad smo zahvalni onom iznad nas ili onom koji je ispod. Zahvalni smo zbog svega što nam se desilo i zaista smo ponosni. Jedino što znamo jeste da pravimo dobru muziku, a sve što nam se desilo i sav taj uspeh je misterija i za nas same.
Svaka turneja, pored lepih stvari, donosi i neke ne baš tako lepe. To su, pre svega, putovanja. O tome, čak, i ne vole da pričaju.
– Ako puno putujete, stalno nešto čekate. Čekate zakasnele letove aviona, čekate intervjue da počnu, čekate da počnu koncerti, čekate da napravite pravu pesmu… Posle toga nam ne preostaje ništa drugo do da spavamo. Ponekad slušamo muziku da bismo se opustili. Ali, od kada je najveća pop ikona modernog vremena preminuo, konstantno slušamo samo Majkla Džeksona. Kao da se jedna era završila sa njegovim odlaskom. Veoma smo sentimentalni i samo nam prija Džeksonova muzika.
Zato ih na kraju pitamo i šta misle o kontroverzi koja je pratila život Majkla Džeksona i koja je često javnom mnjenju bila bitnija od njegove muzike?
– Nikada nas to nije zanimalo kada su u pitanju ljudi koji se bave muzikom. Isto je i sa nama. Možda nas neki ljudi posmatraju kao uzore na neki način, ali mi sebe tako ne vidimo, jer znamo da nismo najbolji da bi se neko na nas ugledao. To mora da bude neko drugi – dalaj-lama ili Nelson Mandela, ali mi nikako. Nismo toliko pametni, mi samo pravimo muziku i mislim da je ista stvar bila i sa Majklom Džeksonom. Morate odvojiti privatni život od karijere.

Koliko košta iznajmljivanje majki
Zvezda serije „Seks i grad” Sara Džesika Parker (44) i njen suprug, takođe glumac, Metju Broderik (47) nedavno su dobili bliznakinje (Marion Loreta Elvel i Tabita Hodž), koje je rodila surogat majka. Poznati par već godinama pokušava da proširi porodicu, još od rođenja sina Džejmsa Vilkija (6). Sara Džesika je više puta pokušavala i veštačku oplodnju koja nije uspevala. Na kraju su se odlučili za ovaj način.
Ime i adresa žene koja je nosila njihove bliznakinje drže se u strogoj tajnosti, ali je u javnost vrlo brzo procurila informacija da je u pitanju dvadesetšestogodišnja razvedena žena iz države Ohajo. Nije se dugo čekalo ni na informaciju koliko košta naručena beba, ali to je mnogima bila samo još jedna u nizu potvrda da je parama sve moguće kupiti jer, bračni par je svoju sreću platio 150.000 dolara!
Prema utvrđenim pravilima ove vrste poslovanja, svoj deo je naplatila i agencija koja je pronašla ženu voljnu da bude surogat majka njihovom detetu, ali najveći je deo svote ipak primila dvadesetšestogodišnjakinja iz Ohaja koja je devet meseci nosila blizance. Par je naknadno platio troškove smeštaja u bolnici tokom porođaja i usluge osoblja bolnice.
Ovaj slučaj ukazao je na sve češću pojavu žena koje širom sveta nude svoje telo da u njemu odgaje bebu devet meseci, a onda je predaju (prodaju) paru koji nema sreću da ima sopstveno potomstvo. Obično takva surogat majka biva oplođena spermom oca, da bi dete imalo bar jedan deo gena bračnog para koji će ga ubuduće odgajati. Da bi sve išlo brže, u ovaj biznis su se uključile i agencije koje preuzimaju na sebe ulogu posrednika i čitavu proceduru rešavaju pravno, kako ne bi došlo do zabuna između dve strane.
Kada je reč o produktivnosti, svakako, najpoznatija je Britanka Kerol Braun, koja trenutno nosi trojke za drugu ženu, ali je javnost mnogo zainteresovanija za priču o tome kako je zabunom dala vlastito dete.
Naime, ona je pre pet godina rodila dečaka jednom londonskom paru. Bila je oplođena muževljevom spermom, ali se posle šest meseci na DNK analizi pokazalo da dečak ne pripada tom čoveku, već mu je otac Kerolin muž Pol. Kad je bračni par to saznao, bio je spreman da tuži Kerol, jer je u ugovoru potpisala da će se tokom devet meseci suzdržavati od polnih odnosa. Surogat majka je priznala otvoreno da je to pravo ignorisala. Dete nije tražila nazad, iako je imala na to zakonskih prava.
„Ne, nisam se vezala za to dete. I sa mojim ćerkama sam se zbližila tek posle porođaja. Pa kako bih mogla da uzmem tog dečaka od žene koja je s njim provela mesece i zavolela ga. Slomila bih joj srce”, izjavila je Kerol.
Zakon u Velikoj Britaniji dozvoljava da se i surogat majkama plaćaju troškovi trudnoće, a plate su između 5.000 i 15.000 funti. Ipak, Kerol kaže da se time ne bavi zbog novca, već voli da ulepša život parovima koji ne mogu da imaju decu. Ona je srećno udata i ima dve kćerke, a usrećila je šest porodica do sada. Prvo surogat dete rodila je decembra 1995. godine.
Priča o surogat majkama sve više zaokuplja pažnju. I, sve je više onih koji se odlučuju na taj korak. Da nije daleko od nas, potvrdio je nedavno objavljen oglas na forumu Krstarice: „Želela bih da nekom bračnom paru pomognem time što bih bila surogat iliti zamenska majka. Znam da mnogi parovi žele da stupe u kontakt sa osobom poput mene, ali jednostavno ne postoji mesto gde bi našli takvu osobu, kao što ni ja ne znam gde bih mogla da nađem ozbiljan par.
Pošto ne mogu ovde da ostavim svoju mejl adresu, neka me kontaktiraju na ’private’ oni koji su ozbiljni i zainteresovani i lako ćemo stupiti u kontakt”.
Zainteresovani za ovu temu na forumu su odmah počeli da se interesuju šta zakon o tome kaže. Utvrđeno je da naša zemlja uopšte nema zakonsku regulativu određenu za ovu pojavu. Kod nas parovi koji ne mogu da imaju decu do potomstva dolaze usvajanjem. Međutim, postoji i „dodatak” da žena koja ima naše državljanstvo ne može ni u jednoj stranoj državi ostvariti pravo da postane surogat majka, ili pak biti naručilac surogat majke (u državi u kojoj je zakon to dozvolio).
Uprkos tome, i kod nas ima klinika, kao i advokata koji se time bave, jer zapravo, ako zakona nema, takav biznis nije nezakonit.
Osoba koja je na Krstarici ostavila oglas ovakve sadržine tvrdi isto što i Kerol, da to ne radi zbog para: „Imam dvoje dece i divnog muža, ali zašto ne bih mogla da pomognem još nekome da to ostvari, kad već sam nije u mogućnosti”.
Finansijska korist ili ne, ali mnoge žene i majke kad čuju priču o surogatmajkama jednostavno ne mogu a da se ne zapitaju kako žena može da nosi u sebi devet meseci dete i da ga se, posle porođaja, hladnokrvno odrekne. Da li zaista altruizam i želja da se pomogne drugoj ženi mogu da nadvladaju majčinski instinkt? Ili…

„Žrtvovanje” zbog izgleda
Dugo zadržavanje ispred ogledala, korišćenje raznih pomada, razmišljanje o tome šta bi još moglo da se kupi što bi uticalo da se poprave nedostaci na telu – tipično je ponašanje ženskog sveta.
A još kada dođe leto i kad se gotovo sve pripadnice „nežnijeg” pola pomame za raznim tretmanima da bi zbog odlaska na more za nedelju dana skinule nagomilani celulit, slepo prateći reklame za lep izgled koji plasiraju ženski magazini, akcija ulepšavanja postaje pravo mučenje. Zašto?
Zato što se mnoge žene trude da u salonima „izglancaju” kožu do savršenstva, potpuno zapostavljajući svaki drugi aspekt svog života. Ipak, iz iskustva dama u okruženju, mislim da neke upravo u ovom letnjem periodu reše da „oblikuju” svoje telo tretmanima kod kuće. Ali, problem je što je mali broj onih koji to disciplinovano rade svaki dan, i zbog nedostatka vremena, i zbog manjka novca. Priznajem da sam i ja u toj grupi. Prošle subote pozvala sam jednu od najboljih prijateljica – Vesnu i predložila joj da napravimo pravi kozmetički eksperiment u stanu. Pripremila sam sve kreme i bočice koje sam imala, donela je i ona svoje, a onda smo krenule u sređivanje. Prvo je usledilo „pilingovanje” tela, onda smo se bacile na stavljanje „pakovanja” za celulit i obmotavanje nogu folijom (čule smo da to daje bolji efekat), pa onda utrljavanje kreme masažerom, a zatim je došao trenutak za stavljanje pomade protiv strija. Posle četiri sata trljanja tela, ruke su počele da nas bole, ali odlučile smo da ne odustanemo od borbe za lepši izgled, pa smo krenule i sa mazanjem krema za zatezanje... Istovremeno smo shvatile da moramo da „ubijemo” mitesere na licu i da se rešimo koje sitne bubuljice, a onda smo posle držanja tri maske od po pola sata prešle na sređivanje kose. I tu smo odvojile dodatna dva sata dok smo držale ulje za jačanje korena kose, zatim pranje jednim šamponom, pa drugim... I naravno da to ne može da se završi bez specijalnog regeneratora... Već je bilo veče kada smo mrtve umorne ulepšavale pete radeći jedan običan pedikir, a kada smo prešle na lakiranje noktiju i pokušale da se prisetimo šta smo sve konkretno koristile u „našem” tretmanu za lepotu, iskreno govoreći – više nismo ni znale. Vrhunac je bio kada smo se posle celodnevnog „mučenja”, koje nas je više umorilo nego što nam je prijalo, videle sa našim jačim polovinama. Oni nisu primetili ama baš nikakvu promenu. Vesna i ja smo se samo pogledale i dogovorile da više ne gubimo nijedan sunčani dan na ovakvu vrstu ulepšavanja. Ma bolje da nabacimo osmeh i da izađemo u šetnju. Bar će nam više prijati.

Suze u Laguna Biču
Laguna Bič, mali raj na zemlji, u bogatoj Kaliforniji, u blizini Los Anđelesa, na obali Tihog okeana. Tu su kuće filmskih zvezda, velelepni hoteli, tu žive stotine likovnih umetnika, u njemu su brojni fensi restorani, butici, aleje cveća i palmi, muzeji i pozorišta, festivali i na hiljade turista. Tu sam i ja.
Prošlo je od tog 4. jula, Dana nezavisnosti, evo, već nedelju dana. Te noći, na najveći praznik Sjedinjenih Američkih Država, gledala sam TV prenos centralnog programa iz Vašingtona i odmah posle toga krenula da šetam po kanalima. Vidim najavu „The Balkans”. Kanal PBS (Public Broadcasting Station) koji se finansira od dobrovoljnih priloga i baš zbog toga slovi kao veoma objektivan. Ne mogu da verujem, na američkoj televiziji, u udarnom večernjem terminu, emisija o našem Balkanu. Alarmiram rođake SMS-om, kad, gledaju i oni. I dalje ne verujem očima, kao neko koga je snašla – fatamorgana. Vidim, dokumentarni program, na špici se najavljuje putovanje u Prištinu, Beograd, Sarajevo, Mostar.
Reporter živahno vodi gledaoca kroz ulice Prištine, pokazuje bilborde i spomenike u znak zahvalnosti Americi, odlazi na Gazimestan, razgovara sa vojnicima kraj žice... Tu je, kaže, srpski predsednik Slobodan Milošević, držao veliki govor, posle čega nas vodi da vidimo rezultate u – Beogradu. Gledam slike ruševina Generalštaba i bivšeg ministarstva policije u Kneza Miloša. Steže me knedla u grlu. Potom, kratki „švenk” na Ušće i Kalemegdan, a onda „rez”, Beograd noću. Sastaje se, na poluosvetljenom Trgu Republike, sa nekoliko lepih devojaka iz grupe „Bjuti kvins”, za koje kaže da su bile vokalna pratnja na muzičkom festivalu Evrovizije. One ga vode u „provod” do – Blek Pantersa. Tamo, u polumraku dima, u ludilu muzike i sisotresa, oblivenih znojem muzičara, još nekoliko kadrova, i onda reporter odlazi u još gušći mrak, prikazujući jedan, autentičan srpski – klozet! I tu je kraj priče o Beogradu!
Ne mogu da verujem, suze mi teku. Da li je moguće da nas zaista tako vide, da smo to mi, da popularne „kvinsice” nisu znale ovog američkog globtrotera da odvedu i na neka druga mesta. Reporter kroz Srbiju putuje na nekakvim taljigama sedeći na plastu sena, nigde ni asfalta, a kamoli – autoputa. Obilazi napuštena sela. Sreće zabrađene starice u crnini, kako u polumraku staja muzu krave. Onda Guča. Cvrče prasići na ražnju, trešte trube, vrte se pevaljke, a razulareni momci sa izdubljenim lubenicama na glavama, poput šlemova, igraju u nekakvom kvazinarodnom kolu. Tako silno veseli i razigrani, natiču polutku lubenice i na glavu američkog reportera.
Onda se ekipa seli u Sarajevo. I tu su Srbi ostavili trag, pa vodi gledaoce kroz čuveni tunel kroz koji su stanovnici, iz opkoljenog grada, pod pretnjom snajperista, bežali ka slobodi. Na kraju ovog putovanja po Balkanu, videli smo i bistre vode Tare i skakače s mosta u Mostaru.
Bila je to emisija o prljavim, ružnim i zlim momcima srpskim, koji imaju još ružniji glavni grad, sav u ruševinama, u mraku, znoju i smradu... Tako je milionsko američko TV tržište, u udarnom terminu, na dan njihovog najvećeg praznika, u jednočasovnoj emisiji videlo prizore neviđenog primitivizma i tribalizma... Prizore, kakve ni Kusturica ne bi mogao zamisliti.
Sutradan sam izašla u još jedan kalifornijski sunčan dan. Izbegavala sam susrete i poslovično radoznale ljude, koji već po navici pitaju: „Odakle ste?” Jer, šta ako su sinoć gledali emisiju „The Balkans”? Kako da im objasnim da moj Beograd nije onaj i onoliki mrak, ruševine, prostakluk. Ili se, možda, varam? Možda ima toga mnogo više nego što ja hoću da vidim!? Krivica je, ipak, negde i do nas. Dozvolili smo da ovo bude najduži period „obnove i izgradnje”. Da čak deset godina posle bombardovanja, usred Beograda, i dalje stoje strašne ruševine! Da splavovi postanu znak raspoznavanja „bogatog” noćnog provoda, a Guča reper kulture.
Na sreću, Nole, Zimonjić, Ana i Jelena i dalje igraju sjajno. Njih svakoga dana gleda ceo svet. Volim da me prepoznaju po njima.
novinar

Da li stvarno postoji problem sa umetničkim obrazovanjem
Od stotinak studijskih programa u polju umetnosti koji su prijavljeni za proveru kvaliteta više od devedeset pet odsto dobilo je upozorenje da nisu dovoljno dobri.
U istovetnom procesu ostala polja bolje su prošla. U društvenim naukama, na primer, bar jedna trećina programa odmah je procenjena kao dobra, pa programi mogu da nastave rad sa studentima.
Time se pokazalo nešto što golim okom nije bilo vidljivo: da naše obrazovanje u polju umetnosti ništa ne valja!? Logična posledica ovakvog stanja bila bi da nam je umetnost najlošiji od svih društvenih proizvoda. A, ipak, mi smo za početak jedino sigurni da to nije tačno.
Mehanizam koji je na sve ovo ukazao jeste akreditacija koja je u evropskom i svetskom obrazovnom sistemu uobičajena procedura.
Iz nacionalne strateške perspektive, provera kvaliteta ili akreditacija je proces koji smo izabrali da bi zadržali odlučivanje o kvalitetu i odgovornost u rukama stručnjaka, a ne države. Kako bismo postigli ove ciljeve prihvatili smo se odgovornosti da postavimo osnovne standarde i da se svi u akademskoj sredini podrobno pogledamo u oči.
Pri tome mi moramo da zadržimo akreditaciju u umetničkim disciplinama na najvišem nivou kako nikada ne bismo dozvolili rizik da to umesto nas radi neko drugi.
Međutim na svakom koraku su se pojavili problemi.
Nastavnicima u umetnosti propisano je da imaju samo polovinu opterećenja časovima u odnosu na svoje kolege u ostalom delu sveta. Nastavnici umetnosti moraju da rade manje i od svih svojih ovdašnjih kolega u drugim poljima. Iz pozicije nastavnika to uopšte nije loše i moglo bi se smatrati (sebičnom) sindikalnom pobedom. Iz pozicije države i osnivača situacija je mnogo gora: potrebno je zaposliti mnoge nove nastavnike i/ili smanjiti broj studenata. I jedno i drugo je najmanje željeni razvoj.
Drugi problem je prostor. Umetničke škole moraju da obezbede neprimereno veliki prostor koji će po zakonitostima bolonjskog procesa ostati prazan kako studenti ne bi bili preopterećeni boravkom u školi. Tako će sve umetničke akademije od odlučujućih sastojaka kvaliteta koji čine nastavnici, oprema i prostor morati svakako da obezbede višak prostora na račun opreme i nastavnika.
I osnovni stub akreditacionog procesa, da u njemu učestvuju kolege, opterećen je problemima male akademske zajednice, konkurencijom, postojanjem državnog, mešovitog i privatnog visokog školstva i neodoljivim porivom za monopol koji je tako tipičan za naše stanje početnog kapitalizma.
Uobičajena svetska praksa da se pojedini standardi stalno preispituju kod nas nije naišla na podršku, ali čak ni pogrešne standarde ne treba kriviti za tendenciju da se standardi pretvore u standardizaciju ili ukalupljivanje. To se kombinuje s tendencijom da se imitira radije nego da se kreira. Mnogi od nas gledaju da ponove svoje institucionalno iskustvo iz vremena njihovih osnovnih i diplomskih studija.
U prethodnom diskursu mora se neprestano postavljati pitanje da li je naša umetnička akademija loša ili sistem akreditacije sa pojedincima ne prepoznaje njene vrednosti i kako sve to usaglasiti.
A da holistički gledano sistem ima ozbiljan problem ne samo u procentima već i u suštini, više od svega svedoči to da:
1. Vladimir Veličković kod nas ne bi mogao da bude profesor slikarstva zato što nema odgovarajuće akademsko zvanje. On je završio arhitektonski fakultet što nije prihvatljivo.
2. Kod nas ne postoje grupni časovi u izvođačkim muzičkim umetnostima iako je to apsolutno uobičajena svetska praksa.
3. Kada bi neko ubedio Emira Kusturicu da postane nastavnik režije, on ne bi mogao da bude redovni profesor zato što nema pozitivnu ocenu nastavnog rada. Mogao bi samo da postane docent za režiju pa da napreduje preko vanrednog do redovnog profesora ukoliko pre toga ne stigne do penzije.
Prethodne dileme ne bi postojale nigde na svetu i sama činjenica da smo unikatni po prethodnim pitanjima manje je pokazatelj originalnosti i napretka a više pitanje postojećih problema koje treba ispraviti zato što umetnost sigurno nije najgora od naših dostignuća pa nije ni obrazovanje u umetnosti. Umetničko obrazovanje samo treba pravilno i pažljivo vrednovati bez bojazni od novih ljudi i novih ideja.
profesor umetnosti

Atletičari zaslužili dvoranu
Atletičari su jedni od naših junaka Univerzijade. Njihovi uspesi su, nekako, za javnost stigli iz drugog plana, jer je poznato u kakvim uslovima se pripremaju. Četiri odličja Ivane Španović, Marine Munćan i Gorana Nave, rekord Jelene Jotanović i još nekoliko dobrih rezultata, vredni su poštovanja i trebalo bi da ubrzaju realizaciju ideje da „kraljica sportova” konačno dobije krov nad glavom.
Na jučerašnjem prijemu u čast osvajača medalja, o ovom su govorili čelnici ASS i ministar za omladinu i sport.
– Naši atletičatri su svetski šampioni ako se uzmu u obzir uslovi u kojima rade. Pola godine su aktivni, a preko zime se snalaze. Verujemo da će resorno ministarstvo uz pomoć Skupštine grada pronaći način da se projekat dviorane koji postoji, realizuje – istakao je predsednik Atletskog saveza Srbije Veselin Jevrosimović.
Ministar za omladinu i sport Snežana Marković-Samardžić bila je čest gost u loži na Zvezdinom stadionu. Bodrila je naše takmičare u finalima, a nedavno je s reprezentacijom putovala i u Bergen.
– Dela govore koliko je ministartsvo uz atletiku, teško je nabrojati sve akcije koje podržavamo. Uspesima na Univerzijadi atletičari su mnogo učinili za imidž zemlje. Mada su vremena teška, sve ćemo uraditi da uskoro dobiju uslove kakve zaslužuju – rekla je Snežana Marković-Samardžić.
Osvajače medalja predstavljaliu su šampionka na 1.500 metara Marina Munćan i Goran Nava, koji je osvojio bronzu u istoj disciplini i drugo mesto ba 800 metara.
– Nisam bila sigurna u potpunosti da ću osvojiti prvo mesto, ali sto metara pre cilja publika me je ponela do pobede. Ovaj uspeh mi mnogo znači i učiniću sve da na Svetskom prvenstvu u Berlinu ostvarim dobar rezultat – obećala je skromna i tiha Marina Munćan.
A, koliko uspeh na Univerzijadi znači Goranu Navi, pokazao je kada je iz džepa izvadio medalje i stavio ih oko vrata. Momak koji pleni pozitivnom energijom i verom u Srbiju, iako je rođen u Italiji, pokazao je i smisao za humor:
– Zlatna medalja znači mnogo i čestitam Marini, ali i dve medalje znače mnogo, pa čestitam i meni! Drago mi je što sam ovde i što sam trčao pred ovim divnim narodom koji se toliko raduje našim uspesima. Sada je vreme da i atletika u Srbiji postane „kraljica”.
Osvajači medalja nagrađeni su vrednim poklonima, „nout-buk“ računarima i mobilnim telefonima.
M. Stojaković

Ivković veruje u tim
U beogradskom hotelu „Zira” juče se okupila košarkaška reprezentacija Srbije koja danas zvanično počinje pripreme za Evropski šampionat u Poljskoj koji će se održati od 7. do 20. septembra. Stručni štab na čelu sa selektorom Dušanom Ivkovićem predstavio je 13 igrača, a petorica iz univerzitetske selekcija (Bjelica, Kešelj, Raduljica, Paunić i Mačvan) pridružiće se ekipi pred put na bazične pripreme u Italiju.
Sa spiska od 14 igrača, koji je Ivković saopštio još u maju, skinuti su bekovi Vule Avdalović i Igor Rakočević zbog povreda, a naknadno je pozvan plejmejker Bojan Popović. U konkurenciji za 12 mesta u timu su: Miloš Teodosić, Stefan Marković, Milenko Tepić, Uroš Tripković, Dušan Kecman, Luka Bogdanović, Bojan Popović, Marko Kešelj, Ivan Paunić, Nemanja Bjelica (bekovi), Novica Veličković, Zoran Erceg, Ivan Radenović, Milan Mačvan (krilni centri), Nenad Krstić, Kosta Perović, Boban Marjanović i Miroslav Raduljica (centri).
– Lekarski tim reprezentacije konstatovao je klinički tešku povredu Vuleta Avdalovića i nismo želeli da rizikujemo s obzirom da mu je neophodan duži period rehabilitacije. Sa Rakočevićem sam imao četiri razgovora, a poslednji današnji je bio dug i iskren. Zaključili smo da nije spreman da isprati celu akciju, jer mu je potrebna pauza zbog otoka na obe ahilove tetive. Sam je rekao da ne bi bio spreman ukoliko propusti najvažniji deo priprema u Italiji. Reagovali smo i pozvali Bojana Popovića, koji je i prošle godine učestvovao u delu akcije za kvalifikacije, a u petak priključiće se i petoro momaka iz univerzitetske selekcije. Žao mi je što nisu tu da i njih predstavimo, ali treba imati u vidu da su bez dana odmora, posle naporne sezone, počeli pripreme za Univerzijadu – saopštio je sastav tima Ivković.
Selektor je istakao da je glavni takmičarski cilj u Poljskoj pozicija koja obezbeđuje plasman na Svetski šampiona u Turskoj dogodine.
– Godinu dana smo stariji i iskusniji. Drago mi je što mogu da radim sa ovakvim igračima i imam apsolutno poverenje u tim. Uveren sam da ćemo uspeti da ostvarimo zadatak – rekao je selektor, kome će prvi asistent biti Aco Petrović, a u stručnom štabu priključio je i dvojicu mladih trenera iz univerzitetske selekcije Dušana Gvozdića i Sašu Nikitovića.
Igrači su spremni za naporan rad, mada bi većina preskočila bazične pripreme koje su po pravilu „mora”, ali svesni da su one ključ svega. To potvrđuje i Nenad Krstić, jedini reprezentativac iz NBA, koji je na pripreme stigao dan posle venčanja.
– Što sam stariji sve mi teže pada „planina”, ali bez dobre kondicije nema ni dobre igre. Tim je odličan, mladi će nas iskusnije da poguraju i neće biti problema. Iza svih je dobra sezona, verujem u uspeh, ali važno je da idemo korak po korak – istakao je Krstić.
Ivan Radenović priznao je da je impresioniran društvom i naglasio da ima veliki motiv da se izbori za dres u Poljskoj:
– Kao klinac maštao sam da postanem reprezentativac. Tim je mlad, atmosfera sjajna, a zdrava konkurencija svima će biti dodatni motiv. Znam da je selektor strog, ali to i zahteva ovako veliki projekat.

Petrović: Šanse 50:50
Ekspedicija Crvene zvezde danas je, avionom Jata u 8.20 časova, krenula za Sloveniju, gde ih sutra u Velenju protiv Rudara očekuje prvi meč drugog kola kvalifikacija za Ligu Evrope. Trener Vladimir Petrović Pižon, na put je poveo 20 igrača, a priznao je da još ima nedoumica oko sastava tima. Fudbaleri Zvezde će biti smešteni u banji Topolšica, udaljenoj desetak kilometara od Velenja, gde se nekada pripremala fudbalska reprezentacija bivše Jugoslavije.
– Najvažnije je da u Velenju ne izgubimo utakmicu. Želimo da u gostima postignemo gol, a posebnu pažnju ćemo obratiti kod prekida. U tim situacijama je Rudar najopasniji, što su pokazali i protiv estonske Trans Narve, postigavši na taj način čak tri gola. Međutim, koliko su njihovi štoperi, pogotovo iskusni Cipot, odlični u napadu, u odbrani nisu tako uspešni, pošto nisu okretni i brzi. To je svakako jedna od mana našeg rivala. Ali, kao i nas, odlikuje ih dobra kolektivna igra i velika borbenost. Poput kolege iz Rudara Marijana Pušnika, smatram da su nam šanse podjednake, 50:50 – rekao je Vladimir Petrović.
Zbog povrede primicača u Beogradu je ostao mladi štoper Vujadin Savić, a u Sloveniju zbog lakše povrede nije otputovao ni novajlija Darko Lazović.
– U Velenju će najviše profitirati publika, jer će prisustvovati duelu kvalitetnih timova. Rudar ima dosta dobar tim, ali i mi imamo čime da im se suprostavimo. Kao i oni, nemamo „zvezde” u timu, ali nas hrabri veliko jedinstvo – poručio je Petrović.
Novi kapiten Crvene zvezde Nikola Lazetić ima veliko iskustvo na evropskoj sceni.
– Moje iskustvo može da bude od velike koristi, pogotovo što imamo veoma mlad tim. Ipak, ta mladost, uz nas nekoliko starijih igrača, više je prednost nego hendikep. Mladi igrači pokazuju veliku želju za dokazivanjem, a prvu priliku imaće već sutra. Crvena zvezda je najveći klub na Balkanu, ali to moramo da potvrdimo i na terenu, da mnogo više trčimo… Verujem da ćemo ostvariti povoljan rezultat i rasterećeni, na dobro popunjenoj „Marakani”, dočekati revanš kroz nedelju dana – naglasio je Lazetić.
Sportski direktor Ivan Adžić, koji je sa Petrovićem, posmatrao Rudar u revanšu protiv Estonaca, zrači optimizmom.
– Rudar ima kvalitetnu ekipu, ali mi ne smemo da kalkulišemo. Nadam se da ćemo pobediti – rekao je Adžić.
U Sloveniji su otputovali sledeći igrači Crvene zvezde – golmani: Stamenković, Pavlović, odbrana: Đorđević, Tutorić, Vranješ, Ignjatijević, Ninkov, Cvetković, vezni red: Isah, Bogdanović, Nikolić, Blažić, Kadu, Savio, Obrić, Lazetić, Burzanović, napad: Lekić, Perović, Jevtić.
L. Delić
-----------------------------------------------------------
I Cvetković u Sloveniji
Crvena zvezda je juče predstavila još jednog novajliju, Nemanju Cvetković (29), koji je pre tri dana potpisao ugovor na dve godine. On je ponikao u Zvezdinoj omladinskoj školi, može da igra na pozicijama desnog beka i zadnjeg veznog igrača, a došao je iz belgijskog Namira. Cvetković je na spisku putnika za Sloveniju, a uoči duela protiv Rudara, kazao je da očekuje pobedu Zvezde.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Moćni i raspucani Partizan
Moćni i raspucani Partizan je na svojoj prvoj evro stanici u ovoj godini, na krajnjem severu Velsa, protiv Rila, pokazao da će biti ozbiljan takmac na međunarodnoj sceni. Željan nove afitmacije u Evropi naš tim je egzibicioznom igrom, posebno u prvom poluvremenu, obezbedio miran revanš u Beogradu za sedam dana, a svojim navijačima, najverovatnije novu radost. Jasno je da će revanš u Humskoj posle ubedljive pobede u Rilu biti samo puka formalnost, pa „crno – belima” sada, posle sjajno obavljenog posla, preostaje da uživaju na lovorikama i da se još bolje spreme za nove i značajnije ispite u Evropi.
U početnoj fazi ispitivanja, u prvih četvrt časa igre Velšani su se opredelili za defanzivnu varijantu, pa je našem prvaku praktično od starta nametnut stil igre koji mu je u suštini i odgovarao –– napasti domaćina sa svih strana, pa šta bude. Partizan je u prvom poluvremenu ostvario potpunu dominaciju na terenu. Modernim pristupom i načinom igre, „crno – beli” su osetili veoma brzo da Ril nije ekipa od koje se treba bojati. Srpski fudbalski prvak je skoncentrisao sve snage na napad, i takvo opredelenje  mu se isplatilo. I tehnikom i snagom i željom, Partizan je u drugom delu prvog poluvremena potpuno nadvisio velškog prvaka, poslavši ga na odmor sa čak tri gola u mreži.
Odbrana Partizana je svoj deo posla završila, i to na inpozantan način, boreći se sa žestokim, ne tako obučenim igračima po našim standardima. Trener Jokanović može da bude zadovoljan i prezadovoljan što je njegov tim praktično već u prvoj utakmici preskočio prvu evro stepenicu, i to na inpozantan način!
Raspoloženi Partizan je od starta znao šta hoće. Iako je na klupi ostao Ivan Obradović, odbrana je sa iskusnim Mladenom Krstajićem, povratnikom i dugogodišnjim gasterbajterom u Nemačkoj, dobila i na čvrstini i sigurnosti. Ispred golmana Božovića su Gavrančić i Đorđević držali sve konce u svojim nogama dok je mladi debitant Stevanović posle početne nervoze, koju je prebrodio veoma brzo, igrao veoma dobro.
Pošto se u prvih 15 minuta igra uglavnom odvijala između dva šesnaesterca, Partizan se opredelio da prvi napadne protivnika. Takva odluka mu se višestruko isplattila. Pošto je kapiten Rila Horan nespretno s leđa zaustavio Dijaru, na samoj ivici šesnaesterca, sudiji Munjozu nije preostalo ništa nego da svira prekršaj. Iskusni Krstajić je uzeo loptu u svoje ruke, namestio je a zatim je majstorski šutirao, neodbranljivo, lopta je udarila prvo u prečku a potom se odbila u mrežu, iza leđa golmana Kendala. Nije se dugo čekalo na novi pogodak. Veoma zapaženi Brana Ilić je sjajno prodro po desnoj strani, uputio odličan centaršut, na pravom mestu našao se Brazilac Kleo, odlično šutirao glavom pa je golman Rila ponovo morao da vadi loptu iz mreže.. Od tog momenta Partizan je potpuno zagospodario terenom, veoma raspoložan je bio Kleo koji je u finišu prvog poluvremena još dva puta opasno zapretio Kendelu, u 26. i 29. minutu.
Pošto su se domaći igrači potpuno ohladili posle dva primljena gola, Partizan je nastavio u visokom stilu, pa je u 45. minutu, posle izvanrednog udarca Ilića i pogođene prečke, mladi Tomić bio na pravom mestu, uposlivši nesebično Dijaru kome je u petercu preostalo samo da loptu prosledi u mrežu.
U nastavku utakmice Partizan se opredelio za čuvanje lopte, dok je domaćin krenuo malo ofanzivnije, ne previše, jer je bio svestan da je protivnik spreman da kazni svaku njegovu grešku. Iz tog razloga i tempo je znatno opao, međutim, kada je trebalo Partizan je bio spreman da ugrozi gol Rila. U 69. minutu. Naš šampion je uz dosta sreće došao do četvrtog gola. Tomić je sjajno izveo korner sa desne strane, lopta je dugo putovala kroz šesnaesterac Rila, da bi je na penaltiku strljivo sačekao kašpiten Đorđević i hladnokrvno je poslao u nebranjenu mrežu protivnika.
Dve prave prilike na utakmici Ril je imao preko opasnog Holdena u 49. i 79. minutu, ali na sreću oba puta lopta je završila pored stative golmana Mladena Božovića. Sa još više optimizma Partizan dočekuje revanš ali i petak kada je u Nionu žreb za 3. kolo. Tada će šampion saznati ime novog rivala…
Stadion: „Bel vju”. – Gledalaca: oko 2500. Sudija: Cezar Munjiz.– Žuti kartoni: Šerbon, Vilijams (Ril).
Ril:Kendal 5, Nejlor 5, Stons 5, Horan 6, Strong 5, Li 5, Oven 5, Holden 6, Šerbon 5 (od 71 Konli –), Roberts 5, Vilijams 5 (od 55 Hant 6).
Partizan: M. Božović –, Stevanović 7 (od 46 Knežević 6), Krstajić 7,5, Đorđević 7, Gavrančić 7, Petrović 6,5, Moreira 7, Tomić 7, 5 (od 72 Vujović –) Ilić 7,5, Dijara 7, Kleo 8 (od 83 Bogunović 7). Igrač utakmice: Kleo (Partizan).

Svet u Srbiji
Bili su to dani u kojima se zvanično mnogo pričalo o tome kako će Srbija, evo samo za koji mesec, bez viza putovati u svet – a taj svet je upravo tada doputovao u Srbiju i zaposeo njene gradove, arene, tvrđave... Bila je to jedna sasvim miroljubiva okupacija koja je Srbiji donela samo dobro, ponajviše ono što joj godinama najviše i treba: da je vide, upoznaju i dožive kao civilizovanu zemlju sa normalnim ljudima. Sve što dođe preko toga – a došlo je kao susret sa ovdašnjom pameću, znanjem, organizovanošću, disciplinom, snalažljivošću, ljubaznošću, gostoprimstvom, lepotom – višak je za radovanje. Ta radost je građanima Srbije melem na još duboku ranu stvorenu predrasudama, omrazama, nipodaštavanjem i ocrnjivanjem celog naroda kojima su toliko dugo izloženi i spolja, ali i iznutra.
Zanimljiv je sticaj okolnosti da su stranci pohrlili u Beograd i Novi Sad iz sasvim različitih pobuda – njih desetak hiljada da se sportski nadmeću na Univerzijadi, a mnogo hiljada više da se zabavljaju na Egzitu. Istovremeno prisustvo te dve različite mladalačke populacije obeležilo je sliku o Srbiji dodatnim značenjem. A ako se onaj trubački potpuri na kraju Univerzijade, kao jedini etno-element u ukupnom programu otvaranja i zatvaranja, shvati kao najava Guče, uskoro će se pokazati još jedno strancima privlačno lice Srbije.
Bilo je, pri svemu tome, mnogo posla za televiziju. Posebno za RTS i Studio B.
Univerzijada je za javni RTV servis bila ogroman izazov. Pokazalo se da ima dovoljno tehnike za „pokrivanje” toliko mnogo prostorno vrlo udaljenih borilišta za petnaest odabranih sportova i dovoljno ljudi za izveštavanje o toliko različitih, pa i manje poznatih takmičarskih disciplina. Nisu svi direktni prenosi sportskih nadmetanja, u trajanju od šezdesetak sati, imali izvrsnost na koju su domaće gledaoce navikli domaći realizatori, ali ništa nije bilo ispod granica profesionalno korektnog. Novinari Sportske redakcije stizali su na sva mesta i naporne dane završavali preglednom rekapitulacijom u pretponoćnoj emisiji „Univerzalno”.
Studio B rekapitulirao je ceo događaj u ponedeljak uveče emisijom „Vruće leto 09” s ciljem da naglasi merljive i nemerljive učinke Univerzijade. Bila je to završnica angažmana ove medijske kuće i tokom pripreme i tokom odvijanja velikog i važnog međunarodnog skupa. Uz mnoge priloge koji su podsticali Beograđane da budu odgovorni organizatori ili dobri domaćini, agilni učesnici ili vatreni navijači, Studio B je zadužio Univerzijadu i redovnim hronikama na engleskom jeziku. Ta mozaična emisija, namenjena prvenstveno stanovnicima Univerzitetskog sela, ali i svim gostima Beograda, navodi na razmišljanje o potrebi da se ovakav program ustali i razvije.
Takvih je pokušaja bilo ranije, na Trećem kanalu TV Beograd, recimo, ali se emisije nisu održale. U međuvremenu su masovno postali dostupni putem kablovske TV strani nacionalni i internacionalni kanali, a i Internet je postao moćno sredstvo obaveštavanja. Čini se, ipak, da to ne ukida smisao uvođenja neke domaće emisije za strance u našoj zemlji, neki domaći izbor vesti koji bi se mogao plasirati onima što samo prolaze Srbijom ili duže borave u njoj.
Uz obaveznu vremensku prognozu, naravno. Pa da uz stanje na nebu nad Srbijom saznaju i nešto od onoga pod njim. Isplatilo bi se, valjda.

Cilj eksplozije je da Srbi napuste Preševo
„Istraga će dati odgovor da li je eksplozija u Preševu povezana s napadom na pripadnike Žandarmerije kod Bujanovca koji se desio prošle nedelje. Ali, po svemu sudeći, cilj ovog terorističkog akta je da se unese nemir i kompromituju sposobnosti i mogućnosti državnih organa i zaplaši albansko stanovništvo, a srpsko da podstakne da napuste Preševo”, rekao je Milan Marković, šef Koordinacionog tela za Preševo, Bujanovac i Medveđu koji je u stalnom kontaktu sa predstavnicima lokalnih vlasti ove tri opštine na jugu Srbije.
Marković u razgovoru za „Politiku” kaže da je situacija na jugu Srbije složena i teška i logično je da niko nije zadovoljan. Jedan od problema, kako ističe, jeste obrazovanje Albanaca, nedostatak udžbenika na albanskom jeziku. „Osim policije zastupljenost Albanaca u republičkim institucijama na jugu Srbije je gotovo nikakva”, objašnjava Milan Marković ministar za državnu upravu i lokalnu samoupravu, komentarišući nezadovoljstvo i Albanaca i Srba trenutnim stanjem u ovim opštinama.
Posle potpisivanja sporazuma o rekonstrukciji Koordinacionog tela, Albanci ponovo učestvuju u njegovom radu, ali i dalje nisu zastupljeni u republičkim institucijama u opštinama na jugu Srbije, kao što ni Srbi nisu zastupljeni u lokalnim organima vlasti. Šta ste uradili da se to promeni?
Postavili smo osnove za rešavanje tih problema, ali operativno bez ministarstava prosvete i pravde većinu toga ne možemo da rešimo. Na primer, suđenje na albanskom jeziku. Postoje prava koja su garantovana Ustavom i zakonima, a koja se ne ostvaruju u ovim opštinama. S druge strane, Albanci često kao da imaju želju da se te stvari ne rešavaju, u nadi da će ti problemi biti njihovi instrumenti i argumenti u nekim situacijama.
U kojim situacijama?
Pre svega, u odnosima s međunarodnim zvaničnicima.
I Albanci i Srbi zameraju Koordinacionom telu da ima više savetodavnu ulogu, da organizuje predstave i koncerte umesto da rešava realne probleme integracije…
Ja njih razumem u potpunosti, ali Koordinaciono telo nema moć da rešava takve probleme. Ono može da zahteva od nadležnih organa da reši probleme što i radimo.
Šta podrazumeva reforma obrazovanja na jugu Srbije?
Osim pripreme udžbenika na albanskom jeziku za osnovne i srednje škole, reforma podrazumeva da od septembra u Medveđi budu otvorena odeljenja Pravnog i Ekonomskog fakulteta Niškog univerziteta gde će se zajedno školovati Srbi i Albanci. Naš cilj je da Albanci iz Bujanovca i Preševa studiraju na svom jeziku po programima države Srbije.
Izjavljivali ste da su ove tri opštine inertne. Šta očekujete od njihovih rukovodstava da rade?
Ne samo u tim opštinama već i u mnogim drugim predsednici moraju da budu mnogo agilniji.
Da li to znači da mislite da oni sada ne rade dobro?
Rade, ali uvek može bolje i svi moraju više da se trude. Često su opterećeni unutarpartijskim i međupartijskim odnosima. Moj predlog je da napravimo multietničku vlast, da Srbi uđu u lokalnu vlast Preševa i Bujanovca jer bi ti doprinelo smanjenju tenzija. Pozivam Albance da što pre obave rekonstrukciju vlasti u ove dve opštine.
Ankica Marinković

Dačić: U Preševskoj dolini podignut stepen bezbednosti
Preševo – U Preševskoj dolini podignut je stepen bezbednosti i pripravnosti svih snaga policije i žandarmerije, a samim tim i povećano je prisustvo naših snaga na ovom području, rekao je ministar policije Ivica Dačić juče posle obilaska mesta preksinoćne eksplozije u Preševu u kojoj su povređene dve osobe. Kako je istakao Dačić država Srbija mora adekvatno da reaguje na još jedan klasičan teroristički akt.
– Ovoga puta on je izveden podmetanjem eksplozivne naprave u stambenu zgradu u kojoj žive nedužni civili. Naša policija se ovde, na ovim prostorima, ne nalazi u cilju represije nad građanima nego da bi sačuvala mir, imovinu građana, da bi sačuvala život i Srba, Albanaca i Roma, Makedonaca, muslimana i svih koji žive na ovom području – istakao je Dačić juče u Vranju, nakon obilaska mesta gde je kasno preksinoć u Preševu u naselju Železnička stanica aktivirana eksplozivna naprava.
(/slika2)On je rekao da se eksplozija dogodila pored ulaza u stambenu zgradu u kojoj je bilo osam porodica sa 34 člana, među kojima je veliki broj dece Srba i Albanaca koji tu žive. Ranjene su upravo dve osobe albanske nacionalnosti koje su bile u svojim stanovima Afrodita Šabani (42) i Hairi Doniku (12), dete policajca.
– Mi želimo da u našoj policiji radi što više Albanaca. Na čelu policijskih snaga upravo se nalaze pripadnici albanske nacionalnosti. Od terorističkih napada mogu da stradaju i Srbi i Albanci i bilo ko od građana. Zato je veoma jasno da je naš državni interes da se preduzmu sve mere radi presecanja i uništenja svih kanala za ilegalno dopremanje oružja, vojne opreme, municije i drugih sredstava koja se krijumčare i ilegalno dostavljaju preko administrativne linije sa Kosovom i Metohijom – rekao je Dačić.
Kako je naveo, u toku noći započeta je akcija presecanja kanala ilegalnog naoružavanja, u kojoj je uhapšen Ćenan Mehmeti iz sela Miratovac. On je svojim kamionom prevozio municiju i oružje sa KiM u Preševo i okolinu. Zaplenjeno je oružje i taj kamion, rekao je ministar policije Srbije.
(/slika3)– Glavni organizatori naoružavanja albanskih terorista jesu Ljuljim Ibiši zvani Ljuljim, koji je član „gnjilanske grupe”, koji je inače predsednik udruženja palih boraca i invalida OVPBM i koji redovno organizuje proteste raznim povodima. Zatim, tu je i Sadat Nuhiju, zvani Rušan, i Gafur Dalipi zvani Brica ili Gafa koji spada među najsurovije albanske teroriste. Inače, ova trojica se ne nalaze na teritoriji Srbije i za njima se traga duže vreme – naveo je Dačić dodajući da je prilikom pretresa Ibišijeve kuće pronađeno naoružanje i vojna oprema.
Inače, da podsetimo, četrdesetak minuta posle ponoći, 14. jula, snažna eksplozija digla je na noge stanovnike naselja Železnička stanica u Preševu, u kome je većinsko srpsko stanovništvo. Naprava velike razorne moći eksplodirala je u podrumu zgrade (kotlarnice) u Ulici Vase Smajevića, u kojoj žive pripadnici vojske i lokalne policije, Srbi i Albanci. U trenutku eksplozije, kako smo saznali, u zgradi se nalazilo 37 osoba. Srećom, niko se u tom trenutku nije našao pored ulaza, tako da nije bilo ljudskih žrtava. Lakše povrede zadobili su Afrodita Šabani i Hairi Doniku, koji su posle zbrinjavanja u vranjskom Medicinskom centru upućeni na kućno lečenje.
Od detonacije popucala su stakla na prozorima zgrade u susedstvu, u kojoj u 16 stanova žive prognani Srbi iz Krajine i sa Kosova, kao i na porodičnim kućama. Ulica Vase Smajevića je blokirana, a povećane mere bezbednosti su primetne.
Posle prošlonedeljnog terorističkog akta – napada na patrolu Žandarmerije u selu Lučane, u bujanovačkoj opštini, kada su povređena dva žandarma, eksplozija u Preševu potvrđuje priču u ovdašnjoj javnosti – da je nekome i te kako stalo da ponovo destabilizuje stanje u ovim opštinama na jugu Srbije i sve vrati u neke prošle godine.
Sa tim se slaže i Dragoljub Filipović, jedan od dvojice srpskih odbornika u SO Preševo, član Glavnog odbora SPS-a.
– Način i mesto gde je postavljena eksplozivna naprava očito govore da je reč o klasičnom terorističkom aktu. Ovo nikome od nas koji živimo u Preševu ništa dobro neće doneti, to treba svi da znamo. Građanstvo je uznemireno, na sve je ova eksplozija delovala šokantno. Mislili smo se i ponadali da dolazi vreme smirivanja i početka pravog multietničkog života, a onda ovo – kaže za naš list Filipović.
Aleksandar Davinić – Života Matić
-----------------------------------------------------------
Tražimo hapšenje od Euleksa i Unmika
Ivica Dačić je juče rekao da MUP poseduje snimak iz sela Velikince, opština Gnjilane, koji svedoči o dopremanju i pakovanju vojne opreme, municije i drugog materijala u kamion juče uhapšenog Ćenana Mehmetija. Pored njega, identifikovani su i njegovi saučesnici Fadilj Pea iz Gnjilana i Refik Baša iz Kosovske Kamenice, inače pripadnik Kosovske policijske službe.
– Mi tražimo od Euleksa, od Unmika i Unmik-policije da spreče prenošenje terorističkih aktivnosti i naoružavanje albanskih terorističkih bandi. Ovaj ekskluzivni snimak ćemo predati i Euleksu i Unmik policiji i tražimo hapšenje. Akcija će i dalje biti nastavljena jer mi ovo ne činimo da bismo pokazali da je neko jači ili slabiji, već to činimo u interesu svih građana – istakao je Dačić dodajući da će sa snimljenim materijalom i jučerašnjim događajem upoznati i merodavne međunarodne faktore.
-----------------------------------------------------------
Politički lideri Albanaca osudili podmetanje eksploziva
Preševo – Lideri političkih stranaka Albanaca na jugu Srbije osudili su podmetanje eksplozije u stambenoj zgradi u Preševu, koje se dogodilo preksinoć, u kojoj su povređene dve osobe, istakavši da učestalost incidenata jasno pokazuje da „nekome veoma smeta sadašnje mirno stanje” u opštinama Preševo, Bujanovac i Medveđa i da bi nagomilane probleme Albanaca tog područja trebalo rešavati političkim putem, prenosi agencija Tanjug.
Jedini narodni poslanik iz reda albanskog naroda u Skupštini Srbije i lider Partije za demokratsko delovanje Riza Haljimi osudio je incident i podsetio da nije reč o prvoj i jedinoj eksploziji u Preševu i okolini.
Ukazavši na prošlonedeljni napad na vozilo u kome su se nalazili pripadnici žandarmerije, Haljimi je rekao da to „jasno govori da je reč o nagomilavanju problema”. „Umesto da se ti nagomilani problemi Albanaca rešavaju političkim putem i u okviru sistema vlasti u državi, mi imamo incidente”, rekao je Haljimi Tanjugu.
Upitan da li on kao lider jedne od uticajnih stranaka i narodni poslanik može da apeluje na smirivanje situacije na jugu Srbije, Haljimi je odgovorio da on to čini neprestano od 2005. godine, ali da „objektivnu krivicu za stanja kakvo je ono sada snosi vlast u Srbiji”.
Haljimi je rekao da su delovi vrha vlasti i ministar Milan Marković, kao predsednik Koordinacionog tela za jug Srbije, nakon pada vlasti u Preševu, u kojoj je bila i PDD, podršku dali „radikalnim albanskim partijama”.„Vlast i Marković su podržali one koji imaju radikalne pozicije, a odbacili su PDD, stranku koja učestvuje na izborima”, rekao je Haljimi.
Rešenje sadašnje situacije Haljimi vidi unutar, kako je rekao, jednog suštinskog političkog procesa koji bi trebalo da započne odmah.
Predsednik Skupštine opštine Preševo i lider Demokratske unije Doline Skender Destani rekao da je sada „više nego izvesno da mirno stanje na jugu Srbije nekome ne odgovara”.„Ja ne mogu da tvrdim ko je taj kome mirno stanje ne odgovara, da li su to Srbi ili Albanci, ali je činjenica da je tako”, rekao je Destani.
On je dodao da je čuo da je reč o eksploziji velike razorne moći, primetivši da je „krajnje zanimljivo” da se neko usudio da tu napravu postavi u ulaz zgrade u kojoj žive porodice policije i žandarmerije.„Očevidno je reč o profesionlacu”, kazao je Destani i naveo da se silina udara osetila i na 10 kilometara od Preševa.
-----------------------------------------------------------
Energično se suprotstaviti terorizmu
Predsednik Foruma za bezbednost i demokratiju penzionisani general Ninoslav Krstić kaže za „Politiku” da i ubuduće možemo očekivati terorističke napade, jer još ima pripadnika bivše Oslobodilačke vojske Preševa, Bujanovca i Medveđe
Oba napada koja su se u poslednjih nedelju dana dogodila na jugu Srbije akti su klasičnog terorizma, tvrde stručnjaci za pitanja bezbednosti. Po njihovoj oceni, nažalost, verovatno, nije reč o izolovanim slučajevima zbog čega postoji opasnost da će sličnih napada biti još.
Docent Fakulteta bezbednosti u Beogradu Zoran Dragišić ističe da je reč o „ozbiljnom pokušaju da se destabilizuje bezbednosna situacija na jugu Srbije i Kosovu i Metohiji”.
Teroristi žele da zaustave uspešan put Srbije na međunarodnom planu i da je učestalim terorističkim napadima skrenu sa tog puta i preusmere je da se umesto toga počne baviti terorizmom na jugu, rekao je Dragišić Tanjugu. Prema njegovim rečima, ukoliko Srbija dobije „beli šengen”, veliki broj Albanaca sa Kosova će želeti srpski pasoš, a kada uđe u EU i NATO sasvim je jasno da bi i kosovski Albanci rado prihvatili Srbiju kao svoju zemlju. „Zato mislim da je ovo pokušaj da se takav tok skrene i da Srbija umesto međunarodnog puta počne da se bavi terorizmom na jugu svoje zemlje”, smatra Dragišić.
On je naglasio da odgovor Srbije mora biti kao i odgovor svake države – energičan, odlučan i usmeren isključivo ka nosiocima terorizma. „Ni u kom slučaju ne smeju se ponavljati greške (Slobodana) Miloševića da se zbog terorističkih organizacija krene na čitav narod”, kaže on.
Predsednik Foruma za bezbednost i demokratiju penzionisani general Ninoslav Krstić kaže za „Politiku” da su oba napada klasičan teroristički akt, s tim što je ono što se desilo prošle noći opasnije jer je reč o delu grada u kome žive Srbi, čime im je poslata i dodatna poruka da im tu nije mesto i da treba da odu.
Krstić ocenjuje da i ubuduće možemo očekivati terorističke napade, jer na jugu Srbije i na Kosovu još ima pripadnika bivše Oslobodilačke vojske Preševa, Bujanovca i Medveđe. „Ne znam gde je sada, ali ima informacija da je na jugu Srbije posle bekstva iz zatvora „Dubrava” viđen Ljirim Jakupi, zvani Nacista (jedan od glavnih saradnika nekadašnjeg komandanta OVPBM Šefćeta Muslijua). To su ljudi koji su spremni na sve”, kaže Krstić.
Zbog toga bi, dodaje, Beograd morao da „obnovi komunikaciju sa Kforom, Unmikom i Euleksom, koja je pre nešto više od godinu dana jednostrano prekinuta, jer ovaj problem ne možemo sami da rešavamo”.
Po njegovom mišljenju, naša vlast nije uradila sve što je mogla da spreči ovakve stvari. „Nije dovoljno samo otići u Kopnenu zonu bezbednosti i poslati poruku da je tamo bezbedno. Potrebno je da tamo postoji jedinstvena komanda nad policijom, vojskom i službama bezbednosti, kao što smo imali 2001. godine. Sada ne postoji nikakva koordinacija već svako radi svoj deo posla”, navodi Ninoslav Krstić, koji je 2001. godine bio komandant združenih snaga bezbednosti na jugu Srbije.
Bivši načelnik Resora državne bezbednosti Srbije Goran Petrović smatra da su oružani napadi na jugu Srbije posledica činjenice da je „Kosovo kriminalni i teroristički eldorado”. On je za Tanjug rekao da se „nakon Kosova, kao političkog i pravnog problema, sada suočavamo i dalje ćemo se suočavati sa Kosovom kao bezbednosnim problemom”.
On je kazao da odgovornost za održavanje stabilnosti na jugu Srbije moraju preuzeti domaće bezbednosne službe, ali i međunarodna zajednica. „Naravno da i međunarodna zajednica, koja je preuzela odgovornost za Kosovo i u političkom i ekonomskom smislu, treba da preuzme odgovornost i u bezbednosnom smislu, ali smo svedoci da to ne funkcioniše baš tako savršeno”, ocenio je Petrović.
Goran Petrović je rekao da, bez više informacija, ne može da proceni zašto su se dva napada na jugu Srbije desila baš sada. On je objasnio da je prvo pitanje da li su dva događaja povezana, da li je reč o jednoj ili dve kriminalne grupe, da li ima političke ili verske pozadine, da li je u pitanju ekstremizam ili je reč o sporadičnim kriminalnim incidentima.
G. N.
-----------------------------------------------------------
De Kermabon i Fejt osudili napade
Šef Euleksa Iv de Kermabon i specijalni predstavnik Evropske unije na Kosovi i Metohiji Piter Fejt najoštrije su juče osudili incidente na jugu Srbije, ali su naveli i da zbog nedostatka informacija treba biti pažljiv u ocenjivanju da li je reč o terorističkim napadima. De Kermabon je naveo da je veoma važno da srpska i kosovka policija sarađuju u suzbijanju kriminalnih grupa, dok je Fejt rekao da Srbija može da se obrati za pomoć međunarodnoj zajednici jer je održavanje stabilnosti u regionu zajednički cilj.

Biljke na godišnjem odmoru
Ukoliko odlazite na odmor i nemate kome da poverite vaše biljke ili nemate poverenja da će komšinica znati kako da ih zaliva, postoji nekoliko načina da osigurate njihov dobar rast i razvoj za vreme dok ste odsutni.
Ukoliko ćete biti van kuće više od tri-četiri dana, bitno je da za početak grupišete sve saksije na svetlom mestu ali bez direktnih sunčevih zraka. Pregledajte sve biljke i odstranite požutele ili trule delove. Uzmite kantu koju ćete napuniti odstajalom vodom i u nju potopite saksiju sa biljkom tako da izađu svi mehurići vazduha iz zemlje. Gornja površina zemlje može da se prekrije mahovinom, kamenčićima, kuglicama ekspandirane gline ili slično, kako bi se smanjilo sušenje zemlje. Najugroženije su male saksije koje se najbrže suše.
Postoji više sistema za zalivanje koji se mogu nabaviti, ali u nedostatku takvih ima nekoliko „uradi sam” ideja koje mogu da pomognu.
Jedna od njih je da uzmete plastičnu flašu punu vode, izbušite čep i grlić boce ukopate u saksiju. Dno boce takođe izbušite kako bi voda mogla da polako ističe u zemlju. To je slično takozvanim vaser kuglama koje mogu da se kupe.
Sličan efekat postižemo i sistemom za infuziju koji može da se kupi u apoteci i u kome takođe podešavamo intenzitet kojim će voda da kaplje.
Interesantna je i varijanta sa pamučnim fitiljem čiji se jedan kraj stavi u zemlju, a drugi u posudu sa vodom koju je potrebno postaviti na malo većoj visini od one na kojoj se nalazi saksija. Voda će se polako slivati iz posude pomoću fitilja u zemlju. Što je veća saksija, potrebno je više fitilja.

Opasne, ali i korisne
Vest da je iz Atlantskog okeana do voda Španije doplivala „portugalska galija“ uplašila je sve one koji žive od turizma. S razlogom. Govorimo o jednoj od najotrovnijih vrsta meduza čiji pipci, naoružani sa desetak vrsta otrova, mogu da budu dugački i preko 30 metara, a njihov dodir za čoveka smrtonosan. Ako se, na sreću svih zaljubljenika u kupanje, „portugalska galija“ još nije u dovoljnom broju razmnožila u Mediteranskom moru, to se ne može reći za njenog bezopasnog rođaka, meduzu zvanu „čamac svetog Petra“.
Krajem maja, jedan pilot francuske vojne avijacije izvestio je da je iz vazduha u blizini Korzike video mrlju prolivene nafte dugu oko 10 kilometara i široku oko 100 metara. Na veliko iznenađenje, nije se radilo o nafti, nego o ogromnoj koloniji ovih neobičnih, providnih stvorenja. Vrlo brzo meduze „čamac svetog Petra” su u velikom broju viđene i duž cele italijanske obale.
Sve češće invazije meduza, čak i vrsta koje inače nisu odomaćene u evropskim morima, biolozi objašnjavaju poremećenim ekosistemom i sve manjom količinom ribe i drugih morskih životinja koje se hrane ovim neobičnim stvorenjima.
Međutim, iako nisu rado viđen gost, neke od preko 200 vrsta Hydrozoa, kako glasi latinski naziv za meduze, pokazale su se kao vrlo korisne u borbi protiv klimatskih promena.
Nemački i američki naučnici su nedavno otkrili da neke vrste meduza, kao na primer Pyrosoma atlanticum, upijaju mnogo više ugljen-dioksida iz vode, gasa koji je odgovoran za efekat staklene bašte, nego planktoni.
Ova poluprovidna vrsta, veličine ljudskog palca, koja živi u Atlantiku u milionskim kolonijama, u svom uobičajenom kretanju prenosiugljen-dioksid sa površine na dno okeana. Ovo otkriće je naučnicima dalo ideju o mogućnosti pravljenja sistema kojim bi se ovaj štetan gas skupljao sa površine i skladištio na dno mora, kako ne bi dolazio u atmosferu.

Podeljena mišljenja o deliocima pravde
Od našeg dopisnika
Sarajevo – Odluku Saveta ministara BiH da ne podrži predlog izmena i dopuna zakona, koje bi omogućile stranim sudijama i tužiocima da mogu nastaviti da rade u Sudu i Tužilaštvu BiH i nakon decembra ove godine kada im ističe mandat, jedan broj zvaničnika BiH osuđuje, jer smatraju da međunarodni „delioci” pravde treba da ostanu, dok je drugi podržavaju zato što nisu zadovoljni dosadašnjim radom stranaca i poručuju im da „počnu polako pakovati kofere”.
Poslanik u Parlamentarnoj skupštini BiH Slavko Jovičić kaže „nisu nam ni trebali, jer rezultat njihovog dosadašnjeg rada, kad je reč o procesuiranju zločina nad Srbima, svodi se samo na nesuvislu izjavu portparola Tužilaštva BiH da su predmeti otvoreni i istraga je u toku”.
„Nekoliko stotina predmeta, koji sadrže i konkretne dokaze, namerno se godinama drže u ladicama jer međunarodne sudije i tužioci nisu zainteresovani za procesuiranje i zločina koji su počinjeni nad srpskim narodom. Glavnu ulogu u tome ima šef Posebnog odeljenja za ratne zločine Tužilaštva BiH Dejvid Švendimen koji, usput rečeno, ima učinak ispod 10 odsto i mesečnu platu koju ni bolje plaćeni u ovoj zemlji ne mogu zaraditi čak ni za godinu dana. Naravno, u situaciji koja jeste, odgovornost ne može izbeći ni glavni tužilac Tužilaštva BiH Milorad Barašin. Za razliku od njega, Srbi su davno shvatili strategiju koju, u okviru institucije kojom on rukovodi, razvijaju stranci, zbog čega nikada nećemo, bar što se SNSD-a tiče, podržati produženje njihovog mandata”, kaže Jovičić.
Dosadašnjim učinkom međunarodnih sudija i tužilaca nije zadovoljan ni predsednik nevladine organizacije „Kroacija libertas” Leo Pločkinić, koji je „Politici” izjavio da nije isključena ni mogućnost podizanja krivičnih prijava protiv svih zaposlenih u Posebnom odeljenju za ratne zločine „zbog nepokretanja sudskih postupaka za slučajeve za koje imaju dovoljno dokaza”, jer na taj način „oni postaju saučesnici u izvršavanju dela ratnog zločina”. Istovremeno tvrdi da je rad stranaca i nezakonit i protivustavan jer „nisu položili zakletvu državi BiH i pravosudnim institucijama”.
„S druge strane oni su zloupotrebili rad u pravosudnim institucijama BiH jer su su u različitim procesima koristili dvojno, odnosno višestruko državljanstvo kako bi stekli protivpravnu korist. Kompletan rad pravosuđa BiH je, zapravo, dodatno iskompromitovan i kroz saradnju sa paraobaveštajnom i ilegalnom bošnjačkom službom AID”, tvrdi Pločkinić.
Za razliku od onih koji bi rado da pogledaju u leđa međunarodnim sudijama i tužiocima, predsednica Suda BiH Meddžida Kreso i glavni tužilac Tužilaštva BiH Milorad Barašin zdušno se zalažu za njihov ostanak i vrlo su ljuti na Savet ministara BiH što nije podržao predlog resornog ministarstva da im se produži mandat i posle 2009. godine. Kreso tvrdi da su „prisustvo međunarodnih sudija i njihovo iskustvo, kao i doprinos koji daju u procesuiranjima predmeta pred Sudom BiH, još uvek dobrodošli”, dok Barašin upozorava da bi „njihovim odlaskom nastali ogromni problemi”. On čak tvrdi da bi „odlazak stranaca značio pravnu blokadu” i mogućnost „obnavljanja, odnosno vraćanja na početak nekih sudskih procesa koji traju i koji su gotovo privedeni kraju”. Većina takvih predmeta odnosi se, kako izveštava Balkanska istraživačka mreža (BIRN), na slučajeve ratnih zločina za koje su osumnjičeni Srbi, i to je ono iz čega treba izvlačiti zaključak o dosadašnjem radu međunarodnih sudija i tužilaca, ali i grčevitoj borbi pojedinaca da im produže mandat.

Zakupac rasterao turiste
Sveti Stefan – Polovina je jula, a na Svetom Stefanu i u Miločeru goste broje – stotinama. Ovde, gde je ranijih godina boravilo na hiljade stranih i domaćih turista, praznih kuća je napretek. I velike kuće nemaju nijednog gosta.
– Malo kriza, dugotrajne kiše, a najviše zakupac grada-hotela oterali su goste – kaže za „Politiku” Krsto Rađenović, meštanin. –Singapurska kompanija „Aman rizorts”, koju ovde predstavlja izvesni Žan Pjer Baraten, učinila je sve da devalvira nekada najpoznatije crnogorsko letovalište. Tri godine „svetac” je zaključan, okolne plaže zakupac je proglasio svojom zonom i do sada je zabranjivao pristup kupačima. Žalili smo se, protestovali, ali slaba je vajda. Grad-hotel će još dugo biti bez turista, jer njegova obnova nije ni započela. A kada on nije otvoren, ovde nema turizma.
Jovan – Paka Kentera kaže da će ukoliko ne uslede hitne intervencije i plaže budu „odblokirane” uslediti radikalnije mere meštana, jer su ugrožena njihova ljudska prava. Ne mogu da se kupaju ni oni ni njihovi gosti tamo gde su to činili oduvek.
Da gosti zaobilaze nekada najprivlačniji kutak potvrđuje i Goran Đurašević, jedan od zakupaca leve svetostefanske plaže, koja je manjim delom „pod upravom” Singapuraca.
– Na deo plaže kupači mogu da ulaze besplatno, ko hoće ležaljku i suncobran dnevno plaća 10 evra. No gostiju je veoma malo. Nikada sezona ovde nije bila toliko loša. Kada je „svetac” zaključan, nema ni turista ni posetilaca, koji su dolazili samo da bi se ovde okupali, popili kafu na nekoj od terasa zaključanog letovališta.
Nije bolje ni oko Miločera, gde su Kraljeva i Kraljičina plaža zatvorene za goste. Osim one malobrojne u hotelu „Miločer” čijih je osam apartmana rekonstruisao „Aman rizorts”.
Meštani su ljuti na Vladu Crne Gore koja je sklopila ugovor o tridesetogodišnjem zakupu sa kompanijom koja gotovo ništa ne čini da vrati stari sjaj dragulju južnojadranskog turizma. Naprotiv, ona ga je uništila, imidž je izgubljen zadugo.
U teškoj situaciji,kakva se i ne pamti meštani nude krevet i za osam evra.Hoće li to pomoći,pokazaće naredni dani.No,sezona je kratka,gotovo polovina je prošla – u prazno.

Hleba i „maseratija”
Preksinoć bi neupućen prolaznik centrom prestonice samo mogao da nagađa šta se to dešava oko Starog dvora, što se narod u tolikom broju okuplja. Da l’ su dramski umetnici napravili predstavu, da li su se teniseri pojavili sa peharima, da li su odbojkašice donele zlatna odličja? Oni s balkona, a narod, razdragan, odozdo im maše i raduje se... Nisu, no po onoj slovenskoj antitezi, okupio se narod da vidi hoće li „maserati” da eksplodira. A na ulici pored dvora, umesto u zagušljivoj bioskopskoj sali, tekao je akcioni film... Eksploziv pod vozilom, zanosna crnka koja strepi za život, gomila nervoznih policajaca, antidiverziona ekipa pod kacigama kruži oko vozila... Policajci radoznalce udaljavali, grdili, terali ali narodna radoznalost bila je jača od poplave. Tera ljude napred, da vide, čuju...
„Maserati” na kraju nije odleteo u vazduh i to je očigledno razočaralo mnoge gledaoce ovog filma uživo. Razišli su se kao da su prevareni. Da su kupili karte za ovu predstavu tražili bi da im organizator vrati pare.
Zapravo, to je bio samo još jedan dokaz da se srpski zabavni obrazac promenio: sada bez drame i krvi nema zabave.
Televizijski kanali nude uzbuđenja, čerečenja, razgolićavanja, razbijene glave, a prozor u svet je postao jedan veliki rijaliti šou. Daljinski upravljač je merilo programske šeme, ali i uzbuđenja. Venčanja za 48 sati, zamena žena na sedam dana i ispovedaonica Velikog brata nemaju onu neophodnu dimenziju prisutnosti samom dešavanju. Invazija rijaliti programa sa njihovim fatalnim ishodom očigledno se od nastanka do sada istrošila i više nije dovoljna da pokrene adrenalin koji se oseti ako ste neposredni akter i učesnik nečega što može da ima fatalan ishod. Očigledno je i da osiromašena nacija nema više para za skupe provode i uzbuđenja, pa je tako svaka ulična drama u stvari dobra prilika da se razbije monotonija svakodnevnog življenja.
Proslavama novogodišnjeg dočeka na trgovima i ulicama započeo je fenomen grupnog okupljanja pa je sve dobilo karakter redovne pojave koja i ne bira povod. Tako je bilo i kad je onaj mučenik hteo da skoči sa Brankovog mosta. I taj most od svih beogradskih mostova najčešći je poligon samoubica, jer i oni znaju da je tu najveća „poseta publike”. Narod pohrli, zastane da vidi čudo, ostane do kraja... Čak se iz gomile čuje navijanje da onaj nesrećnik skoči, da bi kraj bio efektan. Jer hepiend je izlizan, nisko na barometru emocija. Potrebni su krv, suze...
Sociolozi bi rekli da se svetina zabavlja tuđim nesrećama, tragedijama i uzburkanim emocijama, da to postaje deo modela svakodnevnog ponašanja.
Song „Riblje čorbe” je na vreme oslikao stanje stvari: „Dok nas iznutra grickaju crvi, hoćemo sveže crvene krvi, zato ga ubij, zato ga smrvi, hleba, igara i mnogo krvi...”.

Građani u ratu sa bahatim vozačima
Četrdesetosmogodišnji Predrag Arsić, inženjer iz Beograda, ljubopitljivo se približio haubi svog crnog automobila parkiranog na trotoaru u naselju Braće Jerković, i promatrajući belu nalepnicu kojom je neko „ukrasio njušku” njegovog četvorotočkaša, zastao je da osmotri tamna slova na njoj. Trebalo mu je, priznaje kroz smeh, neko vreme da uspešno pročita slogan sa folije. „Ba-ha-to par-ki-ram”, rastumačio je konačno istinu.
– Vozim već 27 godina i nikad nisam napravio prekršaj sa parkiranjem. Sto puta sam se posvađao sa ženom kad sam je vozio do pijace. Ona mi kaže „parkiraj tu slobodno, ostajemo samo pet minuta”, a ja neću da stanem ako mesto nije obeleženo. „Našli” su me jedan jedini put kad sam se „opustio”. I neka su! Nek svi vide da sam neodgovoran – objasnio je Arsić, raspoložen i bez trunke ozlojeđenosti.
Te večeri, vozač je stigao u posetu prijatelju, i parkirao se, po nagovoru domaćina, na nepropisno mesto. „Ovde pauk ne zalazi”, glasio je poznanikov argument. Arsić je „popustio”, pauka zaistai nije bilo, ali neko od sugrađana… Odlučan da istrpi „kaznu” zbog greške koju je priznao, inženjer je odbio da skine etiketu iako ga je supruga nagovarala da to učini.
– Akcija je odlična i svesrdno je podržavam, iako sam njena zaslužena „žrtva”. Povešću još više računa gde ostavljam automobil – rekao je on.
Nalepnice „bahatoparkiram.com” koje neodgovorni vozači odnedavno i sve češće zatiču na svojim automobilima delo su aktivističke grupe Kolektiv za razvoj i održivost (KRIO), čiji se članovi, kako sami kažu, bore za uspostavljanje ekološkog i društvenog reda. U gerilsku akciju obeležavanja bahatih vozača krenuli su spontano i sa idejom da neodgovornim šoferima stave do znanja da to što ih „Parking servis” nije kaznio, ne znači da njihovo ponašanje ne smeta građanima. Automobile ostavljene na trotoaru, travnjaku ili tramvajskim šinama, ispred garaža i ulaza, kada vlasnici ne gledaju, KRIO „ratnici” izlepe nalepnicama „bahatoparkiram.com”.
– Nije nam namera da uništavamo tuđu imovinu, niti nalepnicom to zaista možemo. Želja nam je da ljudi razmisle o svojim postupcima, uvide grešku i ako imaju savesti, porade na svom ponašanju kad su jednom obeleženi. Primer gospodina Arsića najbolji je mogući – istakao je Filip Milošević, aktivista Kolektiva za razvoj i održivost.
Na sajtu www.bahatoparkiram.com nesavesnim vozačima se poručuje da su etiketu zaslužili time što su „usporili protok saobraćaja, ugrozili bezbednost drugih učesnika, povećali emisiju štetnih gasova i potrošnju goriva, odnosno naružili izgled okoline”. Osim građana koji se ovih dana masovno priključuju pokretu, naručujući besplatne nalepnice putem sajta, simpatije prema akciji nedavno su iskazali i „Parking servis”, odnosno gradski sekretarijat za saobraćaj.
– Za rešavanje ovako glomaznog problema prvenstveno je neophodna promena svesti i navika građana, na šta akcija Kolektiva za razvoj i održivost upravo apeluje – istakao je Dragoljub Đakonović, sekretar za saobraćaj.
M. Luković
-----------------------------------------------------------
Nisu svi prijateljski nastrojeni
Građani koji krenu „u misiju” prvenstveno treba da vode računa o svojoj bezbednosti. U „uputstvu za lepljenje” okačenom na sajtu aktivistima se preporučuje da etikete lepe na vozila u kojima nema nikog.
– Jeste najslađe obeležiti vozača koji bezbrižno sedi u kolima parkiranim nasred raskrsnice, ali to može biti i opasno. Neretko su mi pretili, a neki su bili spremni i da se fizički obračunaju. Jedni su vikali jer su im izlepljena službena vozila, dok su drugi režali da će im nalepnica upropastiti farbu, što nije tačno. Ali nećemo lako odustati, ovo je „gerila” – rekao je Filip.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Volonteri nastavite da se osmehujete


Bazeni spremni za kupače
Univerzijada je završena, prestonica je ispratila sportiste iz celog sveta, sunce je konačno ogrejalo i gotovi svi bazeni u kojima su se vodile borbe za medalje – spremni su za posetioce. Kupališta na Banjici i u Košutnjaku danas širom otvaraju vrata, a već sutra i „Taš”. Bazeni na „Olimpu” i SRC „Novi Beograd” uveliko dočekuju kupače. Cena dnevne karte je oko 200 dinara, radno vreme od 10 do 19 sati, a u ponudi je i noćno kupanje. Sreda je dan kad će, tradicionalno, osnovci uz đačku knjižicu besplatno moći da koriste bazene.
Jedno od najatraktivnijih prestoničkih kupališta, bazeni Sportsko-rekreativnog centra „Tašmajdan”, prve domaće plivače primiće sutra kada letnja sezona i zvanično počinje. Osim otvorenog, sugrađane svakog radnog dana i vikendom od 10 do 19 sati očekuje i zatvoreni bazen.
– Univerzijada je prošla – sve je spremno. Cena dnevne karte za otvoreni bazen je 250 dinara dok za zatvoreni staje 150, ali je on predviđen samo za rekreaciju. Mališani do sedam godina plaćaju 100, dok posle 16 časova ulaz košta 200 dinara. Uskoro uvodimo i noćno kupanje – objašnjava Marko Pavlović, pi-ar SRC „Tašmajdan” i napominje da je ove godine ulaz na bazene premešten pored stadiona. Prema njegovim rečima, osim prilike da se brčkanjem rashlade u vrelim letnjim danima, sugrađane očekuju i škole sportskog plivanja i vaterpola.
– Cilj nam je da osim vrhunskim bazenima posetioce privučemo i mnogim obrazovnim i zabavnim sadržajima, to jest da „Tašu” vratimo stari sjaj. Zato smo renovirali i kafić gde će uz muziku i hladno piće kupači moći da se opuste. Leto je tek počelo, biće još mnogo prijatnih iznenađenja – najavio je Pavlović.
Kupališna sezona danas zvanično počinje i u Sportskom centru „Banjica”. Dnevna karta za odrasle košta 250 dinara, a za mališane 150. Za brčkanje u dva olimpijska bazena, od kojih je jedan namenjen neplivačima, može se kupiti i poludnevna karta za 200 dinara, a važi od 15 do 19 časova.
Slična situacija je i na bazenima „Košutnjak”, koji su pod upravom Republičkog zavoda za sport. Zbog Univerzijade, sezona koja je počela još polovinom juna, nastavlja se danas i traje do 31. avgusta.
– Dnevna karta košta 200, poludnevna 150, a dečja 100 dinara. Za noćno kupanje neophodno je izdvojiti 150 dinara. Tu su i sezonske propusnice koje se mogu nabaviti za 5.000 dinara i važe i za noćnu smenu, kao i mesečne karte po ceni od 2.500 dinara koje obezbeđuju kupanje samo u toku dana. Zavod je i ove godine angažovao brojno obezbeđenje i spasioce – rekao je Jasminko Pozderac, direktor Republičkog zavoda za sport.
Vrata bazena Sportskog centra „Olimp” i „Novi Beograd” širom su otvorena skoro mesec dana, ali zbog lošeg vremena izostale su uobičajene gužve. Kako objašnjavaju u ovim centrima, prava sezona tek počinje.
– Očekujemo da visoke dnevne temperature konačno vrate kupače u bazene koji su od 14. juna do danas bili otvoreni samo 13 dana – objasnio je Branko Najman, menadžer za sport i rekreaciju SC „Olimp”.
J. Cvetković

Kuće „na divlje” brže do dozvole
Legalizacija objekata sagrađenih do 2003. godine biće drastično olakšana kada bude usvojen Zakon o uređenju prostora, građevinskom zemljištu i izgradnji. Pošto za dosadašnji loš učinak legalizacije treba kriviti manjkavost tehničke i pravne dokumentacije građana i nedostatak urbanističkih planova lokalnih samouprava, skupe tarife, država je odlučila da drastično sreže uslove i ubrza proceduru. Ali, osim što će pristati na niže kriterijume, republika je rešena da pritegne opštine i gradove da se bolje organizuju dok je vlasnicima ponuđena poslednja šansa – ako ni sada ne budu želeli ili mogli da ozakone objekte, građevinski inspektori, koji će dobiti šira ovlašćenja, moraće da pozovu bagere.
Koliko mesta će možda zahtevati takvu intervenciju – znaće se za dva dana, kada opštine dostave gradonačelniku Draganu Đilasu izveštaje o broju prijava za legalizaciju objekata manjih od 800 kvadrata, koji su u njihovoj nadležnosti. Pošto opštine nisu imale obavezu da šalju takve izveštaje u jedinstvenu evidenciju, što će im biti naloženo tek novim zakonom, šest godina nakon što je omogućena legalizacija samo se nagađa koliko bespravno sagrađenih objekata postoji u Beogradu. Ako se može osloniti na procene, u glavnom gradu bez dozvole je sazidano oko 300.000 građevina, od kojih je ozakonjeno manje od pet odsto. Polovina vlasnika nije ni prijavila „divlje” objekte.
Prema rečima Aleksandre Damnjanović-Petrović, pomoćnice ministra životne sredine i prostornog planiranja, zakon propisuje masovno ozakonjenje objekata podignutih do 2003. godine, ali postavlja i uslove ispod kojih se ne može ići.
– Tehnička dokumentacija biće drastično smanjena, kao i cena. Za građane koji su za svoje potrebe gradili kuće, ne veće od 100 kvadrata, zakonom će biti propisani kriterijumi za utvrđivanje naknade. Ona će biti znatno niža nego za ostale kategorije, jer je u najvećem broju slučajeva reč o ljudima koji su tako obezbedili krov nad glavom. Te osobe biće dužne da dostave tehnički izveštaj koji potvrđuje da su ispunjeni minimalni uslovi za korišćenje i dokaz o pravu svojine ili zakupa na građevinskom zemljištu – objašnjava Aleksandra Damnjanović-Petrović.
Osim tehničke dokumentacije, da bi ozakonili porodične kuće ili stanove vlasnici će imati rok od šest meseci kada stupi zakon na snagu da podnesu i fotografije objekta, dokaze o uplati administrativne takse i naknade za uređenje građevinskog zemljišta.
Premda je spremna da delimično popusti u legalizaciji, država će posredno otežati preprodaju stanova koji zadovoljavaju samo minimalne građevinske propozicije. Vlasnici stanova i kuća koje su gradili nesavesni investitori možda će uspeti da dobiju upotrebnu dozvolu i legalizuju svoje domove, ali je pitanje da li će moći da ih unovče.
– Za sve objekte koji budu legalizovani po ovom zakonu biće zabeleženo da je pravo svojine stečeno u postupku legalizacije. To će biti upozorenje budućim kupcima da zbog prihvatanja minimalnih tehničkih uslova država ne garantuje za stabilnost i bezbednost tih objekata – kaže Aleksandra Damnjanović-Petrović.
Republika neće dozvoliti da budu ozakonjeni objekti podignuti na klizištima i močvarnim zemljištima, javnim površinama, magistralnim toplovodima i gasovodima, blizu vodoizvorišta, u zonama zaštite prirodnih i kulturnih dobara. Za zaštitu svog vlasništva država će se postarati i naročito olakšanom procedurom legalizacije komunalne infrastrukture, lokalnih puteva i magistralnih saobraćajnica, koje je, kao i mnogi neodgovorni privatni preduzetnici, gradila bez dozvola. Ali, bez obzira što im je ponuđena još jedna prilika, osobe u lokalnim samoupravama i javnim preduzećima, odgovorne što papiri nisu na vreme pribavljeni, moraju u roku od šest meseci da podnesu zahtev za legalizaciju ili bi mogli snositi oštre sankcije.
Lokalne samouprave će novi zakon o uređenju prostora, građevinskom zemljištu i izgradnji zadužiti da za 24 meseca donesu dva obavezna planska dokumenta za svoju teritoriju, bez kojih se i nije znalo koji objekti smeju da se grade, te je vlasnicima bilo nemoguće da ih ozakone. Umesto da kao dosad otežu proceduru, one će imati rok od 15 dana da prihvate ili odbace prijavu za legalizaciju ukoliko ona sadrži svu dokumentaciju.
Zakon će opštine i gradove obavezati i da proslede podatke o građevinama koje su bespravno sazidane posle 2003. godine kako bi one bile evidentirane. Posebnim zakonom o legalizaciji biće propisano da li će i one moći da budu ozakonjene ili će sve biti uklonjene. Samo u Beogradu, gruba je procena, takvih objekata ima oko 50.000. Đilas je zatražio da se i njima omogući legalizacija o čemu će razgovarati sa ministrom Oliverom Dulićem.
D. M. – V. V.

Sportski „Skadar”
Pančevo – Gradsko veće Pančeva preuzelo je ovih dana obavezu da se do kraja 2010. završi gradnja sportske hale „Bagremar“, nesuđenog objekta Univerzijade. Strah gradskih većnika da Pančevo dobije još jedan „Skadar na Bojani“ nije bez osnova, a ovih dana gradskoj vlasti je sa više mesta spočitavano da će pomenuti sportski objekat, posle ne malo utrošenog novca i još više obećanja, doživeti sudbinu nedavno otvorene hale u Banatskom Novom Selu, koja je građena 13 godina. Uzgred budi rečeno, i nadvožnjak u neposrednoj blizini „Bagremara“ pravljen je više od deset godina.
Priča o grandioznoj hali počinje 2005, kada je pančevačka vlast sa direktorima Univerzijade sklopila sporazum o suorganizaciji igara. Kada je za projekat i nasipanje zemljišta već bilo potrošeno petnaestak miliona dinara, shvatilo se da grandomanija mora da bude sabijena u realističnije okvire, pa je prihvaćeno rešenje za deset puta manju i jeftiniju dvoranu. Odabrani izvođač je ispostavio predračun na 259 miliona dinara, a danas se pominje suma koja premašuje 400 miliona. Do sada je u objekat, čija je gradnja počela s proleća 2008. i koji je za Novu 2009. trebalo da bude završen, utrošeno više od polovine prvobitno planirane sume, a hala još nema ni krov.
Da bi se izbegla još jedna bruka i priča kako se u Pančevu mnogo šta sporo i skupo gradi, Gradsko veće je donelo odluku da sledećim ovogodišnjim rebalansom izdvoji 11, a naredne godine još 55 miliona dinara, kako bi se stekli uslovi da se konkuriše za sredstva pokrajinskog Fonda za kapitalne investicije i pravo na donacije međunarodnih fondova. Odluka je doneta u trenutku kada se od rebalansa do rebalansa smanjuju sredstva u gradskom budžetu, ali u ovom slučaju očigledno radi se o pitanju časti i razbijanju uverenja da svaka gradska vlast iza sebe ostavi neki veliki, a nedovršeni projekat.

Srpsko-američke pesničke veze
Dragan Dragojlović, naš poznati pesnik i diplomata, boravio je u Americi, na poziv Univerziteta Masačusets iz Bostona, povodom objavljivanja knjige antiratne poezije „Zavičaj smrti” (Death’s Homeland). Zahvaljujući uspehu koji je knjiga doživela i još uvek doživljava, skoro u globalnim razmerama, Dragojlović je u Americi boravio dva meseca. Knjiga se prodaje u Americi, ali i Kanadi, Velikoj Britaniji, Australiji, Novom Zelandu, nalazi se na sajtovima u Francuskoj, Italiji, Češkoj, Danskoj, Nemačkoj, Indiji... Prisutna je na sajtovima najvećih svetskih knjižarskih mreža, dobija izuzetno povoljne ocene. Stigla je u veliki broj biblioteka američkih univerziteta, u Kongresnu biblioteku, u nacionalne biblioteke mnogih zemalja, kao i u Biblioteku Nobelovog komiteta u Stokholmu.
Dragojlović je boravio u Njujorku, Vašingtonu, San Francisku, Berkliju, Bostonu. Družio se sa običnim ljudima, piscima, profesorima univerziteta, umetnicima... Svi su bili iznenađeni, objašnjava Dragojlović, što vide pisca iz Beograda, iz Srbije. Tamo često gostuju pisci iz Bosne i Hercegovine, iz Sarajeva, i pisci iz Hrvatske. Medijska slika o nama, stvarana poslednje dve decenije, nije se promenila. Sreo se i sa senatorom Džonom Kerijem, bivšim kandidatom na izborima za predsednika Amerike. Pozvao ga je da dođe u Srbiju, da se uveri da je to jedna normalna država. Keri je bio ljubazan, prijatan sagovornik.
Država malo čini da promeni postojeću sliku o nama, sve se svodi na pojedinačne inicijative, pre svega sportista i umetnika.
– Priče da je Srbija do Karlobaga i Virovitice, i druge slične nesuvislosti, Zapadu deluju smešno, ali i zabrinjavajuće. Proizvode nemerljivu štetu Srbiji i njenoj budućnosti. Ponekad mi se učini da bi bilo izuzetno važno jedan broj ljudi poslati u svet, o trošku države, da borave tamo nekoliko meseci i shvate realnost svog vremena. To bi bilo korisno za naš narod. Izgleda da je neznanje najveći protivnik Srba – ističe Dragojlović.
Na Univerzitetu Masačusets organizovan je kurs kreativnog pisanja, na kome su prisustvovali pisci iz mnogih delova Amerike. Dragojlović je učestvovao na jednom panelu, gde se govorilo o njegovoj poeziji. Dobio je više komplimenata: „wonderful writer”, „great poet”, „fine poet”. Dobio je ponudu da naredne godine objavi jednu svoju knjigu na engleskom. Knjigu antiratne poezije „Zavičaj smrti” (Death’s Homeland), koja se može naći u svim knjižarama u Bostonu i drugde, poklonio je mnogim američkim pesnicima, koji su raspoloženi za saradnju sa srpskim piscima. Želeli su da čuju „srpsku stranu istine”, jer je to još nemoguće u američkim medijima. Sprijateljio se sa mnogim američkim pesnicima, a neki od njih, kao Brus Vigl, Kevin Boven, Tejlor Stoer, Brajan Tarne, Merilin Nelson, Askold Melnick, Demetria Martinez, Fred Meršant, Sem Hemil, Danijela Džordž, Martin Espada, Marta Kolins, žele saradnju sa srpskim pesnicima.
Pitamo Dragojlovića da li mu je neki susret ostao u posebnom sećanju?
– Ako susret i slikanje sa senatorom Kerijem, bivšim kandidatom za predsednika Amerike, izostavim kao neknjiževni, posebno bih napomenuo dolazak pesnika Čarlsa Simića kod mene u Boston. Proveli smo, uz ručak, nekoliko sati u prijateljskom razgovoru. Simić je jedan od najvećih američkih pesnika, o čemu se ovde malo, u svakom slučaju nedovoljno zna. U koju god knjižaru uđete, naći ćete njegove knjige. Rekao mi je, u šali, da je bio lenj dok je bio mlađi, a da se sada provrednio. Nisam se uzdržao da mu ne kažem da ću ga, jer sam član žirija za dodelu „Zlatnog ključa Smedereva”, predložiti za ovu nagradu. Nadam se da ću naići na razumevanje ostalih članova žirija – kaže Dragojlović.
U Bostonu je sreo pesnika i esejistu Džejmsa Skalija, autora knjige putopisa iz Srbije „Vagabond Flags”, koja je upravo objavljena u Americi. Prošle godine, da podsetimo, knjiga je objavljena u Beogradu i veoma je dragocena, jer američkom čitaocu ukazuje na neke za nas važne stvari. Od posebnog je značaja što to govori američki pisac.

Ne može sve odmah
Čim je preuzela dužnost direktorke Muzeja grada Beograda (sredinom juna), Danica Jovović Prodanović otišla je u Vršac na otvaranje izložbe slika Paje Jovanovića, čime je zvanično počela proslava 150-godišnjice od rođenja velikog slikara. Naime, u vreme njenog dolaska na čelo ove ustanove, gradski muzej je već uveliko bio uključen u pripremanje ove proslave, pa nova direktorka potvrđuje da će to biti jedan od prioritetnih zadataka Muzeja za ovu godinu, a trajaće i u prvoj polovini 2010. godine. Muzej grada Beograda je na neki način koordinator obeležavanja „Godine Paje Jovanovića” kako je nazvana serija događaja kojima se podseća na 150 godina od rođenja velikog slikara.
Pred nama su veliki poslovi oko sređivanja i otvaranja legata Paje Jovanovića, koji se nalazi ovde u Ulici kralja Milana – kaže nova direktorka gradskog muzeja, inače arhitekta po struci, koja na ovo mesto dolazi posle tri mandata na mestu direktorke Kulturnog centra Beograda.
Veliki posao u sklopu tog jubileja jeste i objavljivanje monografije o Paji Jovanoviću, koju uređuje moj prethodnik Bojan Kovačević i koji je ostao da do kraja godine radi na tom poslu. Autor monografije je Nikola Kusovac zajedno sa Petrom Petrovićem iz Narodnog muzeja i očekuje se da ona, kao kruna ove proslave, izađe do Sajma knjiga. Na kraju godine trebalo bi da bude otvorena velika izložba u SANU, s tim što će nju raditi Narodni muzej.
Kada možemo da očekujemo otvaranje Legata Paje Jovanovića?
Mi očekujemo da će to biti u oktobru. Legat je sređen u izvesnoj meri mada su i dalje neki poslovi u toku. Legat nema grejanje i taj problem će verovatno morati da se rešava posle otvaranja, ali nije nerešiv. U zgradi postoji grejanje, trebalo bi da se vežemo za zgradu. To će moći da se radi i tokom grejne sezone, važno je da dobijemo saglasnost stanara. Takođe bi trebalo da se napravi i vodič kroz legat Paje Jovanovića. Već smo počeli sa njihovim objavljivanjem. Postoje vodiči kroz muzej Jovana Cvijića i Ive Andrića a ovo bi bio treći.
Poznato je da je ključni problem Muzeja grada Beograda nedostatak prostora za stalnu postavku. Nova zgrada je dodeljena, ali tek predstoji rekonstrukcija?
Nova zgrada, inače bivši vojni objekat u Resavskoj ulici, dodeljena je 2006. godine i od te godine traje procedura rešavanja imovinsko-pravnih odnosa između Vojske i Grada koji su izvršili razmenu objekata. Potrebna je potpuna rekonstrukcija zgrade i prilagođavanje nameni. Ne treba zaboraviti da je Muzej grada proslavio svoj stoti rođendan 2003. godine a da još nema prostor za stalnu postavku, koja je doduše postojala ali je zatvorena šezdesetih godina prošlog veka. Posle više od sto godina došlo je do rešenja mada, nažalost, ta odluka još nije u potpunosti izvršna. Urađen je projekat postojećeg stanja što je jedan korak. Imam informacije iz Gradskog sekretarijata za kulturu da se bližimo i uknjiženju objekta, što je takođe veoma važno. Sve su to početne faze, neophodne da bi se išlo dalje u izradu projekta dokumentacije i svega onoga što se radi pre rekonstrukcije. To je jedan ogroman posao i dug proces i na njemu mora da se istraje, jer je to nešto što ovaj grad i ovaj muzej zaslužuju.
Postoji informacija da bi rekonstrukcija te zgrade mogla da bude završena oko 2014. godine. To je posle vašeg prvog mandata?
Naivno bi bilo i očekivati da se stvari razvijaju brže. Brže ne može, ali ja ću biti srećna da se krene u izradu projekta dokumentacije i da se dođe do nekih rezultata na terenu za vreme ovog mog mandata. Nova zgrada bi rešila ne samo problem stalne postavke, nego i kancelarijskog prostora. Jer, zgrada u kojoj se sada nalazimo (Zmaj Jovina 1) u veoma je lošem stanju i jedan od prioriteta jeste i sređivanje ovog objekta kako bismo do daljnjeg mogli u njemu nesmetano da radimo svoj posao, a to je zaštita, rekla bih, neprocenjivog blaga koje je u zbirkama ovog muzeja.
Šta su još prioriteti gradskog muzeja u ovom periodu?
Ova kuća ima i veoma važne izdavačke planove za ovu godinu, ali ozbiljan prioritet je, pre svega, sanacija i rekonstrukcija objekata koji su u sastavu Muzeja. Svi naši objekti su pod različitim nivoima zaštite i veoma su poznati. Građani su mnogo bolje obavešteni o njima nego o samom muzeju (vrlo često ne znaju ni gde se Muzej grada nalazi). To su, na primer, Konak kneginje Ljubice, pa pomenuti Legat Paje Jovanovića, Legat Tome Rosandića, Zavičajni muzej u Zemunu, nalazište u Vinči, Muzej u Mladenovcu…Da bi se oni u potpunosti rekonstruisali i sanirali treba uložiti puno vremena i sredstava i ne može sve odmah.
Zavičajni muzej u Zemunu već godinama je zatvoren? 
Jedan od naših ozbiljnih prioriteta je izrada stalne postavke i konačno otvaranje Zavičajnog muzeja zato što je prosto nezamislivo da jedan tako značajan muzej bude zatvoren tolike godine, meni se čini od 2002. To je značajan objekat, ali postoji niz problema koji su se sad ispostavili tokom rekonstrukcije. Mnogo toga je već urađeno i radi se i dalje, ali reč je o jako staroj zgradi, pa sve zahteva određene procedure i ozbiljne radove. Međutim, to je svakako objekat na kome treba insistirati i pokušati da se što pre izađe sa stalnom postavkom, čija izrada je planirana za ovu godinu.

Živanić: Ponuda za Sajam nije uvredljiva
Beogradski sajam je bio ponuđen celom svetu i niko ga osim „Verana” i „Riminija” nije hteo. Ne da niko nije želeo da ponudi nijedan evro, već investitori uopšte nisu razmišljali o kupovini ovog preduzeća, kazao je juče za „Politiku” Radomir Živanić, vlasnik „Verana”. Dodaje i to da nema nameru da se izvinjava zbog toga što je zajedno sa partnerom iz Italije ponudio 1,8 miliona evra za preuzimanje 70 odsto kapitala, jer ne misli da je njegova ponuda nepristojna.
– Ovo je jedina i ozbiljna ponuda, a nepristojne su izjave da je ovo što nudimo uvredljivo. Ubeđen sam da će se sve ovo dobro završiti u pregovorima sa Agencijom za privatizaciju. Zašto svi odmah napadaju paušalno ocenjujući da je ponuda nepristojna. Na osnovu čega to tvrde, pitam se. Pa, ne pravi se posao na osnovu osećaja, već na bazi biznis-plana koji nedvosmisleno kaže da je to optimalno. Zašto se neko ne zapita zbog čega niko osim nas nije dostavio ponudu. Mora da postoji nešto, neki uzrok zašto Sajam niko nije hteo. Kad su videli obavezne investicije, svi su digli ruke. Neka kritičari uzmu digitron u ruke i sve će im biti jasno. Posao se pravi na osnovu buduće zarade – kaže Živanić.
Priče o velikom profitu ove ustanove ne piju vodu, jer Beogradski sajam ne zarađuje zato što se bavi sajamskom delatnošću, već profit ovom preduzeću donosi „buvljak”.
– Nama je bitno da pravimo profit na sajamskoj delatnosti. Kad se tezge sa Sajma sklone, taj profit o kome se priča će nestati. Mi smo našli formulu kako da od sajamskih delatnosti profitiramo i mi kao vlasnici, ali Beograd i Srbija. Jedino tako će Sajam biti beogradski – smatra Živanić.
On državnim zvaničnicima koji ga optužuju da je dao nepristojnu ponudu poručuje da je suma od 1,8 miliona evra i neka vrsta poruke nad kojom bi trebalo da se zamisle.
– Ne dajemo mi za Sajam samo 1,8 miliona, već 36,835 miliona evra, ali i znanje koje donosi konzorcijum. Setite se samo šta se desilo sa RTB „Bor” ili sa „Jatom”. Bilo je i ranije slučajeva da smo mi neke ponude odbacili kao nepristojne, a onda se pokajali. Nemojte da i Beogradski sajam ostane ničiji. Srbiji je potreban svaki dinar ulaganja – ističe Živanić i dodaje da ako je država sposobna da ulaže u ovo preduzeće, da ga vodi i ostvaruje profit onda neka ga ostavi gradu. „Ali bojim se da će Sajam ostati ničiji.”
Generalni direktor Beogradskog sajma Anđelko Trpković ocenio je juče da je neprihvatljiva ponuda koju je za to preduzeće dao konzorcijum italijanskog Sajma „Rimini” i beogradske firme „Verano motors”. 
On nije želeo da procenjuje kolika je realna cena Beogradskog sajma, navodeći da su za to zaduženi privatizacioni savetnici, ali je istakao da su podaci o poslovanju preduzeća najbolji pokazatelj njegove tržišne vrednosti, pogotovo u 2008. godini koja je bila rekordna.
Prošle godine je profit Beogradskog sajma, kako je rekao, bio 160 miliona dinara, a promet 1,4 milijarde dinara. „Na manifestacijama koje su prošle godine organizovane na Beogradskom sajmu učestvovalo je 6.000 izlagača koji su se predstavili na 220.000 kvadrata zatvorenog izložbenog prostora”, naveo je Trpković i naglasio da se od 2004. godine skoro udvostručio promet na Sajmu.
Njegova je procena da postoje svi uslovi da se Beogradski sajam i ubuduće razvija i da još bolje posluje.
– Očekujem da Agencija za privatizaciju, u skladu s propisima, okonča tender za Beogradski sajam, nakon čega će ministarstva ekonomije i trgovine napraviti plan budućeg razvoja kompanije, koja ima veliki potencijal i značaj za srpsku privredu – naglasio je Trpković.
Lorenco Kanjoni, predsednik Sajma „Rimini” i predsednik konzorcijuma u kome je i „Verano”, u izjavi za javnost želeo je da precizira da ekonomska ponuda podneta Agenciji za privatizaciju Srbije nipošto nema nameru da uvredi ili provocira.
– Normalno je da se u pregovorima krene od predloga koji se smatraju dalekim. Iako je početna ponuda koju smo podneli niska, želimo da razjasnimo da nismo imali za cilj da uvredimo. Posebno očekujemo odgovore u vezi sa aktuelnim preprekama koji se tiču Beogradskog sajma, a koje u suštini menjaju njegovu vrednost – kaže Kanjoni.
J. Rabrenović - A. Nikolić
----------------------------------------
Đilas: O takvoj ponudi ne možemo da pričamo
Gradonačelnik Beograda Dragan Đilas ocenio je da je ponuda uvredljiva i ponižavajuća i za Beograd i za Srbiju. „Moj stav kao gradonačelnika je da apsolutno ne dolazi u obzir da se Sajam proda po ovoj ceni”, naveo je je on dodavši da je „neprimereno da neko ponudi manje od dva miliona evra u novcu za kupovinu Sajma”.
Đilas je rekao da je otkazao sastanak sa predstavnicima srpsko-italijanskog konzorcijuma čim je saznao da je za kupovinu 70 odsto kapitala Beogradskog sajma ponuđeno 1,8 miliona evra.
Kako je dodao, predstavnicima konzorcijuma je vrlo jasno preneo svoj stav da „o takvoj ponudi ne možemo da pričamo”.
– Mislim da je krajnje vreme da ljudi koji žele da investiraju u Beograd shvate da mi znamo da nemamo puno para i da je kriza, da smo siromašni, ali nismo toliko siromašni da prodajemo u bescenje ono što puno vredi da bi neko od toga pravio ekstremni profit – naglasio je on.
Gradonačelnik Beograda je izrazio žaljenje što se odustalo od toga da se prilikom tendera odredi minimalna cena za prodaju Sajma, pošto bismo na taj način izbegli „farsu koja nam se desila”.
Na pitanje da li postoji interes da Beogradski sajam ostane u vlasništvu države, Đilas je kazao da su za sajam potrebne velike investicije od više desetina miliona evra koje grad nema. „Sajam će nastaviti da funkcioniše kao i do sada”, kazao je on i dodao da ćemo verovatno u nekom trenutku, kada „procenimo da postoji interes i kada ocenimo da neko zaista želi da uloži u Beograd i Srbiju opet potražiti strateškog partnera”.
„Kriza će proći, sajam će funkcionisati, pa ćemo kada dođu neka bolja vremena opet potražiti pravog strateškog partnera”, zaključio je Đilas.

Država miri radnike i poslodavce
Kao garanciju za čuvanje radnih mesta opisivali su juče direktori velikih firmi predloženu dopunu Zakona o radu koja omogućuje plaćeno odsustvo duže od dosadašnjih 45 dana. Poslodavac će u tom slučaju biti dužan da isplaćuje zaposlenom 60 odsto zarade ostvarene u poslednja tri meseca, uz to da ta zarada ne sme biti manja od minimalne zarade utvrđene zakonom.
Ovaj potez nadležnog ministra Rasima Ljajića prvi čovek „Metalca” Gornjeg Milanovca Dragoljub Vukadinović opisuje rečima:
– To je dobro, solidarno i pošteno. Iz ugla očuvanja radnih mesta mera je dobrodošla s obzirom na to da najveći broj preduzeća ima pad privredne aktivnosti. Razumno je da sada budemo solidarni, a onaj ko to ne razume, pokušavajući da stvari reši štrajkom, samo sebi otežava. Mislim da bi firme trebalo da prihvate ovu meru, čak i po cenu toga da poslovnu godinu možda završe s gubitkom, jer tako čuvamo ljude. Namerno kažem ljude, a ne radna mesta, jer je gubitak posla velika trauma za pojedinca i treba sada zaposlene i psihički sačuvati. Ovo je i prilika da firme pokažu koliko su društveno odgovorne.
„Metalac” je, na primer, zbog krize prodaju smanjio za trećinu, dok su plate u ovoj firmi srezane za petinu. To je, prema Vukadinovićevim rečima, bilo jedino rešenje da se održi trenutni broj zaposlenih. Zato predlog ministra Ljajića vidi kao koristan.
U „Delti” Miroslava Miškovića takođe pozdravljaju svaku inicijativu koja pomaže da se kriza prebrodi uz očuvanje radnih mesta.
(/slika2)– Predložena dopuna zakona ide u tom pravcu. S tim što se podrazumeva da je kompanija koja je primenjuje dovoljno vitalna da iznese budžet koji iznosi 60 odsto u odnosu na regularni, što se, opet, kosi s povodom zbog kojeg se mera uvodi. Smatramo da bi za opšte dobro bilo da se, pored plaćenog neangažovanja ljudi, razmišlja u pravcu definisanja preduslova za postizanje veće produktivnosti i jačanja privrednih aktivnosti – kažu u „Delti”.
Rade Pribićević iz „Dunav hrana grupe”, u okviru koje posluje nekoliko mlekara, ali i Koncern „Bambi-Banat” i aranđelovački „Knjaz Miloš” takođe veruju da je reč o pokušaju države da pomiri radnike i poslodavce i tako sačuva radna mesta.
– Povod za to je situacija u smederevskom „Ju-Es stilu”. Mi se nadamo da nećemo doći u situaciju da o tome razmišljamo, jer zdravo poslujemo zahvaljujući činjenici da smo restrukturiranje završili na vreme. Opet, ide nam na ruku i to što prehrambena industrija nije značajnije pogođena krizom – kaže Pribićević.
Isplata zarada u vrednosti od 60 odsto radnicima koji praktično ne rade – za poslodavce u finansijskom smislu neće biti trošak, smatra naš sagovornik, jer i otpuštanje ljudi košta. Potrebno je izdvojiti novac za otpremnine, a kasnije kad kriza prođe, ponovni izdatak je primanje novih ljudi. Najbolje je, dodaje on, sačuvati postojeće kadrove.
Sa njim se slaže i Zoran Drakulić, vlasnik „Ist pointa”. On ističe da svaka mera koja pomaže privredi u ovakvim vremenima može biti samo dobrodošla, pa i ova koja radnicima omogućava da ipak primaju neku platu i ako ne rade.

Ako nam ponude, hoćemo „Nabuko”
Za Srbiju ne bi bilo zgoreg da ima ne samo više pravaca snabdevanja gasom, već i različite izvore iz kojih bi gas stizao do naše zemlje. Ukoliko bismo bili pozvani da učestvujemo u ovom američko-evropskom projektu izgradnje gasovoda „Nabuko”, pristali bismo na te pregovore, potvrdio je za „Politiku” Dušan Bajatović, generalni direktor Javnog preduzeća „Srbijagas”.
Iako, kako kaže, Srbija nije viđena na mapi ovog gasovoda nije loše da se ukoliko već „Nabuko” ne prolazi preko naše teritorije, jednim krakom povežemo s njim, budući da ovim gasovodom treba da stiže gas iz Kaspijskog mora i centralne Azije.
– Ukoliko bi imali mogućnost da iz različitih pravaca dobiju gas, i Srbija i ostatak Evrope bi se našli u situaciji da mogu da ga kupuju po konkurentnijim, tržišnim cenama, što je razlog više da se o ovakvim projektima ozbiljno razmišlja. Međutim, još uvek je neizvesno da li će „Nabuko” moći da obezbedi dovoljne količine gasa za Evropu, jer nije novost da postoje poteškoće u pronalaženju dovoljnih količina gasa koji bi ovaj gasovod učinio atraktivnim za investicije, pogotovo u vreme krize – ističe Bajatović.
Za sada su izvesne samo isporuke iz Azerbejdžana i to do jedne trećine projektovanog kapaciteta, dok one velike i priželjkivane iz Turkmenistana i Irana moraju da sačekaju bolje ekonomske okolnosti.
Srbiji je u ovom času prioritet gradnja Južnog toka koji za razliku od „Nabuka” ima sigurne izvore gasa, kao i završetak gradnje podzemnog skladišta „Banatski Dvor” čime će se obezbediti još jedan pravac snabdevanja gasom i dovoljno energenta u slučaju nove gasne krize, zaključuje Bajatović.
Sve je spremno, kako kaže, da se potpiše ugovor o osnivanju zajedničkog preduzeća za gradnju „Banatskog Dvora”, napominjući da se očekuje da vlada u četvrtak da zeleno svetlo za završetak tog posla.
– Ideja da se Srbija bar jednim krakom priključi „Nabuku” postoji od 2005. godine, dakle pre početka priče o gradnji Južnog toka, kada se predlagalo da se ovom projektu priključimo cevkom kod Mokrina ili Arada – kaže za „Politiku” Bratislav Čeperković, bivši savetnik u Misiji Srbije pri Evropskoj uniji.
Budući da Južni tok neće u zemlju ulaziti kod Niša, postoji mogućnost da se Srbija upravo pravcem Niš–Dimitrovgrad–Dubnica priključi „Nabuku” i da tako ne zavisi samo od ruskog gasa.
Upitan zašto Srbija nije tada pristala na ovu ponudu, Čeperković kaže da je nije odbila, već da tada nije postojala konačna verzija trase „Nabuka”, ali da su stvari i dalje na stolu. Bilo bi dobro da zvaničnici Srbije od Evropske unije zatraže razgovor na ovu temu i pokušaju da Srbiju uvedu i u ovaj gasni prsten.
Ono što je vrlo važno i za region i za Srbiju jeste da očigledno raste svest o potrebi snabdevanja iz više izvora i pravaca, o potrebi međusobnog umrežavanja i solidarnosti u isporukama gasa, zaključuje on.
–Ukrajinsko-ruski odnosi u oblasti gasa su daleko od postavljanja na stabilne noge,te je logično da države traže rešenja da spreče moguće nove nestašice gasa. Zato za Srbiju u ovom času nije više važno ni da li će se krakom povezati s „Nabukom” ili Južnim tokom, već da ima alternativu. Kakvu god – kategorična je Zorana Milanović-Mihajlović, bivša savetnica za energetiku vicepremijera Miroljuba Labusa. – Briga Srbije nije briga EU da li će gas dobijati iz Rusije ili Azerbejdžana, već da ga ima u dovoljnim količinama i u svakom trenutku. Ne treba prenebregnuti činjenicu da će „Nabuko” pokrivati tek tri odsto potrošnje EU, dok Rusija gasom pokriva četvrtinu ukupnih potreba. Koji će projekat konačno zaživeti – Južni tok ili „Nabuko” zavisiće od toga ko će prvi zabosti ašov u zemlju.
Jasna Petrović 
--------------------------------------------------------
Bugarski moratorijum ne usporava Južni tok
Milan Budimir, zadužen za odnose s javnošću u Ministarstvu energetike, potvrđuje da se nadaju da će Bugarska i posle zahteva njihovog premijera Bojka Borisova da se zamrznu svi veliki energetski projekti sa Rusijom, među kojima je i izgradnja gasovoda Južni tok ostati dosledna potpisanim ugovorima čija će realizacija doneti korist svim državama kroz koje taj magistralni gasovod treba da prođe.
Izrada fizibiliti studije teče po planu i za sada nemamo nikakvih informacija da dolazi do zastoja u planiranoj realizaciji projekta Južni tok, kaže Budimir.
-------------------------------------------------------
„Nabuko” u prednosti u odnosu na Južni tok
Moskva – Potpisivanjem međunarodnog ugovora o gasovodu „Nabuko”, Evropska unija je „u prednosti” u odnosu na Rusiju, ocenila je ruska štampa.
Ugovor koji su u Ankari potpisale četiri evropske zemlje i Turska konkurent je rusko-italijanskom projektu Južni tok. 
„U utakmici između ’Nabuka’ i Južnog toka, EU je u prednosti”, piše ekonomski list „Vedomosti”. „’Nabuko’ je neizbežan i u očiglednoj je prednosti u odnosi na Južni tok pošto ima podršku skoro cele Evrope... Južni tok, projekat „Gasproma”, ne može da se pohvali takvom podrškom”, piše dnevnik „Komersant”.
List „Komsomolska pravda” ocenio je da je sporazum o izgradnji gasovoda „Nabuko” naneo udarac energetskoj politici Rusije.
Beta-AFP
----------------------------------------------------
Gasovod Bugarske i Grčke
Sofija – Bugarska i Grčka juče su potpisale memorandum o izgradnji gasovoda koji će povezati gasnu mrežu dve zemlje i Bugarskoj obezbediti jedan dodatni izvor gasa za slučaj da se obustave isporuke ruskog gasa preko Ukrajine.
Gasovod dužine oko 100 kilometara povezaće grad Haskovo, na jugu Bugarske, i grad Komotini na severu Grčke.
Predstavnik italijanske kompanije „Edison”, koja učestvuje u projektu, kazao je da će gasovod početi da funkcioniše punim kapacitetom 2012. godine.
Procenjuje se da će izgradnja koštati 120 miliona evra, a delimično će je finansirati Evropska unija.
Memorandum su potpisali Bugarski energetski holding, preduzeće IG „Posejdon”, čiji je vlasnik grčka kompanija DEPA i italijanski „Edison”.
Tokom gasne krize u januaru ove godine, kada je zbog prekida isporuka ruskog gasa Ukrajini snabdevanje Evrope tim energentom bilo poremećeno, ispostavilo se da je Bugarska jedina zemlja koja nije direktno povezana sa gasnim mrežama susednih zemalja.
Grčka je tek poslednjih dana gasne krize počela da isporučuje Bugarskoj 2,5 miliona kubnih metara gasa dnevno, takozvanim tranzitnim gasovodom kojim se transportuje ruski gas od Bugarske ka Grčkoj i Turskoj.
Bugarska planira da u Grčkoj izgradi terminal za tečni gas, a namerava i da poveže svoj sistem distribucije gasa sa rumunskim, proširi skladište „Čiren”, na severu zemlje, i izgradi novo skladište gasa.
-----------------------------------------------------------
Rusija nije zabrinuta zbog „Nabuka”
Moskva – Rusija nije zabrinuta zbog toga što je sklopljen sporazum o izgradnji gasovoda „Nabuko”, ali smatra da se taj projekat koristi u političke svrhe, izjavio je agenciji Interfaks izvor iz Ministarstva inostranih poslova Rusije. „Ruska strana je mirno prihvatila potpisivanje sporazuma 13. jula u Ankari”, kazao je predstavnik ruske diplomatije. Sporazum su potpisali Turska i četiri članice Evropske unije – Bugarska, Rumunija, Mađarska i Austrija.
Izvor Interfaksa je uputio kritike na račun „Nabuka”, koji bi trebalo da smanji energetsku zavisnost Evrope od Rusije.
On je istakao da nema sigurnih izvora gasa za „Nabuko” i ocenio da se taj projekat koristi u političke svrhe. „Smatramo da je izgradnja tog gasovoda neopravdano politizovana”, kazao je on i dodao da Rusija smatra da „projekti za transport gasa ne bi trebalo da budu utemeljeni na geopolitičkim osnovama, već na ekonomskoj logici, što još nije slučaj sa ’Nabukom’”.
Beta
--------------------------------------------------------
Ozbiljni izazovi i pored „Nabuka”
London – Potpisivanje sporazuma u Ankari između Turske i pet članica Evropske unije o izgradnji gasovoda „Nabuko” je zračak sunca kroz oblake evropske energetske strategije, pred kojom su i dalje vrlo ozbiljni izazovi, kao što je nerešeno pitanje snabdevača gasom, piše londonski „Fajnenšel tajms”.
List ocenjuje da Turkmenistan lako može da okrene leđa Evropi i okrene se Rusiji, za potrebe njenog gasovoda.
Za Iran, Irak i Azerbejdžan se takođe teško može reći da su bezbedni snabdevači. Iako optimisti tvrde da će se izvori stvoriti sami od sebe kada „Nabuko” bude izgrađen, bezbednosni rizici bi lako mogli da odvrate privatne investitore. Sporazum iz Ankare bi se u tom slučaju pretvorio u prazno slovo na papiru, što bi bio poraz za EU, navodi „Fajnenšel tajms”.
List konstatuje da nije u pitanju samo jeftin gas – prošla zima razbila je evropske iluzije o oslanjanju na dobru volju Rusije kao snabdevača.
Osim alternativnih izvora energije, uključujući i izgradnju više postrojenja za preradu tečnog gasa, dopremljenog sa raznih strana, za Evropu je možda najvažnije uspostavljanje jedinstvene energetske infrastrukture i tržišta, koje bi bilo otpornije na nečiju odluku da zavrne slavine.
Pravi test za „Nabuko” je napor Evrope da konačno bude jedinstvena u energetskoj oblasti, prenosi Radio Bi-Bi-Si.
Jedan od lidera je na potpisivanju sporazuma u Ankari pozvao na više „pragmatizma”, a manje „geopolitike”. Kada je u pitanju energija, geopolitika je nešto što nijedan pragmatičan političar ne bi smeo da ignoriše, piše „Fajnenšel tajms”.
Fonet

Izbor sudija počinje danas
Visoki savet sudstva raspisao je oglas za izbor sudija, koji je danas objavljen u „Politici” i „Službenom glasniku”. Rok za prijavljivanje kandidata je 15 dana i počinje da teče od danas. Prijave se podnose Visokom savetu sudstva u Nemanjinoj 22-26 u Beogradu. Oglas je raspisan za sve sudove opšte i posebne nadležnosti u Srbiji, a to su Vrhovni kasacioni sud, četiri apelaciona suda, 26 viših sudova, 34 osnovna suda, Privredni apelacioni sud, 16 privrednih sudova, Upravni sud, Viši prekršajni sud i 45 prekršajnih sudova. Nova mreža sudova imaće ukupno 1.838 sudija.
Kandidati će u prijavi navesti naziv jednog suda ili više sudova za koje žele da konkurišu, tako da će njihove prijave biti razmatrane za sva mesta za koja konkurišu. Na primer, sudija Okružnog suda u Beogradu konkurisaće verovatno i za Viši i za Apelacioni sud u Beogradu.
Kandidati će dostavljati potpunu ličnu i radnu biografiju, s tim što sadašnje sudije podnose samo uverenje o državljanstvu i uverenje da se ne vodi krivični postupak protiv njih, dok ostali kandidati moraju dostaviti i druga dokumenta.
Oni koji sada nisu sudije i podnose prijavu za prvi izbor na trogodišnji sudijski mandat, moraju priložiti overenu kopiju diplome o završenom pravnom fakultetu, overenu kopiju uverenja o položenom pravosudnom ispitu, uverenje o državljanstvu Republike Srbije, dokaz o radnom iskustvu posle položenog pravosudnog ispita, uverenje da se protiv njih ne vodi krivični postupak i uverenje o opštoj zdravstvenoj sposobnosti.
Za Vrhovni kasacioni sud, sa sedištem u Nemanjinoj 9 u Beogradu, biraće se 29 sudija, a za Apelacioni sud u Beogradu 83 sudije. Apelacioni sud u Kragujevcu imaće 53 sudije, u Nišu 42, a u Novom Sadu 50 sudija. Četiri apelaciona suda i Vrhovni kasacioni sud podeliće nadležnost sadašnjeg Vrhovnog suda Srbije, tako što će apelacioni postupati po žalbama a kasacioni po vanrednim pravnim lekovima.
U oglasu je naveden broj sudija za svaki sud u Srbiji. Kada je o višim sudovima reč, najviše sudija imaće Viši sud u Beogradu – 58 čije će sedište biti u Palati pravde. Prvi osnovni sud u Beogradu imaće 192, Osnovni sud u Novom Sadu 100, a Osnovni sud u Nišu 77 sudija. Najveći broj prekršajnih sudija – 107 biće u Beogradu.
Koliko će se kandidata prijaviti na oglas za izbor sudija u Srbiji biće poznato 30. jula, kada konkurs bude završen. Visoki savet sudstva odlučivaće o kandidatima na osnovu kriterijuma i merila za ocenu stručnosti, osposobljenosti i dostojnosti. Pored osnovnih kriterijuma, postojaće i dopunski kriterijum. Za one koji se prvi put biraju za sudije, to su, između ostalog, prosečna ocena na studijama i dužina studiranja, ali će se uzimati u obzir i doktorske i magistarske titule, kao i objavljeni stručni radovi. Ako za sudiju konkuriše neko ko je sada advokatski pripravnik ili službenik, mišljenje o njemu davaće principal te advokatske kancelarije ili organizacije u kojoj radi.
Od izabranih sudija, Visoki savet sudstva predložiće Skupštini Srbije kandidate za predsednike sudova. Izbor mora biti završen najkasnije 1. decembra, da bi nova sudska mreža počela sa radom 1. januara 2010. godine.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Suparnici lete u nebo
Istražni organi koji su, pre dva dana, obavili uviđaj u javnoj garaži „Pionirski park”, pronašli su pored levog zadnjeg točka „maseratija 3200 GT” (BG 968-601) dva pakovanja po 200 grama trotila. Pripadnici kontradiverzione ekipe MUP-a Srbije otkrili su i dva mobilna telefona i dva detonatora koji služe za aktiviranje eksplozivne naprave postavljene pod automobil.
Vlasnik pomenutog automobila, prema rečima „Politikinog” sagovornika bliskog istrazi, je Ivan Pavlović, a bombu ispod vozila otkrila je njegova nevenčana supruga Vedrana Kraljević. Pavlović se bavi prodajom nekretnina u Americi i Crnoj Gori, a prema rečima našeg sagovornika, u toku su provere kojima bi trebalo da se utvrdi ko je i zbog čega odlučio da mu se osveti na ovakav način. Kamere u garaži su najverovatnije snimile sumnjive osobe, a i mobilni telefoni, tačnije njihovi serijski brojevi su dobar početni trag.
Radomir Misaljević, vlasnik istraživačke agencije „Pravac” i bivši policajac, tvrdi da se u Srbiji najčešće pod automobile postavljaju eksplozivi TNT i C-4, a „trend” ovakvih obračuna počeo je 1995. godine kada se u Srbiji na crnom tržištu pojavila veća količina ovakvih materija.
– TNT se, najčešće, pakuje u pravougaone pakete od 100 grama, a u žargonu se često naziva „čokoladom” ili „ciglom” zbog svog oblika. U zavisnosti od cilja „akcije”, odnosno šta je planirano da se digne u vazduh ili ošteti, zavisi i količina eksploziva koja će biti upotrebljena. Za razliku od TNT, eksploziv C-4 pakuje se u formi plastike, pa se često i naziva plastičnim eksplozivom. Ovakav naziv, međutim, nije odgovarajući s obzirom na to da C-4 nema nikakve veze sa plastikom – objašnjava Misaljević.
Da bi se TNT i C-4 aktivirali potrebno je, prema rečima našeg sagovornika, da postoji kapisla koja mora da bude priključena na upaljač koji može da se aktivira na različite načine. U poslednje vreme, navodi Misaljević, u Srbiji se pojavila „moderna” tehnika koja daljinski aktivira upaljače.
– Sada više nije bitno čime će upaljač da bude aktiviran. To može da bude dodir, potez, lom. Eksploziv se sada aktivira daljinskim upaljačem ili sa vremenski odloženim paljenjem – navodi vlasnik agencije „Pravac”.
Prema njegovim rečima, da bi se u vazduh digao automobil prosečne težine (oko jedne tone) potrebno je najmanje kilogram TNT-a. Obično se, međutim, aktivira 200 ili 400 grama ove vrste eksploziva što je dovoljno da se automobil onesposobi za vožnju, odnosno da se probije njegov donji deo. U konkretnim slučajevima, objašnjava naš sagovornik, cilj uglavnom nije da se vozilo digne u vazduh, već da se probije njegov pod ili da se ubije vozač ili neko drugi u automobilu.
Na pitanje da li je količina eksploziva koju je pomenuo dovoljna da ošteti i blindirano vozilo, Misaljević odgovara negativno. Objašnjava da blindirani automobili imaju čelični oklop i na podu i sa strane, na vratima, pa je samim tim potrebna i veća količina eksploziva.
– Trenutno najpopularniji blindirani automobil je BMW serije sedam koji, tako blindiran, teži oko četiri tone. Debljina lima kod ovakvih vozila na podu iznosi oko pet centimetara. Mesto na kojem će biti postavljen eksploziv zavisi od toga šta je ili ko meta. Ukoliko je meta vozač, eksploziv će biti postavljen ispod vozačevog mesta, a ako je pak meta suvozač, eksploziv će biti podmetnut ispod njegovog sedišta – objašnjava naš sagovornik.
Laik ne može, tačnije ne ume da postavi bombu, to je jasno. Osoba koja postavlja eksploziv, prema Misaljevićevim rečima, mora da bude obučena za to. Postavljač eksploziva, navodi on, traži se u krugu ljudi koji su u vojsci prošli pionirsku inženjeriju ili kurs kontradiverzione zaštite u policiji. Svi koji su prošli takve obuke, prema rečima našeg sagovornika, mogu da budu potencijalni učinioci ovog krivičnog dela. A njih nema mnogo u Srbiji.

DA SE ZNA KO JE VLAST
Vladajuća koalicija u poslednje vreme dalekosežno menja karakter političkog sistema u Srbiji, i to tako što menja odnos grana vlasti u korist vlade, a na štetu Skupštine Srbije. Naime, donose se zakoni kojima parlament prenosi svoje suštinsko ovlašćenje na republičku vladu i njene akte.
Da na praktičnom primeru prikažem ovu tehnologiju. Sadržaj novog Zakona o poljoprivredi i ruralnom razvoju krajnje je sužen na deklarativne priče o ciljevima i metodima poljoprivredne politike i o lepim stvarima koji će njihovim sprovođenjem biti postignuti, kao što su jačanje konkurentnosti i profitabilnosti, zdrava hrana itd, zatim na inaugurisanje Strategije poljoprivrede i ruralnog razvoja kao okvira pomoću koga će utvrđeni ciljevi biti realizovani i, na kraju, na sasvim nepotreban, školski spisak dozvoljenih vrsta podsticaja poljoprivrede (regres, premija, kredit itd).
A gde su, pitanje je, ozakonjeni ti podsticaji, gde se propisuje koji će se od njih koristiti, ko ima pravo na njih i u kom iznosu, kako se i kada dele, jer, svakako, da bi se angažovale državne pare i da bi neko stekao pravo na državne pare (subvencije) potreban je zakon koji će sve to da reguliše.
E, to je ono o čemu govorim: pomenuti zakon sve te poslove jednostavno prepušta vladi, jer kaže da „vlada propisuje za svaku budžetsku godinu vrste i oblik podsticaja, obim, uslove i način ostvarivanja prava na pojedine vrste i oblike podsticaja i određuje korisnike podsticaja”, a na osnovu strategije poljoprivrede i nacionalnog programa.
Ali ako parlament usvaja strategiju i nacionalne programe onda je sve u redu? Ne, nije, i njih donosi vlada, kako nalaže ovaj zakon. Drugim rečima, vlada određuje politiku razvoja poljoprivrede kroz strategije i planove, a onda na osnovu njih sama određuje mere (podsticaje, visinu, ko ima pravo na njih itd). A šta radi parlament, taj najviši predstavnički organ u državi? On donosi zakon (hm, već ga je doneo) i on odobrava republički budžet u kome se jedna sumarna stavka odnosi na poljoprivredu. On, taj „izvor i utoka vlasti”, neće ni znati koji podsticaji postoje, koliki su i ko na njih ima pravo, a kamoli da o njima kaže neku reč ili da, ne daj bože, baš on odlučuje o poljoprivrednoj politici i njenim detaljima.
Da je ovaj zakon jedinstven slučaj možda bi se i moglo progledati kroz prste. Ali ne, svi ekonomski zakoni koji sada izlaze iz skupštine napravljeni su na isti način. Evo, isti je skorašnji Zakon o zapošljavanju, gde vlada pravi strategiju i na osnovu nje priprema mere i troši pare.
Isti je i predlog Zakona o regionalnom razvoju, koji hladnokrvno prepušta vladi da raspolaže sredstvima kroz programe regionalnog razvoja, a na osnovu strategija koje ona sama donosi. Parlamentu se i ovde dozvoljava samo da u budžetu izglasa okvirniiznos sume za regionalni razvoj, dok će se vlada pobrinuti za sve ostalo. I zaista, zašto da se poslanici muče sa pitanjima kao što su kakav je regionalni razvoj potreban Srbiji, kojim se instrumentima to ima postići, gde da budu naglasci, kakva struktura podsticaja da se primeni, ko da ima prava na podsticaje i pomoć i slično. Ne, sve će to brižna vlada preuzeti na sebe, a poslanicima preostaje samo da ga glasaju. Kako im se kaže.
I zaista, ovakav koncept podele poslova između vlade i parlamenta jasno dokazuje iznetu tvrdnju – da se minimalizuje uloga zakonodavnog tela, a da stvarnu vlast preuzima vlada i proširuje je daleko preko granica koje su u duhu Ustava Srbije, koji, podsetimo se, predviđa klasičnu podelu vlasti na tri grane. Ovde se daje pravo izvršnoj vlasti da svojim odlukama uređuje materiju koja, bez sumnje, pripada oblasti zakona.
Otkad postoje savremeni parlamenti, isključivo se zakonom uređuju prava građana i njihov položaj prema fiskusu (državnoj blagajni), kao što se i jedino zakonom može propisivati raspodela državnog novca. Tako se, na primer, samo zakonom može uvesti ili promeniti neki porez, a ne bilo kakvim dokumentima vlade, pa zvali se oni strategije, nacionalni planovi ili obične uredbe. U protivnom se derogira zakonodavna funkcija parlamenta i uvodi svevlast izvršne vlasti. A to nije dobro, kako znamo i iz teorije i iz političke istorije. skupština se sada svodi na glasačku mašinu o deklarativnim stvarima. Nekada su takvi poslanici zvani aminašima, pošto su aminovali sve što im se da.
direktor ekonomskih studija CLDS-a

Kreda jača od računara
Dvodnevni, međunarodni naučni skup CAME o korišćenju računara u nastavi matematike počinje sutra na Univerzitetu Megatrend u Beogradu.
– Malo ko dovodi u pitanje korišćenje kompjutera u nastavi matematike, biologije, hemije, fizike i drugih predmeta, već se razmatra pitanje kako to učiniti na najbolji mogući način, kako da se ostvare najbolji efekti učenja. To u osnovi zahteva unapređivanje softvera, zadataka i nastave, što je upravo tema ovog simpozijuma koji će uz stručnjake iz Srbije okupiti i kolege iz Norveške, Slovenije, Francuske, Izraela, Japana, Amerike, Južne Afrike – objašnjava za „Politiku” profesor dr Đorđe Kadijević sa Megatrenda, koji je i domaćin i organizator simpozijuma. 
Uprkos tome što je ovo era informatike i tehnološkog razvoja, u osnovnim i srednjim školama u Srbiji i dalje su dominantne kreda i tabla. Prema istraživanjima u okviru TIMSS studije, oko deset odsto naših učenika je reklo da je povremeno na časovima matematike i prirodnih predmeta koristilo računar. 
– Kompjuteri ne treba da zamene ni kredu, ni tablu, ni nastavnike, ni udžbenike. Oni samo treba da se vešto i u pravom trenutku „ubace” u nastavu, da osveže čas i gradivo učine deci zanimljivijim i pomognu im da ga lakše savladaju – smatra Kadijević.
Ukoliko se izuzmu časovi informatike, kako objašnjava prof. dr Branislav Popović sa Prirodno-matematičkog fakulteta u Kragujevcu, inače član državne komisije za davanje licence profesorima matematike u osnovnim i srednjim školama, računar se ne koristi dovoljno ni na adekvatan način, a mnogi nastavnici i ne znaju kako da ga upotrebe na času, jer nisu adekvatno obučeni za to. Prema njegovom mišljenju, računar ne treba da se koristi svakog časa, već samo u određenim prilikama. Ukoliko nastavnik ne ume da oseti tu situaciju, da zna kada će računar predavanje učiniti boljim, koja će tema biti lepše obrađena uz pomoć računara, onda postoji opasnost da se postigne kontraefekat.
– Zato je potreban oprez i dobra edukacija, koju naši nastavnici nažalost ne dobijaju ni na fakultetima, niti na seminarima. Nekontrolisano korišćenje računara i kalkulatora može da dovede do matematičke nepismenosti – upozorava Popović.
On ukazuje i na to da nastavnici retko koriste računar za pripremanje časa, što se vidi i na ispitima za licencu.
Profesor matematike i pomoćnik direktora Srednje građevinske škole Beograd mr Tomislav Stošić za „Politiku” kaže da u njegovoj školi osim u kabinetu za informatiku, kompjuteri postoje i u radionicama u kojima se odvija praktična nastava za buduće tesare, montere suve gradnje, zidare, keramičare, armirače i rukovaoce građevinskih mašina. Reč je o programima za potrebe praktičnog rada. On ocenjuje da bi računarska tehnologija mogla mnogo više da se koristi u praktičnoj nastavi kada bi imali više osposobljenih nastavnika. U njegovoj školi za sada, kaže, ima samo četvoro nastavnika obučenih za takav vid rada.
I u Sloveniji je korišćenje računara u nastavi matematike i drugih predmeta u razvoju i zavisi od škole do škole. Prema rečima učesnika pomenutog simpozijuma u Beogradu i vođe kompjuterskog centra na Fakultetu za matematiku i fiziku u Ljubljani mr Matije Lokara, kompjuteri bi se u njegovoj zemlji više koristila kada na maturskom ispitu na kraju srednje škole ne bi bilo zabranjeno korišćenje računara. Postoje, kako kaže Lokar, seminari za obuku nastavnika za primenu računara u nastavi, ali od samih učitelja i profesora zavisi da li će ih pohađati.

Pandemija zbog profita?
Priču o novom gripu, virusu H1N1, proglašenoj pandemiji i najavi da se priprema vakcina, koju će primiti milioni ljudi širom sveta, austrijska novinarka Džejn Burgeremajster je nazvala pripremom za najveći kriminalni akt u istoriji čovečanstva. Reč je, tvrdi novinarka, o jednom namernom aktu izazivanja epidemije da bi se zahvaljujući njoj ostvario profit. Tako je Burgeremajsterova protiv Svetske zdravstvene organizacije, Ujedinjenih nacija i nekih državnika, predsednice SZO dr Margaret Čen i korporacija podnela tužbu Ef-Bi-Aju u vezi sa „bioterorizmom i namerom počinjavanja masovnog ubistva”. Ona je takođe pripremila i predlog za zabranu prinudne vakcinacije. Prethodno je tužila SZO i farmaceutsku kuću „Bakster”, između ostalih, u vezi sa kontejnerima „svinjskog gripa” koji su eksplodirali u vozu u Švajcarskoj prilikom transporta.
Novinarka inače, poznata kao saradnik popularnih časopisa „Nejčr” i „Britiš medikl džornal” u tužbi tvrdi da je „svinjski grip” hibrid sastavljen iz tri dela: svinjskog, ptičjeg i ljudskog gripa, a to je nešto što može da se napravi samo u laboratoriji. Ona smelo tvrdi da je virus na osnovu kojeg je proglašena pandemija pušten u opticaj uz pomoć SZO, koji je po Burgermajsterovoj i najodgovorniji za ovu pandemiju. Podseća da se simptomi navodnog „svinjskog gripa” ne razlikuju od onih običnog gripa i prehlade, a taj virus nema veću smrtnost od klasičnog gripa.
Tvrdi, takođe, da ista grupa internacionalnih farmaceutskih kompanija i internacionalnih vladinih agencija, koja je razvila i pustila u promet pandemijski materijal, sada užurbano priprema vakcinu da bi ostvarila profit. U celu priču uključeni su i mediji, koje kontroliše ta moćna grupa kompanija i vladinih agencija, koja je osmislila i proglasila pandemiju, a samo zbog jednog cilja da bi naveli ljude da prime vakcinu.
Novinarka je u tužbi podnela dokazni materijal da je farmaceutska kuća „Bakster AG”, austrijska filijala kompanije „Bakster internešenel”, namerno poslala 72 kilograma živog virusa ptičjeg gripa, koji joj je obezbedio SZO u zimu 2009. godine, u 16 laboratorija u četiri zemlje. Za nju je to „jasna potvrda o tome da su farmaceutske kompanije i međunarodne vladine agencije same aktivno angažovane u razvoju, proizvodnji i distribuciji bioloških agenasa, koji su klasificirani kao najsmrtonosnija biološka oružja, kako bi izazvali pandemiju i prouzrokovali smrt kod ljudi”.
Autora knjige „Infektivne bolesti u biološkom ratu i bioterorizam”, profesora dr Ivanka Bojića, koji je bio dugogodišnji načelnik Klinike za infektivne bolesti na Vojnomedicinskoj akademiji, zamolili smo da za „Politiku” kaže svoje mišljenje o optužbama austrijske novinarke i da li je pandemija orkestrirana i nameštena da bi se potrošile zalihe lekova i zaradilo na novim vakcinama, kako tvrdi Burgermajsterova.
– Istina je da je priča o novom virusu i proglašenju pandemije od početka bila neubedljiva i nelogična u nekoliko važnih područja. Prvo, nas kliničare, infektologe, začudila je brzina otkrivanja delova genoma, odnosno dela ptičjeg, svinjskog i humanog virusa. Već za dva, tri meseca sve se znalo i objavljeno je u eminentnim stručnim časopisima, što je kod mnogih lekara izazvalo sumnju da je sa ovim virusom nešto rađeno – navodi dr Bojić.
On podseća da je virus H1N1 još od 1995. godine bio prisutan kao sezonski grip i da je pokazao rezistenciju na neke antivirusne lekove, što je opet ostavilo mesto za sumnju. Dr Bojić kaže kako su radovi o ovom gripu objavljivani u časopisima visokog naučnog rejtinga, ali ti časopisi povremeno objavljuju i radove u kojima se navodi da su autori u sukobu interesa, jer su konsultanti ili članovi borda farmaceutskih kuća.
– Ako je neko i hteo da izvuče materijalnu dobit iz proglašenja pandemije sada je to svršena stvar. Lečenje ljudi je neophodno, a mi smo kao država postupili i u prevenciji i u lečenju po najvišim standardima – dodaje infektolog Bojić.
Epidemiolog i šef Radne grupe Ministarstva zdravlja za primenu plana aktivnosti u slučaju pandemije dr Predrag Kon nije hteo da ulazi u detalje optužbi austrijske novinarke o namerno izazvanoj i potom proglašenoj pandemiji.
– Kao radna grupa mi u ovom času imamo previše posla oko obolelih i oko talasa gripa koji nas očekuje na zimu da bismo gubili energiju i vreme na raspravu da li je reč o veštačkom ili prirodnom virusu gripa. Takva rasprava bila bi na nivou verovanja i utisaka, na nečem iracionalnom što ne znamo – kategoričan je dr Kon.
Pandemijski talas, masovno obolevanje, dva do tri puta veći broj obolelih sa teškom kliničkom slikom nego ranijih zimskih sezona i isto toliko veći broj smrtnih ishoda su, po rečima dr Kona, realne stvari, ali ljudi više žele da čitaju i raspravljaju da li je pandemija namerno izazvana i ko je od toga dobio najveći profit.
Komentar na optužbe austrijske novinarke potražili smo od predstavnika SZO za Srbiju dr Dorit Nican, međutim, u toku jučerašnjeg dana nismo dobili odgovor.

Magija „tajnih” službi
Srbija je jedinstvena država u svetu u kojoj bivši šefovi „tajnih” službi pišu memoare i objavljuju kolumne u novinama, gde se neki šefovi „tajnih” službi u skandaloznim novinama sumnjiče da su mikrofilmove sa tajnom arhivom odavno prebacili na Zapad, zemlja u kojoj verovatno svi bivši šefovi i vojnih i civilnih „tajnih” službi imaju svoje privatne dokumentacije „zlu ne trebalo”, i gde se sve te službe u javnosti i dalje nazivaju „tajnim”, iako se znaju i imena tih službi i adrese i imena i fotografije šefova službi...Jer, mi smo zemlja „ako me se sete, sete”.
Da li su, dakle, „tajne” službe vojske u Srbiji danas bez ikakve kontrole? Pitanje se ponekad postavi u javnosti, ponekad se za to „zakači” nevladin sektor, poneka stranka i neki centri moći u inostranstvu. No, generalno gledano da li su igde u svetu obaveštajne i kontraobaveštajne službe apsolutno pod kontrolom političke vlasti? To, naravno, zavisi od tipa političkog sistema, stepena demokratije i stepena bezbednosnog obrazovanja onih koji institucionalno treba da kontrolišu te službe.
Kada je u pitanju Vojska Srbije, njena Vojnoobaveštajna agencija, VOA, i Vojnobezbednosna agencija, VBA, organizaciono su u sastavu Ministarstva odbrane, i šefovi tih službi svoje izveštaje predaju ministru odbrane. Teško je pretpostaviti da bi šefovi tih službi zaobišli ministra u svojim izveštajima, jer to se brzo otkrije. Prema Strateškom pregledu odbrane iz 2007. godine tadašnja ekipa iz Generalštaba i Ministarstva odbrane predlagala je ujedinjenje VOA i VBA u jednu službu, koja je po tim idejama trebalo da ima oko dva odsto od ukupnog brojnog stanja vojnika u oružanim snagama. Budući je broj vojnika tada bio projektovan na 21.000 pripadnika, tako planirana ujedinjena VOA i VBA u jednoj službi imala bi ukupno 420 ljudi.
Nigde u svetu nema primera da su te dve službe spojene u jednu, ni u malim ni u srednje velikim državama. O velikim zemljama da i ne govorimo.
Državni sekretar za politiku odbrane Dušan Spasojević odbacio je planirani model spajanja VOA i VBA, i naložio da se nekadašnji model tih službi u JNA modifikuje za današnja vremena, jer se po njemu pokazao kao „bolji i funkcionalniji” od predloženih rešenja. Jer, sada imamo situaciju da je VBA odvojena u jedinicama vojske Srbije, zapravo, samo formalno i da oficiri VBA imaju svoja radna mesta u jedinicama, ali nisu i deo komandnog lanca. Nekada su oficiri KOS-a bili raspoređeni po jedinicama JNA i odgovarali su prvo komandantu jedinice, pa tek onda svojoj „centrali”. Ideje o spajanju VBA i VOA potpuno su ignorisale kontraobaveštajnu zaštitu jedinica Vojske i bile su u funkciji isključivog „pokrivanja” obaveštajne aktivnosti. A to je vrlo opasna simbioza za moguće zloupotrebe.
Pitanja ko koga i uz čiju dozvolu može da prisluškuje, kakva je uloga u svemu tome sudske i izvršne vlasti, kakva je uloga budućeg generalnog inspektora kojeg imenuje vlada da kontroliše zakonitost postupanja obe agencije, političku, ideološku i interesnu neutralnost pripadnika VOA i VBA, a koji će za svoj rad odgovarati ministru odbrane – sve su to više pitanja iz korpusa demokratije, ili partitokratije jedne zemlje, a manje striktno vojna. Da ne zaboravimo, službe su vojne.
Novim zakonskim rešenjima uređuje se čitava ova oblast i stvaraju se instrumenti da ministar odbrane ima potpunu kontrolu nad svim segmentima sistema odbrane.
O da, kada će javnost dobiti odgovor zašto je dosadašnji šef VOA, brigadni general Zdravko Jelisavčić tri godine držan u statusu v. d. šefa VOA? U međuvremenu je dobio čin brigadnog generala, ali i dalje je bio v. d. šefa. I sada je penzionisan u statusu v. d. Šta to govori?

Iz sela u grad, iz Beograda u inostranstvo
Svaka četvrta mlada visokoobrazovana osoba u Srbiji nezaposlena je i želi da radi u državnoj firmi, za petinu mladih od 15 do 30 godina Internet je najčešći izvor informacija, a više od trećine njih između 15 i 19 godina ima svoj profil na Fejsbuku, pokazalo je najnovije istraživanje Centra za slobodne izbore i demokratiju, koje je urađeno za potrebe Ministarstva omladine i sporta.
Citirajući najzanimljivije podatke iz istraživanja pod nazivom „Budućnost omladine u Srbiji – potencijal i perspektive”, koje je urađeno na uzorku od 4.700 ispitanika, uzrasta od 15 do 30 godina, ministar omladine i sporta, Snežana Marković-Samardžić izjavila je da se, u odnosu na 2007. godinu, za deset odsto smanjio broj mladih koji svoju budućnost vide izvan granice ove zemlje i istakla da su kvalitetom svog života najzadovoljniji mladi u Beogradu.
„Na pitanje – gde vidite sopstvenu budućnost, više od četvrtine srednjoškolaca odgovorilo je da teži ka većim sredinama, i to ka prvoj narednoj geografskoj instanci – iz sela u grad, iz manjeg grada u veći, iz većeg mesta u inostranstvo. Najveći stepen nezadovoljstva postojećim mestom življenja i potrebe za socijalnom mobilnošću iskazan je kod mladih iz ruralnih krajeva u jugoistočnoj Srbiji. Čak 74 odsto starijih od 30 godina svoju budućnost vidi u Srbiji, a tu viziju ima i 57 odsto mladih između 25 i 29 godina, 40 odsto tinejdžera od 20 do 24 godine i 35 odsto mladih od 15 do 19 godina”, istakao je Đorđe Vuković, programski direktor CESID-a.
On je, međutim, naglasio da su mladi i dalje duplo skloniji napuštanju Srbije u odnosu na ostale populacije. Naime, više od 54 odsto njih je na pitanje – da li biste napustili Srbiju odgovorilo potvrdno, ali se motivi za njihov odlazak razlikuju u odnosu na devedesete godine, istakao je Vuković i dodao da su politička situacija i nebezbednost bili raniji motivi za odlazak, a danas su to socijalno-ekonomski razlozi i želja za stručnim usavršavanjem. Međutim, svega šest odsto mladih je odgovorilo da je nešto konkretno uradilo po pitanju odlaska iz zemlje. Zapadna Evropa, Skandinavske zemlje, Kanada i Amerika jesu zemlje u koje mladi žele da emigriraju.
K. Đorđević

Na brzinu doneti zakoni skupo koštaju medije
Zbog visokih kazni za klevete, uvrede, nepoštovanja pretpostavke nevinosti, prava maloletnika i sličnih medijskih previda kakve se najavljuju izmenama Zakona o javnom informisanju, ove novine u delu javnosti, iako je reč o neuporedivim istorijskim i društvenim okolnostima, upoređuju se sa rešenjima kakva je pre 11 godina uveo takozvani Šešeljev zakon o javnom informisanju koji neki zovu i Vučićev, budući da je tada bio ministar informisanja.
Propis koji je usvojen 20. oktobra 1998. i dan kasnije stupio na snagu, ostao je upamćen po drakonskim kaznama za medije. Praktično, postupci protiv medija i naplata kazni odvijali su se brzopotezno i merili se satima. U slučajevima sumnje da se glasilo ogrešilo o zakon, prekršajni organ bio je obavezan da u roku 24 sata zakaže usmeni pretres a poziv strankama, ako ne drugačije, pribijao se na vrata. Postupak se morao okončati takođe za 24 sata. Lice protiv koga je postupak pokrenut imalo je mogućnost „najkasnije do zaključenja usmenog pretresa” da pruži dokaz da je informacija tačna. I rok za naplatu novačene kazne po Šešeljevom zakonu nije mogao biti duži od 24 sata od donošenja rešenja, ako ne drugačije – onda prinudno.
Poduži je spisak medija koji su iskusili ovo disciplinovanje. Prva žrtva bio je „Evropljanin”, a nedeljnik je tužio Patriotski savez Beograda zbog teksta „Otvoreno pismo predsedniku” (Slobodanu Miloševiću), navodeći da je reč o neumesnom dopisivanju. Kazna izrečena osnivaču lista Slavku Ćuruviji, glavnom i odgovornom uredniku Draganu Bujoševiću i direktoru izdanja „De Te pres” Ivanu Tadiću zbirno je iznosila 2,4 miliona dinara. Bio je to tek početak, a pred prekršajnim organima smenjivala su se i velika i lokalna glasila. Prema dokumentaciji Nezavisnog udruženja novinara Srbije, po osnovu tog zakona izrečeno je 67 kazni, nekim medijima i više puta. Zbir izrečenih kazni dosegao je 30 miliona i 600 hiljada dinara a što je, prema računici NUNS-a, iznosilo 2.501.737 nemačkih maraka.
Deceniju kasnije, ponovo se najavljuju visoke kazne za medijska ogrešenja, doduše bez rokova za suđenje, naplatu i plenidbu koji se mere satima. Ako list na naslovnoj strani neku osobu pre pravosnažne presude označi kao učinioca kažnjivog dela, preti mu kazna u visini vrednosti sedmodnevnog prodatog tiraža i vrednosti prodatog oglasnog prostora, takođe za sedam dana. Za otkrivanje identiteta maloletnika u objavljenoj informaciji, primera radi, sleduje kazna od jednog do 10 miliona dinara, ali udarci po džepu predviđeni su i kad novine ne objave impresum u odgovarajućoj formi i slično.
Istinske novine, kakvih nije bilo ni u ozloglašenom zakonu iz 1998. godine, jesu i obavezni depozit medijskih kuća. Onaj ko namerava da osnuje jedan dnevni list moraće kao novčani deo osnovnog kapitala da na računu ima protivvrednost od najmanje 50.000 evra i to sve vreme dok taj list izlazi. Osnivač koji to ne učini to ne učini - rizikuje kaznu od milion do 20 miliona dinara.
Marija Petrić
-----------------------------------------------------------
NUNS čeka odgovor OEBS-a
Da li medijski zakoni drugih evropskih zemalja propisuju fiksne iznose kazni, dovode ih u vezu sa tiražima i prihodima od oglasa, da li je obavezan novčani depozit, samo su neka od pitanja koja se nameću.
– I nas zanima uporedna praksa u zemljama EU i da li u evropskim zemljama postoje obavezni osnivački ulozi, kakve vrste kazni postoje za medije i koji su iznosi. Ta pitanja smo uputili centrali OEBS iz Beča i očekujemo odgovore – kaže Svetozar Raković generalni sekretar NUNS-a.
– Koliko mi je poznato, praksa evropskih zemalja daje prednost parničnom postupku u kome dobijate satisfakciju za štetu koja je naneta uvredom, medijskom klevetom. Ali taj novac ne ide u državnu kasu, već oštećenom. U našem slučaju država postaje arbitar i to je jedna od naših primedbi – objašnjava Nino Brajović, generalni sekretar Udruženja novinara Srbije.
-----------------------------------------------------------
Većina protiv, ali zakon prolazi
Izmene Zakona o informisanju mogu biti usvojene i sa 64 glasa, pod uslovom da je u sali skupštine prisutno 126 poslanika
Izmene Zakona o informisanju oko kojih se podigla velika prašina ne samo u medijskim krugovima već i u samoj vladajućoj koaliciji – dobiće podršku u parlamentu, iako se, po izjavama predstavnika stranaka parlamentarne većine, čini da je tako nešto nemoguće. Poslanici koalicije SPS-PUPS-JS tvrde da neće glasati za vladin predlog izmena ukoliko ne bude korigovan, ali oni neće uskratiti kvorum kada se o tome bude glasalo, a obezbeđivanje kvoruma je najvažnije, pošto izmene mogu biti usvojene i sa 64 glasa, pod uslovom da je u sali prisutno 126 poslanika.
SPS-PUPS-JS i SPO zajedno imaju 24 poslanika i, s obzirom na više nego tanku većinu, kad bi oni odlučili da, osim što neće da glasaju za zakon, ne učestvuju ni u kvorumu kad se o njemu bude glasalo, za vladajuću koaliciju bi to mogao biti veliki problem.
Petar Petrović (JS) kaže za „Politiku” da će JS glasati protiv zakona, a na naše pitanje da li će uskratiti kvorum, kaže da „do glasanja ima još vremena, možda zakon bude korigovan”. Na konstataciju da je učešće u kvorumu u ovoj situaciji gotovo isto kao glasanje za zakon, Petrović kaže da će „možda i neke druge stranke biti protiv, ima još dosta do glasanja”.
Đorđe Milićević, portparol SPS-a, kaže da će socijalisti pokušati amandmanima da intervenišu kako bi se zakon poboljšao i ako bi amandmani bili usvojeni, mogli bi i glasati za zakon, u suprotnom glasaće protiv. Međutim, ni on ne pominje uskraćivanje kvoruma i navodi „da će se o svemu razgovarati u toku nedelje”.
SRS, DSS, NS i SNS glasaće protiv zakona. Kad bi svi koji najavljuju da će glasati protiv i ostali pri tom stavu i došli u punom sastavu, zakon ne bi prošao, ali još nikad se nije desilo da opozicionari u punom sastavu uđu u salu da bi, zajedno sa delom vladajuće koalicije, srušili neko zakonsko rešenje.
M. Čekerevac

Pet srpskih partija sa KiM, ipak, izlazi na izbore
I pored preporuke Vlade Srbije kosovskim Srbima da ne učestvuju na lokalnim izborima koje organizuje Priština, a koji su zakazani za 15. novembar, u izbornoj trci će ipak učestvovati i pet srpskih partija sa KiM. Reč je uglavnom o malim strankama od kojih su neke već učestvovale na kosovskim izborima. Kako kaže Fehmi Ajvazi, portparol Centralne izborne komisije u Prištini, učešće je prijavila Partija demokratske integracije, sa Dejanom Veselinovićem iz Zubinog Potoka na čelu, potom Srpska demokratska stranka Kosova i Metohije Slaviše Petkovića, koji je rodom iz Uroševca, a stranku je prijavio u Prištini.
Petković je u javnosti ostao zapamćen kao ministar za povratak u kosovskoj vladi. Sada je jedan od poslanika ove partije u skupštini Kosova. Na opštinske izbore izaći će i Srpska kosovsko-metohijska stranka, koju vodi Dragiša Mirić, iz Kosova Polja, a koji je svojevremeno bio blizak politički saradnik Petkovića, s kojim se posle dugih razmirica razišao. Na novembarskim izborima pojaviće se i Nova demokratija Mihajla Šćepanovića, koji je svojevremeno bio u kabinetu Slaviše Petkovića, a s kojim se posle teških međusobnih optužbi razišao.
Učešće je prijavila i Samostalna liberalna stranka Slobodana Petrovića, iz Prištine, koja ima već dva ministarska mesta u vladi Hašima Tačija, i to mesto ministra za povratak i za rad i socijalna pitanja. Petrović, međutim, u izjavi za „Politiku” tvrdi da se nije još prijavio za izbore i da je netačno da je predao dokumenta, jer s obzirom na to da je u skupštini Kosova i u kabinetu premijera izborna prava mu nalažu drugačiji tretman. Petrović, inače, smatra da samo izlaskom na izbore Srbi mogu da dobiju nešto, dok bojkotom mogu da izgube i ono što su do sada imali. Petrović objašnjava da će ukoliko ne bude decentralizacije razmisliti o tome da li će dati podršku onim srpskim partijama koje izađu na izbore. On, međutim, nije hteo da precizira da li to znači da će, bez obzira na to da li će biti decentralizacije ili ne, njegova Samostalna liberalna stranka izaći na izbore.
Srpske partije koje su učestvovale na lokalnim izborima 2004. godine dobile su oko 1000 glasova, dok je 2007. godine za njih glasalo oko 2000 od 120000 kosovskih Srba. Kao najčešći razlog za bojkot lokalnih izbora Srbi navode činjenicu da im je i dalje ugrožena bezbednost i da se bore za goli opstanak, jer se u poslednjih devet godina na Kosovo vratilo tek oko 5000 Srba.
Prema rečima Dušana Janjića, iz Foruma za etničke odnose, sasvim je bilo očekivano da na kosovskim izborima učestvuju male partije koje se ponekad stvaraju baš zbog toga.
„Nije bilo kosovskih izbora, a da na njima nisu učestvovale srpske partije. Na izborima po pravilu ne učestvuju stranke koje imaju centralu u Beogradu ili one uticajnije koje su na neki način povezane sa Beogradom, koje zavise od budžeta Srbije. Ovo je samo još jedan dokaz o srpskim podelama. To govori da nema političkog jedinstva među Srbima”, kaže Janjić.
Međutim, kako ističe, bez obzira na to što će na izborima učestvovati partije bez većeg uticaja među srpskom populacijom, Albancima će to biti dovoljno da izbore proglase multietničkim.
Liste za lokalne izbore prijavile su, do sada, i 34 albanske partije. Krajnji rok za prijavljivanje za izbore ističe 15. septembra.
B. Radomirović – J. Cerovina
-----------------------------------------------------------
Za izlazak na izbore:
Srpski pokret obnove
Partija demokratske integracije
Srpska demokratska stranka Kosova i Metohije
Srpska kosovsko-metohijska stranka
Nova demokratija
Samostalna liberalna stranka
-----------------------------------------------------------
Protiv izlaska na izbore:
Demokratska stranka
Demokratska stranka Srbije
Nova Srbija
Socijalistička partija Srbije
Srpska radikalna stranka
Srpsko nacionalno veće severnog Kosova

Evropa predložila ukidanje viza Srbiji
Od našeg stalnog dopisnika
Brisel, 14. jula – Evropska komisija donela je danas u Strazburu predlog (amandman na Pravilnik 539/2001) da tri balkanske zemlje, među kojima je i Srbija, budu stavljene na takozvanu belu šengensku listu, odnosno da za njihove građane budu ukinute vize za putovanja u države Šengenske unije, saznaje „Politika” iz izvora dopisništva VAC-a u Briselu. Predlog će sutra biti zvanično saopšten u sedištu EK u Briselu, a zatim upućen na odlučivanje u Savet EU i Evropski parlament. Kao što je EK navela u svom majskom Izveštaju o napretku balkanskih zemalja u ispunjavanju kriterijuma iz „mape puta” za viznu liberalizaciju, i što su zvaničnici EU više puta ponovili, jedino je Makedonija ispunila sve tražene uslove, dok je pred Srbijom, kao i Crnom Gorom, još poslova koje treba obaviti do konačne odluke o ukidanju viza.
Od Beograda EU očekuje da pre stupanja na „belu listu” poboljša kontrolu granice sa Kosovom pod Rezolucijom 1244 i saradnju sa Euleksom i kosovskom policijom. Da osigura sveobuhvatnu proceduru izdavanja novih biometrijskih pasoša licima sa prebivalištem na Kosovu, kao i da efikasno primeni zakone o strancima i o borbi protiv organizovanog kriminala i korupcije. Takođe, Srbija treba da usvoji adekvatnu strategiju o migracionoj politici i obezbedi odgovarajuće finansijske i ljudske resurse za borbu protiv organizovanog kriminala i korupcije.
(/slika2)S obzirom na to da je ukidanje viznog režima za EU pre svega bezbednosno pitanje, EK će predložiti da Kosovo pod Rezolucijom 1244 bude stavljeno na negativnu listu – Aneks jedan, jer s Kosovom nije bilo dijaloga o viznoj liberalizaciji, navodi EK. Komisija naglašava da odluka o stavljanju Kosova na „crnu listu” ne prejudicira trenutni status Kosova pod Rezolucijom 1244. U obrazloženju ove odluke EK navodi da iz bezbednosnih razloga koji se posebno odnose na potencijalne ilegalne emigracije lica sa prebivalištem na Kosovu, vlasnici srpskih pasoša izdatih u Koordinacionom centru treba da budu izuzeti iz vizne liberalizacije koja će važiti za Srbiju, jer Beograd od 1999. godine nije u mogućnosti da proverava lične podatke osoba sa Kosova. Koordinacioni centar u Beogradu i dalje će biti nadležan za izdavanje pasoša osobama sa Kosova, ali će njima za putovanje u EU biti potrebne šengenske vize.
Komisija takođe podvlači da će putovanje bez viza u države EU važiti samo za građane Makedonije, Srbije i Crne Gore koji poseduju nove biometrijske putne isprave.
Prema planu EK, odluka o viznoj liberalizaciji trebalo bi da stupi na snagu 1. januara iduće godine, što podrazumeva da je prethodno izglasaju Savet EU i EP. Parlament ima rok od tri meseca da odgovori na predlog, pa se njihova odluka može očekivati u oktobru, dok bi odluka Saveta EU mogla uslediti u novembru, kako je nedavno najavljeno u švedskom predsedništvu EU koje je nadležno za dnevni red zasedanja saveta do kraja ove godine.
Evropska komisija pratiće ispunjavanje preostalih kriterijuma za viznu liberalizaciju Srbije i Crne Gore i o tome blagovremeno obaveštavati nadležne institucije EU, koje će doneti konačnu odluku da li će obe države dobiti ukidanje viza kada i Makedonija. Po svemu sudeći hoće, jer je EU više puta naglasila da nije dobro da samo jednoj od zemalja budu ukinute vize, već je poželjno da ova odluka obuhvati čitav region. Ipak, Albanija i Bosna i Hercegovina, koje su takođe vodile dijalog sa EU o viznoj liberalizaciji, nisu zadovoljile kriterijume iz „mape puta”, pa će EK iduće godine ponovo razmatrati mogućnosti za ukidanje viza ovim državama.
Iako su pred Bosnom i Hercegovinom i Albanijom bili podjednaki uslovi iz „mape puta”, kao i za ostale balkanske zemlje, odluka EK da ih izostavi iz današnjeg predloga (zbog neispunjavanja uslova) izazvala je danas negodovanje Zelenih u EP koji zaseda u Strazburu, kao i nekih političkih pokreta u EU. Prema njihovim tvrdnjama predlog EK ponovo deli Balkan i kažnjava države u kojima žive muslimani.
-------------------------------------------------------------------------------
Kolegijum EK predložio ukidanje viza Srbiji
Strazbur – Kolegijum Evropske komisije juče je jednoglasno prihvatio predlog nadležnog komesara za pravosuđe i unutrašnje poslove Žaka Baroa o viznoj liberalizaciji za Srbiju, Makedoniju i Crnu Goru od iduće godine, potvrđeno je Tanjugu u diplomatskim krugovima. Taj predlog će danas zvanično saopštiti na zajedničkoj konferenciji za novinare u Briselu evropski komesar za proširenje Oli Ren i potpredsednik komisije Žak Baro.

Petnaestogodišnjak savetuje Ruperta Mardoka
Novinski tekstovi su predugački, niko nema vremena da gleda TV, a reklame na sajtovima su dosadne i besmislene, poručio je nedavno Metju Robson, petnaestogodišnji đak na praksi u „Morganu Stenliju” u svojoj medijskoj analizi koja je završila u rukama mogula i investitora kao što su Rupert Mardok i Bil Gejts.
Priča o oduševljenju menadžera „Morgana Stenlija” ovim petnaestogodišnjakom pojavila se na naslovnoj strani „Fajnenšel tajmsa”.
Metju Robson je došao u evropski ogranak američke investicione banke „Morgan Stenli” kao učenik jedne škole u Londonu. Šefovi su ga zamolili da istraži navike svojih vršnjaka. Njegov izveštaj je „jedan od najjasnijih uvida koji podstiče na razmišljanje… i zato smo ga objavili”, izjavio je Edvard Hil Vud, generalni direktor evropskog medijskog tima „Morgana Stenlija”. On je dodao da desetine menadžera neprestano zovu londonsku kancelariju i interesuju se o detaljima Robsonove analize.
Petnaestogodišnji praktikant je napisao da ne poznaje nijednog tinejdžera koji redovno čita novine jer njegovi vršnjaci „ne žele da se dosađuju čitajući strane i strane teksta koje mogu da vide u skraćenom obliku na Internetu”. Prate samo besplatnu dnevnu štampu i jeftine tabloide. Mladi Englezi nemaju vremena da gledaju televiziju, a od tradicionalnog radija ih odbijaju brojne reklame. Ne zanima ih da plaćaju za muziku, većina nikada nije kupila ce-de, a pesme besplatno skidaju sa Interneta.
Osim što je štampi stavio do znanja da mladi ne žele da plaćaju za medije, Robson je stavio primedbe i Internetu rekavši da su  reklame na sajtovima „ekstremno dosadne i besmislene”.
Njegovi drugari troše vreme i novac na koncerte i video-igrice. Odlaze u bioskop jer su filmovi skinuti sa Interneta lošeg kvaliteta, gledaju ih na malom ekranu i postoji rizik da im se kompjuter zarazi virusom.
Uspeh socijalnih mreža kao što su „Tviter” i „Fejsbuk” podstakao je priče da će ih medijski moguli uskoro preuzeti, ali Metju Robson im je poručio da ne žure.
„Tinejdžeri ne koriste ’Tviter’”, piše Metju Robson. Sagledavši navike vršnjaka, Robson tvrdi da se oni priključuju na „Tviter”, ali da ne ažuriraju informacije, primećuju da niko ne posećuje njihov profil i ubrzo gube interesovanje.
„Morgan Stenli” je prošle nedelje poslao Robsonovu analizu medija svojim klijentima u kojima se kaže da bi investiranje u ove mreže bila greška. Saveti učenika na praksi došli su i do Ruperta Mardoka, vlasnika „Njuz korporejšna” (Foks televizija, „Volstrit džornal”, „Njujork post”, „San”, „Tajms”…), Bila Gejtsa, prvog čoveka „Majkrosofta”, i Marka Zukerberga, osnivača „Fejsbuka”. Robsonov izveštaj ih je sačekao na neformalnom sastanku medijskih moćnika u mestu San Veli u američkoj državi Ajdaho. Novinari koji su pratili ovaj događaj pitali su Mardoka hoće li, kao što se govorilo, priključiti „Tviter” svojoj medijskoj imperiji, ali je on odgovorio da čak i ne razmatra ovu kupovinu.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

CIA pala na Bin Ladenu
Od našeg stalnog dopisnika
Vašington, 14. jula – Najveći spoljni izazov Amerikanaca premetnuo im se u domaći „vruć krompir”: izjalovljeni tajni plan CIA za likvidaciju Osame bin Ladena sada više uzburkava odnose u Vašingtonu nego što je ugrozio vođu Al Kaide. Umesto projektovane mete, koja je i dalje van dometa, „na nišanu” su – neusklađeni odnosi među ovdašnjim organima vlasti.
Prvo je otkriveno da je po nalogu doskorašnjeg potpredsednika Ričarda Čejnija CIA više od sedam godina zakonodavcima uskraćivala uvid u „jedan njen strogo poverljivi program”, da bi sada mediji (najpre „Volstrit džornal”) obelodanili i njegov sadržaj – priprema jedinice specijalaca za ubistvo Bin Ladena i drugih vođa Al Kaide. Postavljaju se, pri tome, dva pitanja: nije li skrivanjem od parlamentaraca prekršen ovdašnji zakonski red i nije li plan bio donet suprotno međunarodnom pravu?
Vladajuće demokrate traže da se povede istraga kako bi se utvrdila odgovornost bivše, republikanske, administracije čiji predstavnici tvrde da je sve bilo regularno i da kongresmene nisu obaveštavali jer pomenuti plan „nikad nije postao operativan”. Dok se ta polemika nastavlja, čuju se i čuđenja – zašto se CIA nije upustila u ostvarivanje razrađenog projekta?
Mogućna odgonetka, kako danas sugeriše „Njujork tajms”, za takvu zagonetku glasi: plan je zastao „zbog logističkih, legalnih i diplomatskih prepreka”. Među njima su, u vidu nedoumica, navedene: „Kako prikriti ulogu SAD; treba li informisati saveznike i ne bi li oni blokirali akciju CIA; šta bi bilo ako bi američki agenti i njihovi pomoćnici bili zarobljeni usred operacije; ne bi li planirane aktivnosti prekršile međunarodno pravo i američku zabranu likvidiranja pojedinaca po inostranstvu?” „Dokopaćemo se Bin Ladena živog ili mrtvog”, poručio je ondašnji predsednik Džordž Buš mlađi u prvoj godini vladavine, okončane prošlog januara bez ispunjenja datog obećanja. Tajnim dekretom je – posle atentata terorista 11. septembra 2001. na Njujork i Vašington – ovlastio CIA da hvata i ubija pripadnike Al Kaide i izvan bojišta, širom sveta.
Po njegovom tumačenju, likvidacija „terorističke grupe koja je napala Ameriku i planira da je opet napadne, isto je što i pucanje u neprijatelje na bojištu.” Pa da, dakle, ne podleže zabrani izvođenja atentata u inostranstvu, koju je 1976. godine potpisao tadašnji predsednik Džerald Ford, povodom otkrivanja planova CIA za ubistva Patrisa Lumumbe, Fidela Kastra i drugih stranih političara.
Ka mestima, za koja se pretpostavljalo da su Bin Ladenova pribežišta, ispaljene su tone projektila, ali s velikih visina, iz bespilotnih letelica. Specijalci CIA bi u neostvarenoj misiji imali zadatak da poteri dodaju – neposrednost. Naravno da je bolje upucavati izbliza nego s velike razdaljine, obrazložio je neimenovani obaveštajac „Vašington postu”.
Ali, zamišljeni tim nije profunkcionisao. Takvi projekti su podesniji za film nego za praksu, prokomentarisao je jedan agent.
Sadašnji šef CIA Leon Paneta ukinuo je pomenuti tajni program, ali se zbog toga našao na meti republikanaca. Trebalo bi da nas zabrine kad CIA ne bi pokušavala da radi ono što je predviđeno tim planom, smatra njihov senator Kristofer Bond. „Od CIA se očekuje da radi takve stvari”, izjava je još jednog obaveštajca prestoničnom listu.
Novi šef Bele kuće Barak Obama poslao je pojačanja u Avganistan da bi ispravio „pogrešan Bušov kurs, koji je prevelikom koncentracijom na Irak zapostavio avganistanski front, borbu protiv Al Kaide i potragu za Bin Ladenom”. Doza kontinuiteta se održava, međutim, avionskim otvaranjem vatre po mestima (i u Pakistanu) za koja se sluti da kriju tu prioritetnu metu, dok se ovde nastavljaju političko-bezbednosna „vatriranja”.

Prijateljstvo uz stereotipe
Rusi nisu zadovoljni ponašanjem Sjedinjenih Američkih Država. Čak 75 odsto žitelja najveće zemlje na svetu smatra da Vašington zloupotrebljava svoju vojnu, ekonomsku i političku moć u odnosima sa drugim državama. To je rezultat nedavnog istraživanja koje je, u saradnji sa univerzitetom Merilend, sprovela američka organizacija „WorldPublicOpinion”, u kojem je, osim već pomenutih Rusa, učestvovalo skoro dvadeset hiljada građana iz još devetnaest država.
Ako je „za utehu” Amerikancima, lošije od Rusa o njima misle u Kini, Južnoj Koreji, Turskoj, Pakistanu i Palestini. Ukratko, čak 60 odsto žitelja naše planete smatra da SAD koriste status supersile kako bi naterale druge države da svoju politiku sprovode, pre svega, u skladu sa interesima Vašingtona. Žitelji 17 država u kojima je sprovođeno ispitivanje misle da SAD ne poštuju međunarodno pravo, a u 11 zemalja nisu zadovoljni ponašanjem Vašingtona kada je reč o klimatskim promenama.
Pomirljiv susret u Moskvi
Prošlonedeljni susret američkog predsednika Baraka Obame sa ruskim kolegom Dmitrijem Medvedevom u Moskvi bio je, međutim, mnogo pomirljiviji. Doduše, gostu s druge strane Tihog okeana nije priređen velelepan doček, u kakvom su mogli da uživaju neki njegovi prethodnici, ali nije bilo ni preterano oštrih kritika na adresu vašingtonske administracije. Kao da je sve bilo naštimovano ne bi li se pokazalo da se radi o dvojici sagovornika koji pripadaju sličnoj generaciji i ozbiljno pristupaju svom poslu. Posebno danas, kada problemi koji muče dve strane, definitivno, vape za sistemskim i usaglašenim rešenjima: smanjenje nuklearnog naoružanja, neširenje NATO-a na istok, problem Irana, Severne Koreje, Avganistana, međusobna trgovinska razmena...
Atmosfera druželjublja dvojice lidera potrajala je i narednih dana, tokom samita G-8 u italijanskom gradu L’Akvili. Ipak, teško je reći da su između SAD i Rusije ratne sekire sasvim zakopane. Naime, jedva dan po rastanku Obame i Medvedeva iz Stejt departmenta je stigla izjava da bilo kakvo odustajanje od izgradnje američkog protivraketnog sistema u Evropi (Poljska i Češka) jednostavno ne dolazi u obzir. U Moskvi nisu oćutali: poručili su da su spremni da, kao odgovor, razmeste svoje raketne sisteme – u Kalinjingradu.
Zbignjev Bžežinski, savetnik za nacionalnu bezbednost iz epohe američkog predsednika Džimija Kartera, upozorio je da dve velike sile, ukoliko zaista teže saradnji na globalnom planu, moraju jasno da definišu tri osnovna zadatka: prvo, određivanje oblasti u kojima nema spornih momenata, drugo, pronalaženje onih dodirnih tačaka koje ne protivreče pojedinačnim interesima, a koje je moguće rešavati u skladu sa „pravilima igre“, tj. u okvirima važećeg međunarodnog prava i, treće, stvaranje geopolitičkog konteksta u kojem bi Rusija prepoznala svoj interes za saradnju sa evroatlantskim svetom. Prvi zadatak je relativno lako rešiv, drugi je delikatan, ali je njegovo rešavanje neophodno kako se ne bi ponovio avgust 2008. (rusko-gruzijski rat), dok je treći moguće ispuniti jedino odlučnim i strateški jasnim delovanjem.
Sa druge strane, poslednji sovjetski predsednik Mihail Gorbačov smatra da su američko-ruski odnosi pali na niske grane iz prostog razloga što SAD u svojoj posthladnoratovskoj moći nisu shvatile da i one neminovno moraju da prođu kroz neku vrstu „perestrojke“ (nekadašnja Gorbačovljeva politika promena u SSSR-u i otvaranja prema Zapadu), ukoliko iskreno nameravaju da iz voda konfrontacije uplove u vode saradnje. „Na Zapadu su mnogi bili spremni da krah SSSR-a tumače kao pobedu starog zapadnog sistema i odustali su od izgradnje novog svetskog poretka, zasnovanog na konsenzusu“, izjavio je Gorbačov u intervjuu američkom nedeljniku „Njusvik“.
Rusija kao Amerika
Iako Obama (uostalom kao i Medvedev) pripada generaciji koja ne pamti „hladni rat“ i njegov vrhunac – kubansku raketnu krizu – teško uspeva da prevaziđe stereotipe iz prošlosti. Tokom posete Moskvi, govoreći grupi tamošnjih studenata, izjavio da SAD žele Rusiju da vide jaku, bogatu i prosperitetnu. Problem je, međutim, to što američka administracija kao etalon ka kojem bi Rusija trebalo da teži i dalje vidi isključivo demokratiju, takozvanog zapadnog tipa. Tačnije, onaj oblik društva u kojem su oni (Amerikanci), za sada, neprikosnoveni. Ništa drugo.
Istorija dvadesetog veka pokazuje, međutim, da pomenuti etalon ni izdaleka nije funkcionalan koliko su računali njegovi tvorci. I da u sukobima sa drugim društvenim sistemima (ne samo sa ruskim), jednostavno, ne nalazi prave odgovore. Uostalom, ispitivanje čije rezultate smo naveli na početku – to najbolje pokazuje.

Vrućina, prašina i vesela deca Tadžika
Čagčaran, provincija Gor, 14. jula – Konvoj je formiran na standardni način: na čelu jedan „hamvi” sa mitraljezom na krovu, u sredini pet blindiranih „tojota” džipova, na začelju još jedan „hamvi”. U ovim „hamerima” koji zaista liče na tenkove, ne samo Avganistancima, posada je litvanska. Iza prvog i ispred poslednjeg, na džipovima su zastavice sa šahovnicama – momci iz hrvatskog kontingenta su zaduženi za bezbednost sedmočlane međunarodne ekipe novinara koja je ovde dovedena da se upozna sa realnostima ovoga, po predsedniku Obami, „dobrog rata”.
„Ne brini, neće vam ni dlaka faliti s glave”, kaže mi vođa ove jedinice, bojnik (major) Niko. I njegove kolege su, za razliku od prvog dana kad smo se tek sreli, mnogo opuštenije, čini mi se da im je drago da sa gostom mogu da razgovaraju na jeziku koji nazivamo različitim imenima, ali se savršeno razumemo.
Dok napuštamo Čagčaran, prestonicu provincije Gor, gde je baza, ili PRT („Provincijski centar za obnovu“) koji vode Litvanci, ne očekujemo, naravno, asfaltni put – tako nešto ne postoji u celoj ovo provinciji (površine kao pola Srbije) u zapadnom delu Avganistana, uključujući tu i njen glavni grad. Drum koji bi trebalo da bude „magistralni” na momente je makadamski, pa peščani, a uglavnom jedna staza sa mnoštvom izbočina i rupa.
Konvoj podiže ogromne oblake prašine. Retki Avganistanci pored kojih prolazima na prašinu su navikli, pa samo licu prinose deo ogrtača koji obavezno nose, čak i na 40 stepeni. Prašina i vrućina su njihova svakodnevica u ovom letnjim danima, u kojima bar mogu da se kreću. Jer kad dođu zima i snegovi, ostaju zarobljeni u svojim selima.
Put prati bistru reku Hari Rad, jedinu u državi, čije obale pružaju kakvo-takvo blagostanje naseljenicima pored njih. Dolina nije široka, natkriljena je strmim liticama, ali ono malo ziratne zemlje je iskorišćeno. Ore se, doduše još drvenim plugovima, žanje srpovima, ali ipak ima dovoljno da se ljudi nekako prehrane, a ponešto i da prodaju.
Proizvodili bi i prodavali više kad bi svoju robu mogli da prevezu. Put koji sam upravo opisao deo je standardne „putne mreže” provincije Gor. Nije, dakle, ni za ljude ni za robu, pa ipak, i ljudi i roba putuju takvim putevima, jer drugih nemaju.
Početak razumevanja Avganistana dešava se onog trenutka kad se shvati da ova zemlja nije povezana ni sama sa sobom. Da bi se drumom iz Čagčarana stiglo do Kabula, rastojanje nešto manje od 400 kilometara, potrebna su najmanje tri dana. „Ako vas niko ne napadne”, objasnio mi je kasnije u neformalnom razgovoru jedan Avganistanac.
Zahvaljujući dobroj konstrukciji teških „lend kruzera”, nekako smo prevalili tridesetak kilometara do sela Sangovbar, gde su nas Litvanci doveli da bi nam pokazali jedan od svojih uspešno realizovanih projekata.
U selu sa kućama od zemlje, na uzvišici iznad reke, dočekuju nas prvo vesela deca: nasrtljivi dečaci koji traže da im nešto damo i stidljive devojčice, vaspitane tako da u znak smernosti pokrivaju usta, nadlanicom ili maramom. Odraslih u početku nema na vidiku, ali potom se i oni pojavljuju.
Hrvatski vojnici zauzimaju isturene pozicije; mada pretnje nema, procedura nalaže da budu pripravni. Mi odlazimo na obalu, da bismo videli neveliku kućicu ravnog krova. Zaključana je, iz nje ne dopiru nikakvi zvuci. To je, objašnjava nam spoksmen litvanskog kontingenta, „mikrohidrocentrala”, njihova investicija od samo 40.000 dolara, koja je svakoj od 250 kuća u Sangovbaru prvi put u životu obezbedila električnu struju.
Ovakav i slični projekti deo su strategije da se, u preoblikovanju Avganistana, pridobije lokalno stanovništvo. Stanovnici provincije Gor su inače Tadžici, jedna od grupa u šarenolikom etničkom mozaiku zemlje, u kome dominiraju Paštuni, tradicionalni vladari u Kabulu.
Mini-centrala daje 25 kilovata, dovoljno za po sijalicu u svakoj kući i, sudeći po već zarđalim satelitskim antenama, i poneki televizor. Televizor ovde jeste luksuz, ali se, rekoše na, nov može kupiti za 60 dolara, kao što se, na neobjašnjiv način, za 200 dolara može odvesti i motocikl.
Prilazimo meštaninu u belom turbanu koji nam se predstavlja kao Sakidad. Ima, kaže, nešto zemlje dole niz reku, 50 ovaca, dva sina i tri ćerke. Jedan sin se školuje u Kabulu, drugi i Čagčaranu – a ćerke su ostale kod kuće. Šta bi, posle struje, još želeo da mu obezbede stranci? „Školu i kliniku”, spremno odgovara.
Da li još gajite mak, pitamo njegovog komšiju Han Muhameda, koji nam se pridružuje, pokazujući mu osušenu i ispražnjenu mahunu, jednu od nekoliko koje smo našli na obali. „Ne više”, tvrdi ovaj naočiti Tadžik. Sad mu se, veli, više isplati žito, sigurnije je.
Na sastanku sa zamenikom guvernera Rizazadom Karamudinom, kasnije u Čagčaranu, čujemo da je ovo „blagostanje” samo privid: 80 odsto žitelja Gora živi „ispod linije siromaštva”. Koja je to linija, pitamo. Oko sto avgana mesečno. Sto avgana – to je dva dolara.
Kao visoki politički funkcioner, zamenik guvernera pred strancima kaže da oni, stranci, poštuju njihove običaje i kulturu. A na pitanje o talibanima, kaže da u Goru nemaju šansi, jer je ono što su radili kad su bili na vlasti bilo „protiv naše religije”.
Na rastanku, čuli smo i važnu vest: sutra će, uz pomoć stranih donacija, početi prvo asfaltiranje jedne ulice u Čagčaranu, one od ulaza u grad do guvernerove palate.
Milan Mišić

Izbrisan i posle smrti
Od našeg stalnog dopisnika
Ljubljana, 14. jula – Iako je MUP Slovenije saopštio da je već uručio 2.259 „dopunskih rešenja” građanima koje je desničarska slovenačka vlada tajno 26. februara 1992. izbrisala iz registra stalnog stanovništva, gurnuvši ih u „civilnu smrt”, predstavnici „izbrisanih” upozoravaju da bi država morala da im vrati sva prava onako kako im ih je i oduzela. Svima istovremeno – umesto uručivanjem pojedinačnih rešenja odabranima među 26.000 izbrisanih ljudi, uglavnom Srba.
Podsećaju i na one kojima vlast više ne može retroaktivno da vrati priznanje stalnog boravka od 26. 2.1992, jer su zbog nemaštine i bede u kojoj su proveli poslednjih 18 godina, bez zdravstvene zaštite i prihoda, pogaženog dostojanstva, izgubili bitku sa bolešću, poput Milana Makuca. Na godišnjicu smrti Milana Makuca, prvopotpisanog među 11 slovenačkih „izbrisanih” koji su prvi tužili Sloveniju Evropskom sudu za ljudska prava u Strazburu, „izbrisani” upozoravaju da su za njega zakasnila „dopunska rešenja” kojima država „izbrisanima” vraća prebivalište i sva prava s tim u vezi, pa i zdravstveno osiguranje. Dugogodišnja nemogućnost lečenja malignog tumora koštala je Makuca života. „Slovenačke vlasti su me izbrisale samo zato jer sam 1947. došao na svet u seocetu Raša (Hrvatska), gde je moj otac radio kao rudar”, pričao je Makuc za života, ističući kakva je sramota „brisanje” po mladu slovenačku državu. „Brisanje” nije kosilo samo građane sa korenima iz drugih republika nekadašnje SFRJ koji su živeli u Sloveniji, već i Slovence. Milanovi roditelji su bili Slovenci, on je pohađao slovenačke škole, bio zaposlen u Sloveniji, „kod kuće smo razgovarali samo slovenački, i dok smo živeli u Hrvatskoj”. Ništa nije pomoglo – zbog „naopakog” mesta rođenja, izbrisan je 1992. i iz slovenačkog državljanstva, zbog čega gubi i posao. Nestrpljivo je dokazivao „svoju pravicu” u cilju ispravljanja nepravde koja mu je učinjena u vreme kad nije znao, početkom devedesetih, da nije usamljen slučaj i da je „brisanje” ljudi bio širi plan. Onda je 1994. deložiran i iz stana. „Dođem kući, na dvorištu zgrade ugledam policijsku maricu, vrata stana obijena, nameštaj izbačen napolje, dokumenti razbacani uokolo… Uplašio sam se i pobegao”, opisivao je, kroz suze, početak svoje kalvarije Makuc, uveren da će mediji probuditi javnost, a pakao prestati. Po sopstvenim rečima, „klošario” je malo kod jednog, pa kod drugog prijatelja, sve dok nije otkrio šupu koju je ponosno nazvao „mini-kontejner”. Uršula mu je donela vreću za spavanje i stvorio je dom! „Preživeo sam zahvaljujući dobrim ljudima”, svedočio je o svojoj ali i sudbini hiljada drugih sapatnika Milan Makuc. Kada je shvatio da je žrtva „administrativnog etničkog čišćenja”, udružio se sa drugim „izbrisanima”, neslovencima. Borio se, dokazivao...
Kada je bolest uznapredovala, otišao je na predlog socijalne radnice u Luciji (Piran) u lokalni zdravstveni dom, ali lekari nisu hteli da ga prime jer nije imao zdravstveno osiguranje. Agilna socijalna radnica nije otrpela poraz; povezala se sa slovenačko-italijanskom organizacijom Karaula MIR. Aktivisti su ga odvezli u besplatnu ambulantu (za beskućnike) u Ljubljani, a doktor ga je urgentno uputio u Klinički centar. Makuc je 1. marta 2006. podneo molbu Ministarstvu unutrašnjih poslova da mu izda dozvolu stalnog prebivališta. Uprkos činjenici da u Piranu postoji dokumentacija koja dokazuje da je neprekidno živeo u Sloveniji od 1954. do 1992. godine, morao je da dovede tri svedoka da potvrde da je stopostotni Slovenac Milan Makuc prilikom osamostaljenja Slovenije stvarno živeo u Sloveniji.
U vreme kada je ponovo hospitalizovan u poodmaklom stadijumu bolesti, država mu naprasno „vraća ime”, šest meseci posle podnete molbe za priznanje prebivališta. „Da sad umrem, neko za mene može da podigne umrlicu – ponovo imam ime”, gorko se našalio. Nevladine organizacije su sa zakašnjenjem pre godinu dana objavile vest da je zbog zdravstvenih komplikacija koje su posledica teške životne situacije u koju ga je gurnulo „brisanje” umro čovek prema kome je sud u Strazburu nazvao predmet „Makuc i drugi protiv Slovenije”.
Da paradoks bude potpun, postupak u Strazburu traje pod istim imenom, a Slovenija je Makuca izbrisala i posle smrti, demonstrirajući odnos prema onima „kojih zvanično nema”. Milan je kremiran – a o smrti i kremaciji njegova porodica nije bila obaveštena.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.


  </body>
 </text>
</TEI>