<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Elizabet Tejlor perom „Politike”
Povodom projekcije obnovljene i remasterizovane verzije spektakla „Kleopatra”, 19. juna, u Centru „Sava”, naš dnevni list i „Megakom film” priređuju izložbu „Elizabet Tejlor perom ’Politike’”. 
Izložba će biti postavljena u holu ispred Velike dvorane kongresnog centra na Novom Beogradu, a sadržaće izbor tekstova iz dokumentacije najstarijeg dnevnog lista na Balkanu, o jednoj od najpopularnijih glumica Holivuda. 
Među izloženim materijalima biće i onih o filmu „Kleopatra”, poseti Tejlorove i Bartona filmskom festivalu u Nišu 1971, širokom spektru uloga koje je ostvarila ova diva, kao i o njenom humanitarnom radu, brakovima sa Bartonom i skandalima koji su pratili njenu bogatu karijeri.
I. A.

Boljšoj teatar na daskama „Sava centra”
Gala koncert „Operske zvezde Boljšoj teatra” priređen je u „Sava centru” u čast Dana Rusije. Za mnogobrojnu publiku Makvala Kasrašvili, sopran i direktor Opere najpoznatijeg ruskog teatra, Mihail Kazakov, bas, Oleg Kulko, tenor, Ana Aglatova, lirski sopran, i umesto najavljene Svetlane Šilove, mecosoprana, mlada umetnica Julija Mazurova, podarili su mnogobrojnoj publici bogat program. Izvedene su najpoznatije arije i dueti iz najznačajnijih ruskih i svetskih opera i opereta. U programu je učestvovao i Orkestar Narodnog pozorišta pod upravom maestra Dejana Savića. Koncert je održan uz podršku Ministarstva kulture Republike Srbije i Ambasade Ruske Federacije.
A. K.

Jankovićeva poražena u polufinalu Nirnbergu
BEOGRAD – Srpska teniserka Jelena Janković poražena je danas u polufinalu turnira u Nirnbergu od Andree Petković iz Nemačke sa 2:0 u setovima (6:4, 6:3).
Jankovićeva je dobro počela meč i odmah je u prvom gemu oduzela servis protivnici, ali je Nemica već u četvrtom gemu uspela da izjednači na 2:2.
U narednih nekoliko gemova viđena je velika borba, gemovi su dugo trajali, a do prednosti je prva stigla Petković koja je napravila brejk u osmom gemu i povela sa 5:3. Međutim, Jankovićeva je odmah u narednom gemu uspela da oduzme servis Nemici i smanji rezultat na 5:4.
Srpska teniserka je u desetom gemu servirala za izjednačenje, ali je Petković još jednom napravila brejk iskoristivši prvu set loptu.
I drugi set su obeležili brejkovi. Ponovo je Jankovićeva prva stekla prednost (2:1) i ponovo je ta prednost kratko trajala. Do kraja seta srpska teniserka je još dva puta izgubila svoj servis, pa je Nemica dobila drugi set sa 6:3 i plasirala se u finale posle sat i 30 minuta igre.
Petković će u finalu igrati protiv pobednice drugog polufinalnog meča u kojem se sastaju Lusi Safarova iz Češke i Simona Halep iz Rumunije.

Vaterpolisti Srbije u polufinalu Svetske lige
BEOGRAD – Vaterpolo reprezentacija Srbije plasirala se danas u polufinale Svetske lige pošto je u Čeljabinsku pobedila Japan sa 14:8 (3:3, 4:2, 2:1, 5:2).
Najefikasniji u ekipi Srbije bio je Slobodan Nikić sa šest golova, Dušan Mandić postigao je tri, a Vanja Udovičić dva. Po jedan gol dali su Živko Gocić, Filip Filipović i Miloš Ćuk.
Najefikasniji u reprezentaciji Japana bio je Takei sa četiri gola.
Srbija protiv Crne Gore u polufinalu Svetske lige
ČELjABINSK – Vaterpolo reprezentacija Srbije igraće u polufinalu završnog turnira Svetske lige protiv selekcije Crne Gore, koja je u poslednjoj četvrtfinalnoj utakmici u Čeljabinsku savladala domaćina Rusiju boljim izvođenjem peteraca sa 12:11.
Utakmica je u regularnom toku završena nerešeno 7:7 (1:3, 2:1, 2:1, 2:2).
Vaterpolisti Srbije i Crne Gore sastaju se u borbi za finale sutra od 13.30 sati po našem vremenu.
U drugom polufinalu igraće SAD i Mađarska.
Selekcija SAD je u četvrtfinalu pobedila Kinu sa 13:11, dok je Mađarska bila bolja od Brazila sa 8:4.
Polufinalne utakmice igraju se sutra, a finale je na programu u nedelju.
Nikić. Polufinale će biti mnogo teže
ČELjABINSK – Selektor vaterpolo reprezentacije Srbije Dejan Savić ocenio je danas da je koncentracija igrača i dalje problem, uprkos ubedljive pobede nad Japanom u završnici Svetske lige.
„Daleko od toga da smo ušli potcenjivački u igru. Ovoga puta je bilo primetno da nam koncentracija nije na željenom nivou. Ipak, uspeli smo da se konsolidujemo i da utakmicu uvedemo u normalan tok. Nema razloga za bilo kakvu brigu, sve je ovo za trenutni stadijum priprema normalno”, rekao je Savić.
Najbolji igrač susreta Slobodan Nikić koji je postigao šest golova u pobedi nad Japanom od 14:8, rekao je da će polufinale biti mnogo teže.
„Bili smo malo više opušteni u početku. Posle smo uhvatili ritam. Meč smo već zaboravili i spremamo se za polufinale koje će biti mnogo teže”, rekao je Nikić.
Branislav Mitrović koji je branio u prve dve četvrtine istakao je da je najvažnije ostvareno, a to je pobeda.
„ Nije alibi, ali zaista izuzetno jako treniramo. Japan nas je malo iznenadio odbranom, trebalo je vremena da se priviknemo. Najvažnije je da smo pobedili.„, rekao je Mitrović.
Filip Filipović je odao priznanje Japanu na otporu, ali je istakao da je „pobedio kvalitet”.

Đilas: KSS ne može da kazni Vujoševića i Čovića
BEOGRAD Predsednik Košarkaškog saveza Srbije Dragan Đilas rekao je danas da Savez nema ingerencije i da ne može da preduzima nikakve kaznene mere protiv trenera Partizana Duška Vujoševića i predsednika Crvene zvezde Nebojše Čovića zbog njihovih neprimerenih izjava.
„KSS nema ingerencije nad domaćim takmičenjima, ne može da preduzima nikakve kaznene ili bilo koje druge mere. Ja kao predsednik Saveza mogu samo da apelujem na sve one koji su u sportu da se suzdrže od izjava koje daju, jer te izjave nanose štetu celokupnom srpskom sportu, posebno košarci”, rekao je Đilas novinarima u prostorijama Demokratske stranke, čiji je predsednik.
Trener Partizana Duško Vujošević i predsednik Crvene zvezde Nebojša Čović su tokom cele sezone u sukobu, koji je eskalirao kada je počela finalna serija plej-ofa. Na konferencijama za novinare oni su međusobno iznosili teške optužbe.
Đilas je kazao da ne postoji način na koji može da se meri čija je izjava gora i ocenio da te izjave „ruše” srpsku košarku.
„Ne postoji način na koji možete da merite čija je izjava lošija i gora. Na žalost, živimo u vremenima u kojima moji apeli ne nailaze na razumevanje i gde se sve nastavlja po starom. Termini koji se koriste u međusobnim optužbama su nešto što ruši srpsku košarku”, rekao je Đilas.
On je dodao da je vreme da košarkaši vode glavnu reč i da Čović i Vujošević ne predstavljaju srpsku košarku.
„Momci na terenu, kvalitet utakmica u Superligi, broj gledalaca koji su bili u Valjevu, Nišu, Užicu pokazuje da košarku narod voli. Nisu srpska košarka ni Vujošević ni Čović, srpska košarka su Lučić, Bogdanović, Katić... Pravo je vreme da oni imaju glavnu reč, ne samo na terenu već u srpskoj košarci, poput Bodiroge, Tomaševića, Tarlaća, koje sam doveo u Savez, jer je to jedina garancija budućnosti razvoja našeg najtrofejnijeg sporta”, rekao je predsednik KSS.
On je naveo i da čestitao Partizanu na osvojenoj titulu i Zvezdi na plasamanu u Evroligu, odnosno da je posebno čestitao igračima, ne pominjući rukovodstva klubova i trenere, jer je na taj način želeo da napravi razliku između momaka koji rade svoj posao i onih koji daju izjave.

Kako platiti račune bez provizije
Tekstovi o visini provizija prilikom plaćanja računa, objavljeni u prethodnim brojevima „Potrošača” izazvali su veliku pažnju čitalaca tim pre što visina ove naknade nije mala, a i razlikuje se od banke do banke.
Računica bankara pokazuje da mesečno prosečna porodica samo na provizije za plaćanje komunalija izdvoji najmanje 300 dinara, što je 3.600 dinara godišnje. Zbog toga je „Potrošač” u ovom broju istraživao kako na najjeftiniji način platiti račune i da li je moguće platiti ih bez ikakve nadoknade.
Premda mnogi i dalje zaziru od bankomata i samouslužnih terminala u bankama, zaključak je da se korišćenjem ovih savremenih tehnologija mogu, ne samo izbeći dugi redovi, već se može i uštedeti. Naime, plaćanje računa bez troškova trenutno je omogućeno na mreži bankomata Unikredit banke (60 bankomata), KBC banke (50 bankomata), JP PTT Srbija (50 bankomata) ipojedinim bankomatima i info terminalima Banke Inteza.
– Očekuje se da do kraja naredne godine ukupan broj samouslužnih terminala, na kojima će biti omogućeno plaćanje računa, premaši 400 lokacija, širom Srbije. Da li će plaćanje računa na samouslužnim terminalima biti bez provizije ili ne, zavisi od politike banke. Obično provizije nema ili je znatno manja od plaćanja računa na šalterima – navodi Branislav Popović iz kompanije „Aseko”, koja je razvilasoftverska rešenja za realizaciju funkcija samouslužnih terminala.
U Banci Inteza kažu da su sredinom 2011. godine započeli sa uvođenjem infoterminala u svojim ekspoziturama kako bi klijentima omogućila da brzo i jednostavno obave plaćanja, steknu uvid u stanje i promet na računima i platnim karticama i odštampaju izvode.
– Za sada imamo četrnaest e-banking terminala koji su strateški raspoređeni u najprometnijim ekspoziturama u Beogradu, Novom Sadu, Nišu, Kragujevcu, Kraljevu, Užicu, Pančevu i Vršcu. Imajući u vidu sve veći broj korisnika i sve značajniji obim transakcija izvršenih na ovim uređajima, Banka Inteza već u ovoj godini planira proširenje mreže infoterminala – navode u ovoj banci i dodaju da je plaćanje računa na infoterminalima Banke Inteza oslobođeno provizije, a moguće je platiti i režijske troškove ili recimo kaznu za parking, prijavu ispita...
Kako dodaju u Intezi, građani sve više prepoznaju prednosti upotrebe e-banking terminala, i to ilustruju podatkom da je u prva četiri meseca ove godine izvršeno blizu 28.000 transakcija, 81 odsto od ukupnog broja transakcija koje su realizovane u čitavoj prethodnoj godini.
Svim korisnicima debitnih i kreditnih „dina” platnih kartica omogućena je usluga plaćanja računa Infostana i EDB-a na bankomatima (putem bar kod čitača) KBC banke u Beogradu.
– Za ovakav način plaćanja nema apsolutno nikakve provizije, što je dodatna pogodnost za sve korisnike.Veliki broj klijenata koristi ovu uslugu koju smo uveli još 2009. godine i taj broj se u protekle četiri godine stalno povećavao– ističu u ovoj banci.
Da li će bez dodatnih troškova moći ubuduće da se plaćaju i druge usluge, zavisi od daljih planova novog vlasnika budući da je KBC grupa postigla dogovor o prodaji KBC banke sa kompanijom „Telenor” i Sosijete ženeral bankom.
Kako se objašnjava na njihovom zvaničnom sajtu, bar kod čitač funkcioniše po principu očitavanja podataka koji su upisani na bar kodu. U slučaju da za određene račune postoji popust ukoliko se plaćanje izvrši do roka navedenog na uplatnici, popust će biti automatski uračunat, odnosno oduzet od ukupnog iznosa sa uplatnice. U bar kodu Infostana iznos je definisan i ne može da se menja (iznos sa uplatnice je iznos koji se plaća) dok kod plaćanja struje postoji mogućnost da se unese željeni iznos.
Po izvršenju transakcije, direktno se zadužuje račun za koji je vezana dina kartica (tekući ili kreditni) i to samo za iznos koji klijent želi da plati. Banka ne naplaćuje proviziju za plaćanje računa na ovaj način. Kao potvrdu o uspešno obavljenoj transakciji, korisnik dobija slip na kome su odštampani svi podaci o transakciji.
U Unikredit banci ističu da su na najprometnijim lokacijama postavili multifunkcionalne bankomate na kojima se pored standardnih transakcija mogu bez naknade plaćati računi i to bilo kojom platnom karticom.
– S obzirom na to da prilikom plaćanja ovih računa klijent ne plaća nikakvu proviziju, samim tim ostvaruje znatnu uštedu – kažu u ovoj banci.
Oni uzimaju za primer tročlanu porodicu koja na mesečnom nivou za Infostan izdvaja 5.500 dinara, za struju 3.500 dinara, za kablovsku televiziju 1.000 dinara, za fiksni telefon 900 dinara i za račune za mobilni telefon 4.000 dinara. Budući da je provizija za plaćanje računa na šalteru u ekspozituri jedan odsto od iznosa, odnosno minimum 60 dinara, troškovi za ovu tročlanu porodicu bi u tom slučaju, na mesečnom nivou iznosili 300 dinara. Kako navode, budući da se ovi računi na multifunkcionalnim bankomatima plaćaju bez ikakve naknade, porodica će ostvariti uštedu, koja na godišnjem nivou iznosi 3.600 dinara.
–  Klijenti naše banke su u veoma kratkom roku počeli da daju prednost ovakvom načinu plaćanja računa u odnosu na standardni. Nakon Beograda najveći broj korisnika kartica koji vrše plaćanje računa na bankomatima Unikredit banke je iz Leskovca, a potom slede Niš, Subotica, Novi Sad, Zaječar i Valjevo – navode u Unikredit banci.
plaćanje računa bez provizije
KBC banka                             Infostan, EDB
Unikredit banka                 Infostan, EDB, ED Jugoistok, Informatika, PTT KDS,
                                                 Telekom, Telenor i VIP
Inteza                                     svi računi i opšte uplatnice
 -------------------------------------------------------------------------
Procedura za plaćanje
Što se tiče tokatransakcije, odnosno uputstva za upotrebu ovih terminala, on je, objašnjavaju u „Aseku”, sledeći:
1.Korisnik stavlja karticu u čitač, bira jezik i unosi pin kod; 
2.Korisnik bira transakciju plaćanja računa i prinosi bar kod sa računa koji plaća;
3.Pročitani podaci sa bar koda se prikazuju korisniku na ekranu kako bi ih proverio; 
4.Ako korisnik potvrdi podatke generiše se poruka sa zahtevom za autorizaciju i prosleđuje procesoru banke; 
5.Ukoliko procesor banke pozitivno odgovori na zahtev za autorizaciju, štampa se izveštaj o uspešno izvršenoj transakciji.

Računi za vodu uvećani bez obrazloženja
Prolećno očitavanje beogradskih vodomera zadalo je glavobolju brojnim potrošačima, a mnogi od njih kontaktirali su našu redakciju pitajući da li je to voda poskupela preko noći bez ikakve najave jer su računi bili značajno uvećani.  
Kako je „Politika” već pisala veliki broj korisnika dobio je račune sa drastičnim uvećanjem potrošnje vode u nekim slučajevima čak i tri puta u odnosu na jesenji period kada je bilo poslednje očitavanje. 
U „Vodovodu” napominju da se na aprilske račune žalilo svega dva promila korisnika i da su u aprilu primili samo 1.100 reklamacija u odnosu na ukupan broj izdatih računa. Njihovo zvanično objašnjenje je da su u toku zimskih meseci potrošači dobijali mesečna zaduženja na osnovu poslednjeg jesenjeg očitavanja, a da su dužni da plate, sem tekućeg zaduženja, i razliku u potrošnji u tih prethodnih nekoliko meseci kada nije bilo očitavanja. 
Najveći problem je što „Vodovod” nije potrošačima detaljnije objasnio zbog čega se sve ovo dogodilo, odnosno na uplatnicama nije razdvojena po stavkama tekuća potrošnja od obračuna iz prethodnog, zimskog perioda u kojem nije bilo čitanja.
Kako objašnjava pravni zastupnik udruženja IUSTA advokat Petar Milutinović ovo preduzeće imalo je obavezu da to uradi. Snabdevanje vodom za piće, ističe, prestavlja jednu od komunalnih delatnosti koja je regulisana Zakonom o komunalnim delatnostima. I prema članu pet Zakona o zaštiti potrošača sve usluge iz oblasti komunalnih delatnosti predstavljaju usluge od opšteg ekonomskog interesa, za koje je propisana posebna i specifična zaštita potrošača. Isti zakon izričito propisuje pravila koja se odnose na specifikaciju računa, odnosno šta sve treba da sadrži račun davaoca usluge od opšteg ekonomskog interesa, odnosno račun snabdevača vodom za piće.
– Propisano je da u računu za pružene usluge od opšteekonomskog interesa moraju biti navedeni elementi koji potrošaču omogućavaju da proverava i prati iznos svog zaduženja i ostvaruju uvid u tekuću potrošnju, kako bi mogao da proveri potrošnju prema pruženom kvalitetu usluge. Takođe je obaveza davaoca usluge da bez naknade, a na zahtev potrošača, dostavi detaljnu specifikaciju računa– ističe Milutinović.
Navedene zakonske odredbe koje se odnose na fakturisanje i naplatu usluge isporuke vode za piće bitne su, jer se u praksi pojavilo više spornih pitanja, a koje je „Politika” istakla u tekstu „Prolećno očitavanje utrostručilo račune za vodu“, nedavno objavljenom na stranicama Beogradske hronike.
Kako objašnjava naš sagovornik, „Vodovod” kao isporučilac vode bio je dužan da na računu posebno navede i računski iskaže koji iznosi predstavljaju konačnu cenu za utrošak vode i za koji period, kao i iznose koji predstavljaju akontacije cene vode za određeni period.
– Treba razlikovati konačnu cenu vode za određeni period potrošnje, koja se formira na osnovu potrošnje vode utvrđene očitavanjem mernih uređaja, od avansne cene koji je potrošač dužan da plati za određeni period, a koji će se uračunati prilikom utvrđivanja konačne cene usluge. Kako je uobičajeno da postoji razlika između konačno utvrđene cene i avansa, jasno je da davalac usluge mora konkretno zadužiti potrošača za utvrđenu razliku u ceni i to posebno i jasno iskazati u računu, kako u pogledu visine tako i u pogledu perioda – kaže Petar Milutinović, dodajući da je jasno da u tom smislu postoje određene nedoslednosti u dosadašnjoj praksi, s obzirom na broj obaveznih očitavanja vodomera u toku godine i na činjenicu da se vodomeri ne mogu očitavati u zimskom periodu, tako da je neophodno da davalac usluga konkretno uredi i dosledno sprovede unapred predviđena pravila za koji period se utvrđuju konačne i avansne cene, kao i kada se i za koji period plaćaju razlike.
 -----------------------------------------------------------------------
Kada se očitavaju vodomeri
Prema gradskoj odluci o distribuciji vode „Vodovod” je dužan dvaput godišnje da očita sve vodomere. Čitački krug traje dva meseca. U toku prošle godine bilo je pet krugova čitanja ovih uređaja, a kako najavljuju u ovoj komunalnoj kući, tako će biti i u 2013.
– Vodomeri ne mogu da se čitaju svakog meseca, a pogotovo ne u toku zimskog perioda, što je propisano pomenutom gradskom odlukom. Najnovijim očitavanjem obuhvaćeno je 163.000 vodomera, odnosno sedam hiljada manje od ukupnog broja ovih uređaja, jer majstori nisu imali pristup mernim mestima – rekla je Zdenka Anđelković za „Politiku”.

Voćna emulzija umesto soka
„Šta je to emulzija voća? Kupio sam voćni sok „adut” na kojem je pisalo da sadrži emulziju jagode. O čemu je reč i ima li tu uopšte voća, pitao je čitalac iz Beograda redakciju „Potrošača”.
Kako je reč o soku koji je robna marka „Deleza” („Maksi” i „Tempo”) pitali smo ovaj lanac o kakvom je soku reč i šta uopšte znači emulzija jagode u ovom napitku.
– Emulzija jagode je jedan od sastojaka koje proizvođač koristi u proizvodnji soka „adut” crveni miks, a reč je o mešanom bistrom voćnom koktelu. Ova sirovina sadrži vodu, arome i prirodno identične aromatične supstance koje su prema strukturi identične supstancama koje su prirodno prisutne u odgovarajućem materijalu biljnog porekla, što je u ovom slučaju jagoda – navodi se u odgovoru „Deleza”.
U Poljoprivrednoj inspekciji, zaduženoj za kontrolu ispravnosti i kvaliteta voćnih sokova na našem tržištu, kažu da nije reč o nečemu što je nedozvoljeno, ali ističu da je emulzija smeša dve nemešive tečnosti.
– To je nestabilna smeša koja se brzo nakon mešanja ponovo razdvaja na svoje sastojke – kažu u Poljoprivrednoj inspekciji, pa ih je zbog toga pre upotrebe potrebno promućkati.
Međutim, cena otkriva mnogo toga. Ukoliko sok koji sadrži emulziju, kako kaže naš čitalac, košta manje od 70 dinara, a voćni sok često i preko 130 dinara, jasno je da kvalitet ne može biti isti. To primećuju i u vodećim potrošačkim organizacijama. Prema rečima Gorana Papovića, predsednika Nacionalne organizacije potrošača Srbije, tržište Srbije se već godinama suočava sa problemima kada su voćni sokovi u pitanju.
– Pravilnici poznaju voćne sokove i nektare, a ne bilo kakve emulzije. Jasno je da je reč o nižem kvalitetu proizvoda na uštrb niže cene. Osim toga, stalno se prolongira donošenje Pravilnika o deklarisanju na kojem mi insistiramo. On bi bio koristan upravo za ove situacije jer bi regulisao na primer to da proizvođači ne mogu da stave sliku voća na ambalažu napitka koji gotovo da i ne sadrži voće – kaže Papović.
Šta je sok, a šta nektar
Osim emulzije voća koja je zbunila kupce, nepoznanica za mnoge je i to koja je razlika između voćnog soka i nektara. U Poljoprivrednoj inspekciji imaju objašnjenje:
– Voćni sok je proizvod dobijen mehaničkom preradom jedne ili više vrsta tehnološki zrelog, svežeg, ohlađenog ili zamrznutog voća, konzervisan isključivo fizičkim postupcima čiji ukus, boja i aroma moraju da budu karakteristični za vrstu voća od koga je voćni sok proizveden. Aroma, voćna pulpa ili voćne ćelije koje su izdvojene iz soka u toku proizvodnje mogu da se vrate u isti voćni sok – objašnjavaju u Poljoprivrednoj inspekciji.
Za razliku od soka, u nektaru može da ima i drugih sastojaka.
– Voćni nektar je proizvod koji se dobija dodavanjem vode i šećera ili meda u voćni sok, voćni sok od koncentrisanog voćnog soka, koncentrisani voćni sok, voćni sok u prahu ili u voćnu kašu, koncentrovanu voćnu kašu ili mešavinu tih proizvoda – objasnili su, dodajući da u proizvodnji voćnog nektara može da se doda i voda, ali u propisanim količinama.
Što se tiče šećera i meda, oni mogu da se dodaju do 20 odsto od ukupne mase gotovog proizvoda, pri proizvodnji voćnih nektara bez dodatka šećera ili voćnih nektara sa niskom energetskom vrednošću, šećeri mogu da se zamene i zaslađivačima.
Nema nezavisnih ispitivanja kvaliteta
Poslednje veliko nezavisno ispitivanje kvaliteta voćnih sokova na našem tržištu obavljeno je pre čak četiri godine. Iako su tada rezultati bili alarmantni, ponovnih velikih akcija nije bilo, navode u Nacionalnoj organizaciji potrošača Srbije.
– Mi smo uradili veliko ispitivanje kvaliteta još 2009. godine. Analizirali smo 55 sokova od osam najvećih proizvođača. Rezultati su bili poražavajući jer čak trećina tada nije odgovarala Pravilniku o kvalitetu. Uprkos tome, država nije reagovala onako kako smo očekivali, već su nadležni rekli da je ta akcija bila edukativnog karaktera – navodi Papović.
Posle mnogobrojnih odlaganja, ove godine na snagu je stupio i novi Pravilnik o kvalitetu voćnih sokova, pa će NOPS čim prikupi finansijska sredstva pokušati da ponovi sličnu akciju. Cilj je da se ponovo javno objavi da li zaista u voćnim sokovima ima onoliko voća koliko to proizvođači tvrde i kakav je generalno kvalitet ovih napitaka na našem tržištu.

Srbija je upala u zamku trošenja iznad mogućnosti
Globalna svetska kriza samo je produbila ionako teško stanje nacionalne ekonomije, a nije njen uzrok. S prosečnom platom od oko 350 evra, Srbija je jedna od četiri najsiromašnije države Evrope. Činjenica je da se u zemlji troši najmanje 25 odsto više nego što dopušta ostvareni BDP. Iako je u protekloj deceniji prosečna godišnja stopa privrednog rasta bila 4,8 odsto, privreda je u lošem stanju. Srbija je nekada kao republika države SFRJ izvozila oko 70 odsto svoje proizvodnje, a danas samo oko četvrtine.
Veće investicije, brže otvaranje novih proizvodnih pogona i radnih mesta, jačanje izvoza i smanjenje troškova države trebalo bi da budu osnova novog modela razvoja. Za izlazak iz krize potrebno je da Srbija ima stalni rast poljoprivredne i industrijske proizvodnje i pad nezaposlenosti, i da se privredni rast ustali na višem nivou u dugoročnijem razdoblju.
Novi koncept razvoja zemlje u prvi plan treba da stavi proizvodnju razmenjivih dobara konkurentnih na stranim tržištima, smanjenje javne potrošnje i povećanje investicija (potpuno je nerealan plan vlade da će strane direktne investicije u 2013. iznositi oko dve milijarde evra).
U okolnostima kada je stopa nezaposlenosti vrlo visoka (oko 30 odsto) i rastuća, kada oko 780.000 ljudi (zvanično registrovanih) nema posao (ukupan broj zaposlenih u Srbiji je oko 1,8 miliona, od čega svega oko 400.000 radi u proizvodnim delatnostima, a u javnom sektoru čak oko 530.000), Srbija više ne može da se vrati na pretkrizni model rasta, zasnovan na visokoj potrošnji, niskoj domaćoj štednji i malom izvozu.
Procena je da, zbog povećane nezaposlenosti, više od 800.000 ljudi radi u „sivoj ekonomiji” i stvara 30 odsto BDP koji ne podleže oporezivanju. Šteta za budžet se procenjuje na tri-četiri milijarde evra godišnje, a godišnji obrt je i do deset milijardi evra. U borbi protiv toga trebalo bi objediniti nadležne inspekcije, MUP i Carinu.
U Srbiji oko 650.000 ljudi živi ispod granice ili na samoj granici siromaštva, to jest gotovosvaki deseti građanin spada u kategoriju siromašnih.
Potrebne su znatne inostrane investicije, pre svega u sektorima energetike, telekomunikacija, poljoprivrede, građevinarstva i infrastrukture, a Srbija mora u budžetskim rashodima povećati udeo kapitalnih investicija.
Javnu potrošnju trebalo bi postepeno smanjivati na oko 40 odsto BDP i izvršiti strukturne reforme. Kao i većina država, Srbija je upala u zamku trošenja iznad mogućnosti, pa će ovu naviku iz osnova morati da menja. U republičkoj administraciji je zaposleno više od 28.000 ljudi, što je veći birokratski aparat nego što je nekada imala SFRJ. Ministarstva i javna preduzeća služe za udomljavanje partijskih kadrova, pa u ovoj oblasti treba napraviti oštar rez i znatno smanjiti broj činovnika.
MMF procenjuje da bi uz snažna fiskalna prilagođavanja i strukturne reforme Srbija mogla da održi model „rasta ekonomije” sa izvozničkim sektorom kao pokretačem. Najnovije preporuke ovog svetskog finansijskog policajca vladi Srbije svode se na: smanjenje fiskalnog deficita za dva odsto BDP; sprovođenjereformi koje bi garantovale smanjenje deficita u narednim godinama; povećanje niže stope PDV sa osam na deset odsto; ukidanje raznih olakšica kod poreza na dobit; zamrzavanje penzija i plata; smanjenje broja zaposlenih u javnom sektoru; reformu penzijskog sistema; smanjenje subvencija privredi.
Osnovno je zaustaviti pad zaposlenosti i privredne aktivnosti i smanjiti opštu nelikvidnost, javni dug i deficit i započeti s merama štednje, pre svega, na strani države. Treba rešavati probleme preduzeća u restrukturisanju, reformisati državni aparat, uspostaviti znatno veću finansijsku disciplinu i kontrolu budžetskih rashoda i započeti najavljeni proces reindustrijalizacije.
Naučni savetnik

U novom broju „Magazina” u nedelju, 16. juna, čitajte:
NE SAMO O POSLU: ZORAN SLAVNIĆ
Čarobnjak iz Zemlje košarke
Legendarni igrač je na velikim takmičenjima osvajao „zlato”, pa će u sredu na ceremoniji u Ženevi i zvanično postati član Kuće slavnih svetske košarkaške federacije. „Zbog nas su Jugoslaviju zvali Zemljom košarke”, kaže čuveni Moka, rođeni Beograđanin, koji je kao klinac obožavao reku pa je dostavremena provodio ispod Kalemegdana, na Savi. Bio je uspešan pecaroš, a prava pasija su mu – automobili.
Piše Dragoljub Stevanović
-----------------------------------------------------------
IZ STARIH RIZNICA
Epopeja jednog pištolja

U konkurenciji češkog, nemačkog i belgijskog oružja, Kraljevina SHS se 1923. godine odlučila za kupovinu 60.000 pištolja „brauning” M10/22 i uvela ga u svoje naoružanje pod oznakom „vojno-državni”. Priča o tome kako i zašto se to dogodilo počinje četiri godine ranije...
Piše Branko Bogdanović
-----------------------------------------------------------
IZ UGLA PSIHOLOGA
Kritičnost i zdrav egoizam

Ljudi zrelih godina zadovoljstvo životom trebalo bi da nalaze u onome što ih okružuje, što jesu i mogu, a ne da žale za mladošću. Pred njima se otvara svet pravih ljubavi i prijateljstava, svet u kojem se raskrinkavaju nepotrebne laži, otkriva istina zdravog egoizma, slobode, duhovnosti, mudrosti... To je vreme kada bi trebalo gledati na oba oka, slušati sa oba uha, stajati sa obe noge na zemlji, razlikovati dobro od lošeg, ružno od lepog…
Piše Dana Stanković
--------------------------------------------------------
POD LUPOM: „ZELENA GRADNjA”, KVALITETNA A JEFTINA
Naši građevinci znaju kako

Posle iskustva u Rusiji i na Bliskom istoku, ovdašnjim projektantima i kompanijama ne treba mnogo objašnjavati šta valja, a šta ne, pa Savet za zelenu gradnju Srbije nastoji da promoviše samo kvalitet i „dozida” ga u postojeće propise. A reč je o konceptu, u svetu predstavljenom još pre dve decenije, koji je sinonim za korektno ponašanje u građevinskoj industriji.
Piše Rajna Popović
--------------------------------------------------------
IZAZOV ZA LjUBITELjE NEISTRAŽENIH PREDELA
Kanjon i na Kopaoniku

Ne mora da se ide daleko da bi čovek video nešto nestvarno, tvrdi petočlana ekipa koja se spuštala kroz slapove Barske reke. Jedan od njenih članova je bio i Predrag Vučković, fotograf i ljubitelj kanjoninga, našim čitaocima već poznat po ekskluzivnim snimcima istorijskog skoka Austrijanca Feliksa Baumgartnera sa ivice svemira. Ovoga puta „skakač” je sam snimatelj, naravno, sa neizbežnim foto-aparatom u rukama.
Piše R. Popović

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Kineska „Nacionalna geografija” istražuje Srbiju
Na polovini sedmodnevnog boravka u Srbiji, dvočlana ekipa kineske redakcije časopisa „Nacionalna geografija”, iako nisu prethodno upisali u agendu, poželeli su da razgovaraju sa Velimirom Batom Živojinovićem.
Iscrpljenost legende srpskog glumišta, toliko popularne u Kini, sprečila je goste da se dogovorenog dana upute u Mladenovac, tačnije Selters banju gde je Bata smešten.
Novinarka Zoe Li i fotoreporter Brus Bi, u hodu su sa domaćinima iz Turističke organizacije Srbije napravili novi plan.
– Pomeramo posetu Bati za dan kada bude mogao da nas primi – kažu uglas, a jednoglasno su prihvatili i ponudu da u povratku obiđu Oplenac i Topolu.
U Srbiju su stigli u utorak, ne broje kilometre koje prolaze našom zemljom, a ni sate koje provode na odabranim lokacijama. Brus fotografiše, Zoe razgovara sa ljudima.
Novinarka kaže da je prvi put u našoj zemlji. Spremajući se za put, mnogo je čula o Srbiji od radnica iz kineske agencije – glavnog tur-operatera za naše podneblje.
– Mnogo toga lepog mi je ispričala, a ja sam se lično uverila da je tako. Mislim da je potrebno više vremena da se vide i osete sve lepote vaše zemlje – ističe Zoe Li za naš list.
Kažu da ih je impresionirao Dunav, Đerdapska klisura, Lepenski vir. U glavnom gradu bez daha ih je ostavio Hram Svetog Save, Konak kneginje Ljubice i jedna vruća pogača!
Obići će Sremske Karlovce, Mokru Goru i Zlatibor, manastire Mileševu i Studenicu... Pitamo ih šta je to što može da privuče turiste iz daleke Kine da posete Srbiju.
– Bogata istorija i kultura. Prelepa priroda i – zastaje nekoliko sekundi da nađe najbolju reč, da opiše naše sunarodnike – toplo i iskreno gostoprimstvo – ističe novinarka.
Na pitanje kako će glasiti naslov teksta u tiražnom magazinu, ona odgovara:
– Teško pitanje. Možda nešto što govori o spoju Istoka i Zapada. Trebaće mi vremena da sredim utiske – iskrena je Zoe, koja sa kolegom sarađuje već godinama, a njihove reportaže su veoma čitane u Kini.
Njen kolega je veoma cenjen fotograf u Kini. Živi u Sjedinjenim Američkim Državama i tokom cele godine radi na različitim delovima planete. U Srbiju je došao iz Pariza, a ovaj deo sveta nije mu nepoznat jer je obilazio Bugarsku, Rumuniju, Albaniju...
Dok razgovaramo u hladu pod suncobranom kafića na Trgu republike u centru Beograda, Brus prilazi stolu samo da odgovori na pitanja. Šeta, traži dobar kadar, bira ugao i fotografiše. 
Pitamo ga šta mu je zanimljivo a što možda nije očekivao da će da vidi u Srbiji. Brzinom kojom i fotografiše odgovora:
– Prelepa arhitektura i živost na ulicama, među ljudima.
„Vizuelne” zabeleške u smartfonu
Tekst o Srbiji biće plasiran na najmanje 10, a najviše 15 stranica u nekom od narednih brojeva kineskog izdanja „Nacionalna geografija – traveler”, otkrivaju nam kolege. Izbor fotografija za tekst Zoe i Brus će napraviti zajedno. Od hiljada snimaka Brus će Zoi poslati oko 500 najboljih, od kojih će zajedno da naprave konačnu selekciju.
Njoj će pomoći njene „vizuelne” zabeleške. Otkriva nam da je ranije kao svaki novinar nosila noutbuk i sve zapisivala. A sada uz pomoć „ajfona” fotografiše i kratkim potpisima pravi „zabeleške” još na terenu. Uveče kada uđe u hotelsku sobu sačinjava rukopis.
Posle razgovora za naš list a pre noćnih beleški, predstojalo im je upoznavanje noćnog života na splavovima Beograda.

Film o balkanskim „Pink panterima”
„Svi panteri su pink” naziv je filma u nastajanju, a tema ove akcione komedije biće legendarna grupa profesionalnih balkanskih pljačkaša „Pink panter”.
Scenario za film piše Dimitrije Vojnov, po priči Bojana Vuletića, reditelja filma „Praktičan vodič kroz Beograd sa pevanjem i plakanjem”, a srpski koproducent filma biće Miroslav Mogorović, koji je u okviru svoje producentske kuće „Art i popkorn” realizovao dramu „Ljubav i drugi zločini”, Stefana Arsenijevića.
„Svi panteri su pink” zasnovan je na istinitoj priči o grupi kriminalaca koji su organizovali pljačke širom Evrope. Film će slikati pljačkaše koji već godinama nadmudruju policiju a imaju zajednički cilj – da izvedu poslednju spektakularnu pljačku.
„Svi panteri su pink” biće realizovan u nemačko-špansko-srpskoj koprodukciji, a film će režirati Daniel Kalparsoro, koji će danas boraviti u Beogradu, zbog dogovora oko snimanja.
Ovaj španski reditelj, scenarista i producent rođen je u Barseloni, a veći deo svoje karijere radio je za špansku televiziju. Njegovi TV filmovi „Kazna”, „Bes” i „Nevin” naišli su na pozitivne reakcije kritike. Prvi dugometražni film, šokantni „Skok u prazno” snimio je 1995, i osvojio priznanje za najbolji film na festivalu u Bogoti i nagradu evropskog žirija na festivalu u Anžeru u Francuskoj.
Režirao je filmove „Ratnici”, „Nestao”, „Asfalt” i „Osvajač”, a njegovu poslednju akciju „Vatrena trka” srpska publika videće večeras u Centru „Sava”, od 18.30 sati, u okviru letnje revije hitova „Blokbaster”.
„Vatrena trka” prati ljubavni trougao, koji čine konobarica, njen dečko i ljubavnik, umešani u pljačke i ilegalne trke kolima. U filmu igraju Aleks Gonzales, koga smo gledali u naučnofantastičnom spektaklu „Iks-men: prva klasa” i perspektivna španska glumica Adrijana Ugarte.
U okviru „Blokbastera”, večeras u 20.30 sati, biće prikazan film „Samo bog prašta”, prema scenariju i u režiji danskog sineaste Nikolasa Vindinga Refna, poznatog po akcijama „Diler” i „Vozač”.
Njegov novi krimi-triler, prikazan je nedavno u glavnom takmičarskom programu prestižnog filmskog festivalu u Kanu, u trci za „Zlatnu palmu”, a glavne uloge tumače Rajan Gosling i Kristin Skot Tomas, zvezda drame „Engleski pacijent”.
Gosling, jedan od trenutno najtraženijih glumaca, u filmu „Samo bog prašta” tumači lik krijumčara droge koji živi opasnim životom u Bangkoku, a njegova svakodnevica dodatno se komplikuje kada mu majka zatraži da pronađe i kazni odgovorne za ubistvo njegovog brata.
Posle ovog filma, od 23 sata biće prikazan triler Breda Andersona „Poziv”, u kojem su glavne uloge odigrale Hale Beri i Ebigejl Breslin, poznata po naslovnoj ulozi u komediji „Mala mis Sanšajn”.
Beri, dobitnica Oskara za ulogu u drami „Bal monstruma”, ostvarila je lik veteranke hitne službe, koja, kada primi poziv od otete tinejdžerke, shvata da mora da se suoči sa serijskim ubicom.

Životni elan
Još je misteriozno šta je životni elan, osećanje životne snage. Postoje ljudi koji svaki dan započinju puni životne radosti i energije, ali i oni drugi koji se žale na nedostatak životne energije.
Neki doživljavaju promenu tokom života: u mladosti su bili puni energije, da bi u zrelom dobu počeli da se žale na njen nedostatak. Kod nekih ljudi se smenjuju periodi sa viškom energije sa onima u kojima ona nedostaje. Značajan deo mladih žali se na nedostatak energije, na osećanje „smorenosti”.
Sigmund Frojd je životnu, odnosno mentalnu energiju povezivao sa željama, posebno seksualnim. Zato je i koristio latinsku reč „libido”, koja označava želju. Karl Gustav Jung je pod libidom podrazumevao opštu životnu energiju koja je povezana sa raznovrsnim željama.
Želje su zaista važan izvor mentalne energije. Želju osećamo kada neki cilj koji je udaljen u prostoru ili vremenu, ocenimo kao nama važan. Željenje nas ispunjava energijom koja nam je potrebna za kretanje do tog cilja. Želje jesu energetski pokretači.
Da bi se želja pretvorila u životni elan, potrebno je da osoba veruje da je njena želja ostvariva, ali i da veruje da može da je ostvari. Zato nečiju životnu energiju možemo da povežemo sa postojanjem želja, ali i sa uverenošću osobe da će da je ispuni.
Ta kombinacija daje energiju za kretanje ka važnim ciljevima koji će biti ispunjeni u budućnosti. Možemo reći da je životna energija povezana sa vizijom pozitivne budućnosti.
Istraživanja pokazuju da su uspešni ljudi puni životne energije. S jedne strane su zadovoljni zbog prethodnih uspeha kojima su potvrdili pozitivnu sliku o sebi, a s druge se raduju budućim uspesima.
Ljudi koji imaju želje, ali koji ne veruju da mogu da ih ostvare, često dolaze do zaključka da su želje samo razlog za nezadovoljstvo. Ne čudi da odustaju od svojih želja, čime sebe uvode u stanje životarenja, energetske letargije i apatije.
Depresivnost često nastaje onda kada neko shvati da nikada neće moći da ostvari one svoje želje koje su mu toliko važne da u njima vidi smisao vlastitog života. Kada odustane od želja, depresivnoj osobi budućnost više nije emocionalno važna.
Glavna posledica je da oseća da nema energiju ni za obične stvari, kao što je ustajanje iz kreveta i lična higijena. Kada osoba kroz psihoterapiju promeni stav prema sebi i životu, prestaje depresivnost i energija se vraća.
Životni elan je posledica pozitivnog mentalnog stava prema sebi, životu i budućnosti. Taj stav može da se izgradi. Zato decu treba podsticati da žele, da svoje želje ostvaruju i da uživaju u uspehu. Najvažniji zadatak političara jeste da nam vrate viziju pozitivne, dosežne budućnosti.

Turizmom do imidža i zarade
Turizam je trenutno privredna granasa najbržim rastom na svetu, sa 10 odsto udela u svetskom BDP-u. Globalizacija, internet i posebno lou-kostavio-kompanije glavni su faktori za procvat turizma: danas se za 30 evra leti s jednog na drugi kraj Evrope.
Ovo su shvatile mnoge evropske zemlje te izlaz iz ekonomske krize traže baš kroz turizam. Osim Pariza, Londona i Rima, veliki broj evropskih mesta pre 20 godina gotovo da nije ni postojao. Barselona i Krakov su dva dobra primera kako se gradi destinacija. Barselona se za 20 godina pozicionirala kao jedan od najposećenijih evropskih gradova, što je za vreme Frankove diktature bilo nezamislivo. Početkom devedesetih godina prošlog veka lokalne vlasti u Barseloni usvojile su strategiju razvoja – da unapređenjem turističke ponude rebrendiraju imidž grada. Stalnim ulaganjem u turizam i promociju, Barselona je postalačetvrtonajposećenije mestou Evropi, (posle Londona, Pariza i Rima) te ju je prošle godine posetilo čak 30 miliona turista. Krakov je nama možda bliskiji primer. Pre 20 godina Poljska je bila jedna nastradala komunistička zemlja. Tek pre 10 godina Krakov sestrateški opredelio za turizam, ali se trud lokalnih vlasti itekako isplatio. Danas važi za razvijeni centralno-evropski grad, sa osammiliona posetilaca godišnje.
Zašto je turizam važan za Srbiju?Zato što je ovo jedan od najdirektnijih načina da zaradimo. Od turizma korist imaju svi: prevoznici, hoteli, ugostitelji, prodavnice, frizeri, taksisti, prodavci kokica na Kalemegdanu. Turizam donosi zaradu, onase preliva u budžet, a veći budžet znači veća ulaganja u naše okruženje. Ne treba stalno da čekamo neke „strane investicije”, već da sami omogućimo sopstveni razvoj. Takođe, ovo je i najjednostavniji način da poboljšamo imidž svoje države. Nema te reklame na Si-En-Enu koja može da zameni posetu Beogradu i upoznavanju naše kulture i tradicije. Kroz turizam Španija je od diktature promenila imidž u nasmejanu i sunčanu državu, i verujemda i Srbija može to da postigne.
Ekspert za brendiranje država Džeremi Hildret rekao je nedavnoda je najjača karta Srbije upravo Beograd. Svi turisti koji posete našu prestonicu oduševe se kulturom, energijom grada i odličnim ugostiteljstvom. Da je gospodin Hildret u pravu, pokazuju i statistike: 70 odstosvih turista koji dolaze u Srbiju dolaze u Beograd. O rastu broja turista u Beogradu najbolje svedoči tržište – svaki dan Turistička organizacija Beograda dobije bar po dva zahteva za otvaranje privatnog smeštaja. Ipak, turizam u Beogradu se još razvija stihijski. Turistička organizacija Beograda dobro radi svoj posao, ali na primer Turistička organizacija Zagreba dobija čak 15 puta više sredstava za promociju.
Šta je to što prvo treba da uradimo, a da ne košta puno? Prvo i osnovno je da usvojimo tourist-friendly pristup. Paradoksalno je da mi, koji smo gostoljubiva nacija, imamo tako malo sluha za potrebe turista. Kada sam se pre dve nedelje doselila u Srbiju, sačekalo me je standardno namršteno lice naše pogranične policije na Aerodromu „Nikola Tesla”. Nikada nisam čula „Dobrodošli u Srbiju” niti su moji prijatelji stranci čuli „Welcome to Serbia”. To su osnovne stvari, jer je pogranična policija nešto što se u turizmu zove „agenti kulture”. Stranci o našem mentalitetu uče na osnovu utiska oljudimas kojima se susreću kroz usluge. Ako je neko već izdvojio vreme i novac da dođe u Srbiju, Ministarstvo unutrašnjih poslova sigurno ima petoro zaposlenih kojiznajuda se nasmešei pozdravegosta. Ne želimo da namrgođeno i nemo lupanje pečata bude prvo što ljudi ovde dožive.
Sledeća stvar su putokazi, mape gradskog prevoza i dnevna karta za prevoz. Kod nas postojeći putokazi jednostavno nisu dovoljni, i stoje skoro samo u centru, te stranci često budu frustrirani nedostatkom informacija. Što se gradskog prevoza tiče, skoro da ne postoje mape na stanicama, a objašnjenja poput „Altina–Trošarina” turistima ništa ne znače. Takođe, potrebne su i dnevne karte, jer ni turisti, a ni Beograđani, ne žele da novac i vreme troše na neprekidnu kupovinu karata.
Ono što ide u našu korist i čime se turisti redovno iznenade i oduševe je veliki broj ljudi koji govori engleski jezik, a to je često jedna od prepreka u razvoju neke destinacije. Druga prednost nam je i činjenica da u Beograd trenutno leti trilou-kostkompanije iz 17 evropskih gradova i ka tim tržištima se treba okrenuti. Svako želi da ode negde ukoliko je karta do togmestajeftina. Treće, Beograd se odlikuje velikim brojem kafića, restorana, hotela, hostela, pa imuzeja i kulturnih događaja, stoga da imamo i 10 puta više turista u Beogradu, to se ne bi osetilo. Naš glavni grad je veliki i ne bi nam se desilo da budemo ugušeni turistima kao Venecija ili Briž u Belgiji.
Turizam jeste razvojna snaga u svetu, i ni Srbiju neće zaobići. Pitanje je samo koliko ćemo znati da iskoristimo ovaj svetski trend. Treba razmišljati unapred i gledati kako da što više benefita ostvarimo. Grad Beograd, uz podršku države i resornih ministarstava treba da zauzme jedan odlučniji pristup turizmu, jer je ovo jedna od retkih industrija u kojoj svi dobijaju, a niko ne gubi.
Student Master studija Održivog teritorijalnog razvoja na Sorboni 1, Pariz

Dačić: Srbija odlučna da primeni briselski sporazum
NjUJORK – Premijer Srbije Ivica Dačić poručio je danas u Njujorku da je Srbija odlučna da primeni brisleski sporazum.
„Srbija ima velika očekivanja od novih susreta timova za izradu plana implementacije Sporazuma. Za Srbiju veoma je važno da se dogovori o implementaciji Sporazuma odvijaju u skladu sa voljom i namerama pregovarača koji su parafirali briselski sporazum, te da se na taj način položaj Srba na KiM jasno utvrdi i zaokruži”, istakao je premijer pred SB UN.
Dačić je, takođe, rekao da je nesumnjivo da je između dve sednice SB UN postignut istorijski napredak u odnosima Beograda i Prištine.
Kako je rekao, Srbija očekuje da međunarodna zajednica, u ovom istorijskom trenutku, da podstrek implementaciji ovog sporazuma i izgradnji regionalne stabilnosti.
„Takvu podršku očekujem i od vas država-članica Saveta bezbednosti, kao i od Saveta EU koji treba da donese odluku o otvaranju pregovora o članstvu Srbije u EU”, rekao je Dačić.
Uvek je potrebno više hrabrosti da se govori o miru nego da se započinju sukobi i rat, konstatovao je Dačić.
„Srbija čvrsto opredeljena da stavi tačku na prošlost, koju ne možemo da promenimo, ali možemo da utičemo na sadašnjost i budućnost, dodao je on.
„Ohrabrujem i vlasti u Prištini da nastavimo da tražimo kompromis i zajednički jezik u interesu naših naroda i naše budućnosti”.
Premijer je konstatovao da je mnogo sednica SB UN bilo posvećeno ratu, sankcijama na prostoru bivše Jugoslavije ali da je došlo vreme da one budu posvećene učvršćivanju mira i boljoj budućnosti naših naroda.
Dačić naglašava da je brisleski sporazum prvi sporazum postignut između Beograda i Prištine, jer dve strane tek očekuju razgovori o nizu važnih tema - statusu SPC, zaštiti verskih i kulturnih objekata, povratku raseljenih lica, pitanju imovine - ali i o modalitetu primene postignutog Sporazuma.
Kako je rekao, Srbija je opredeljena za pronalažanje održivog rešenja za Kosovo, uz očuvanje teritorijalnog integriteta i suvereniteta.
Premijer je istakao i da je od presudne važnosti nesmanjeno prisustvo UNMIK, kao i da saradnja sa Euleksom bude efikasnija.
„Za napore koje činimo, od presudne nam je važnosti nesmanjeno prisustvo UNMIK-a, kako bi se obezbedilo efikasno informisanje SB i UN koji imaju nezamenljivu ulogu u davanju legitimiteta sveobuhvatnom rešenju”, ukazao je Dačić.
Podsetivši da je od formiranja nove vlade Srbije do danas u Briselu održano 11 rundi političkog dijaloga uz posredovanje visoke predstavnice EU Ketrin Ešton, on je rekao da je Srbija uložila značajne napore i pokazala veliku fleksibilnost.
On je rekao i da je nova runda razgovora zakazana za 20. jun.
„Srbija će se i u nastavku procesa rukovoditi čvrstom verom da pregovori mogu da dovedu do rešenja prihvatljivog za sve, rešenja koje će biti čvrsta osnova za izgradnju trajnog mira i dostizanje pune bezbednosti za sve ljude koji žive na prostoru južne srpske Pokrajine”.
„Šestomesečni politički dijalog za rezultat ima „Prvi sporazum o principima normalizacije odnosa”. Srbija je odlučna da Sporazum primeni”, istakao je Dačić.
Dačić podseća i da Prvi sporazum predviđa formiranje Zajednice opština sa većinski srpskim stanovništvom na Kosovu i Metohiji, koja će imati niz važnih ovlašćenja u oblastima ekonomskog razvoja, obrazovanja, zdravlja, urbanog i ruralnog planiranja.
„Srbija će nastaviti da brine za svoj narod na Kosovu i Metohiji i da se trudi da obezbedi povratak i održiv opstanak svakom svom građaninu koji živi na tom prostoru, uverena da je to, iako najteži, najbolji put za prevazilaženje nasleđa prošlosti”, rekao je premijer.
Srbija veruje da je za implementaciju svih dogovora od presudne važnosti prisustvo međunarodne zajednice na terenu.
„Stoga smatramo da UN treba i danje da kordiniraju rad međunarodnih organizacija koje deluju pod njihovim okriljem na teritoriji KiM, kao i da UNMIK treba i dalje da ispunjava svoj mandat, obezbeđujući da misije na području KiM deluju isključivo u statusno neutralnom okviru, kako je i predviđeno rez. 1244”, istakao je on, dodajuci da iskustvo pokazuje da je uloga UNMIK u stabilizaciji prilika u regionu nezamenljiva.
„ Uz sve razumevanje za predviđene budžetske restrikcije, smatramo da postojeći mandat mora ostati nepromenjen, aktivnost pojačana, a saradnja sa EULEKS-om efikasnija”, ističe premijer.
Manjinske zajednice od svih institucija na KiM najviše poverenja imaju u UNMIK i zbog toga verujemo da politički tim UNMIK ne samo da ne treba smanjivati, već ga treba ojačati, jer ulazimo u još osetljiviji period, u kome valja primeniti dogovore o ovim važnim pitanjima, istakao je on.
Prema njegovim rečima, Srbija, koja je do sada pružila priremenim institucijama u Prištini ograničeni pravni i međunarodni subjektivitet i legitimitet, smatra da razgovori na visokom političkom nivou treba da budu vođeni ne zadirući u pitanje međunarodnog i državno-pravnog statusa.
„Cilj je uspostavljanje organa vlasti na području Pokrajine koji bi bili priznati od svih strana uključenih u proces i uspostavljanje čvrstih pravnih i političkih garancija na nivou Pokrajine i međunarodne zajednice za politička, teritorijalna i druga prava nacionalnih zajednica na čitavom području Pokrajine”, dodao je on.
„Opstanak srpskog stanovništva u Pokrajini, i južno i severno od reke Ibar, direktno je vezan za njihovu fizičku bezbednost”, istakao je Dačić i naveo konkretne podatke o tome koliko je od dolaska međunarodnih snaga bilo napada na Srbe, koliko je ubijeno, a koliko povređeno, kao i koliko mesta je etnički očišćeno .
„Posebno ukazujemo na potrebu ohrabrivanja na povratak, što se jedino može ostvariti stvaranjem uslova za fizičku i ekonomsku održivost povratničkih zajednica širom KiM. Održivi povratak bio bi šansa za stvaranje multietničkog Kosova i Metohije”, ocenio je Dačić, konstatujući takođe da je do sada taj proces bio veoma spor i teško održiv.
Premijer je ukazao da se u Banovom izveštaju konstatuje postojanje značajnih bezbednosnih izazova, koji su, umesto da se smanjuju, svakim danom sve veći.
Bezbednosna situacija na severu Pokrajine i dalje je veoma krhka, a posebno zabrinjavaju učestali incidenti - u prva četiri meseca ove godine, prema našim podacima, zabeleženo je ukupno 60 etnički motivisanih napada, što je 20 slučajeva više nego u istom periodu 2012. godine, rekao je Dačić.
Dužni smo da spomenemo i etnički motivisane zločine niskog intenziteta - pretnje, zastrašivanja, krađe, čiji je broj takođe u porastu, rekao je on.
Dačić je takođe skrenuo pažnju na činjenicu da se, uprkos poštovanju svih procedura, zvaničnicima Srbije i uglednim javnim ličnostima i dalje se odbija ulazak i boravak na KiM.
„Tzv. institucije nezavisnog Kosova ne samo da time nastavljaju da ugrožavaju njihovo pravo na slobodno kretanje, već u ozbiljnu sumnju dovode i postojanje ikakve spremnosti na dogovor”, ističe Dačić. Formiranje posebne multietničke „Jedinice za zaštitu kulturne i verske baštine KPS” (tačka 46. Izveštaja) Dačić je ocenio kao pozitivan, ali ne i dovoljan korak u pravcu dodatnih garancija za bezbednost kulturnog i verskog nasleđa na KiM.
On je takođe rekao da vlada Srbije nema poverenja u privatizaciju koju sprovodi Kosovska agencija za privatizaciju, i smatra da je ovaj proces u suprotnosti sa međunarodnim i evropskim konvencijama o ljudskim pravima jer zanemaruje zakonite vlasnike.
„Podsećamo da Srbija ne samo da je decenijama ulagala u javna preduzeća na Kosovu, i ti se iznosi mere milijardama dolara, već, kao garant, i dalje otplaćuje međunarodnim kreditorima rate kredita koji su uzeti za pomoć preduzećima na KiM”, rekao je on.
Veoma zabrinjava i privatizacija javnih i društvenih preduzeća koja se nalaze u srpskim sredinama, ukazuje Dačić.
„Poštovanje ljudskih i manjinskih prava, zaštita interesa, života, kulturnog i religijskog nasleđa svih građana pođednako, kao i puna implementacija evropskih standarda u ovim oblastima, cilj je za koji ćemo se predano boriti. Smatramo da samo insistiranjem na ovim vrednostima Balkan može da razreši svoju prošlost, i svoju multietničnost iskoristi kao dragocen resurs, što ona i jeste, umesto kao izvor sukoba”, zaključio je Dačić.
----------------------------------------------
Tači traži novu rezoluciju i okončanje mandata UNMIK
NjUJORK – Kosovski premijer Hašim Tači zatražio je danas na sednici Saveta bezbednosti UN usvajanje nove rezolucije o Kosovu i okončanje mandata UNMIK.
Takođe, Tači je rekao da će posle razmene oficira za vezu Kosovo biti predstavljeno u Beogradu na diplomatskom nivou.
Obraćajući se SB UN on je rekao da su kosovske institucije odlučne da sprovedu briselski sporazum i da očekuju da i Beograd ispuni dogovoreno.
„Očekujemo da Srbija ispuni dogovoreno i da ubedi Srbe na severu Kosova da prihvate sporazum. Obe države morale su da naprave kompromise, koji su u suštini u najboljem interesu svih građana Kosova”, rekao je Tači na sednici SB UN u Njujorku.
-----------------------------------------
UN pozdravlja briselski sporazum, podrška većine UNMIK-u
NjUJORK – Predstavnici država-članica Saveta bezbednosti UN složni su u oceni da briselski sporazum predstavlja ogroman prodor u odnosima Beograda i Prištine i da je sada potreban njegova primena, a većina je podržala dalje angažovanje UNMIK.
Stalni predstavnik Rusije ocenio je da brisleski sporazum nema nikakvog uticaja na status Kosova, već da taj problem ostaje u okvirima SB UN i Rezolucije 1244.
Kako je rekao, Rusija je protiv smanjenja aktivnosti UNMIK,čije je ukidanje zatražio kosovski premijer Hašim Tači, založivši se upravo za suprotno - jačanje političke komponente misije UN na tom prostoru.
„Početak godine je obeležio talas nasilja nad manastirima i srpskim grobljima. Zabrinuti smo zbog planova EU i NATO da se smanji broj pripadnika Euleksa i Kfora”, konstatovao je ruski ambasador, uputivši kritiku i zbog netransparentnosti u istrazi o trgovini ljudskim organima.
Ambasadorka SAD je rekla da njena zemlja podržava sporazum iz Brisela, koji je nazvala istorijskim, i dodala da očekuje angažman obe strane u postizanju trajnog mira.
„Zadovoljni smo da je pola država članica UN priznalo Kosovo. SAD ostaju prijatelji Kosova dok je Srbija naš dugogodišnji partner”, dodala je Rajs.
Ona je pozdravila majsku privrednu posetu premijera Srbije Americi.
Stav Kine uvek je bio da je Rezolucija 1244 važna pravna osnova za rešavanje pitanja Kosova i odlučno se protivi ukidanju UNMIK, rekao je predstavnik Kine.
„Peking pozdravlja briselski dogovor i veruje da dve strane u dijalogu treba da pronađu uzajamno prihvatljivo rešenje”, rekao je on, istakavši, međutim, da je situacija na Kosovu, posebno na severu, još krhka zbog čega Peking podržava nastavak rada Unmika, Euleksa i Kfora.
I Francuska je istakla istorijski značaj sporazuma 19. aprila kojim se normalizuju odnosi Beograda i Prištine i pohvaljuje dvojicu premijera zbog ličnog angažovanja.
Prema rečima predstavnika zvaničnog Pariza, taj sporazum je novi pokazatelj duha saradnje, a sada dve strane moraju da rade na njegovoj primeni.
Francuska smatra da Beograd mora da ukine paralelne strukture na severu Kosova, a da Priština mora da obezbedi slobodu kretanja.
Za Veliku Britaniju postignut napredak predstavlja dobar primer da vizija, posvećenost mogu da daju rezultate.
Prema rečima predstavnika ove zemlje, zamah od poslednja dva meseca mora da se nastavi, a implementacija briselskog sporazuma je ključna i tom smislu nastavak podrške UN, Euleksa biće neophodan.
Kfor treba da pomogne u osiguravanju bezbednosti, a Euleks u integraciji institucija na severu u jurisdikciju Kosova, rekao je predstavnik zvaničnog Londona.
Britanija, takođe, pozdravlja napredak Kosova u obezbeđivanju daljeg međunarodnog priznanja.
Podršku ostanku UNMIK na Kosovu izrazili su i stalni predstavnici Maroka, Azerbejdžana i Argentine.
Predstavnik Bakua istakao je da je Rezolucija 1244 pravna osnova za pregovore, a da su aktivnosti UNMIK od velike važnosti.
On pozdravlja napredak koji su ostvarile dve strane dogovorom u Briselu i ističe da njegova zemlja ohrabruje obe strane da pronađu uzajamno prihvatljva rešenja.
Južna Koreja pozdravlja sporazum Beograda i Prištine, uz ocenu da on predstavlja glavni prodor u normalizaciji odnosa i veliki korak napred za regionalnu stabilnost.
On je pozvao vlasti Kosova da udvostruče napore na obezbeđivanju sigurnosti za sve na Kosovu, a naročito etničkih manjina.
I predstavnik Luksemburga je pozdravio dogovor o normalizaciji odnosa koji je odlucujući korak ka pomirenju dve strane, odajuć priznanje političkom rukovodstvu Beograda i Prištine kao i predstavnici EU Ketrin Eston koja je uspela da dovede do kraja delikatne pregovore.
Predstavnik Ruande je istakao da su Srbija i Kosovo pokazali da mogu da se fokusiraju na budućnost i prevaziđu proslost te da je u interesu obe strane je da nastave dijalog.
Ambasadorka Australije je takođe pozdravila dogovor o normalizaciji odnosa postignut u Briselu, uz ocenu da će to pomoći pomoći procesu evropskih integracija.
Ona je još dodala da Srbija na severu treba da objasni značaj prihvatanja plana.
Ambasador Pakistana je istakao da je sada istorijski momenat za dve zemlje da uspostave dobrosusedske odnose.
„Ovo je nova zora u regionu, jer dogovor pomaže pomirenju. Etničke podele moraju vremenom da nestanu”, istakao je pakistanski ambasador.
On je naglasio da UNMIK ima ključnu ulogu za stabilnost situacije na Kosovu.
Ističući značaj briselskog dogovora, predstavnici Togoa i Gvatemale su naveli da UNMIK i Kfor imaju ključnu ulogu u napredovanju dijaloga i implementiranju sporazuma.
Za Gvatemalu, rezolucija UN 1244 ostaje relevantan pravni okvir za Kosovo, a prisustvo UNMIK je ključno.

Gase se kancelarije MUP-a na severu Kosova
Kosovska Mitrovica – Kancelarije MUP-a Srbije koje funkcionišu na teritoriji Severnog Kosova, na osnovu Plana primene Briselskog sporazuma biće zatvorene do ponedeljka, a ostaće samo one kancelarije koje se bave isključivo administrativnim poslovima, poput izdavanja ličnih dokumenata i vozačkih i saobraćajnih dozvola.
O ovoj osetljivoj temi malo ko želi da govori, ali kako „Politika” nezvanično saznaje, danas će biti zatvorene kancelarije u Leposaviću, na krajnjem severu Kosova, a do početka naredne nedelje i kancelarije MUP-a Srbije u ostale tri opštine – Kosovska Mitrovica, Zvečan i Zubin Potok. Može se čuti da će nakon iseljavanja i „pakovanja kofera” proveru obaviti predstavnici OEBS-a, kako bi se „uverili” da sve funkcioniše po dogovoru parafiranog Briselskog sporazuma.
Zatvaranje kancelarija na severu koje izaziva strah i zabrinutost među srpskim narodom događa se samo tri dana posle dolaska generala srpske policije na sever Kosova koji su imali duži i buran sastanak u Zubinom Potoku iza zatvorenih vrata.
Akteri sastanka, nisu juče bili voljni za razgovor na ovu temu, mada, kao što je i pre dva dana Branislav Mitrović zamenik direktora policije i član Beogradskog tima u tehničkim pregovorima sa Prištinom u Briselu, za „Politiku” kazao, „niko od pripadnika MUP-a neće ostati bez egzistencije”. 
Krstimir Pantić, zamenik direktora vladine Kancelarije za Kosovo i Metohiju za „Politiku” kaže da nije upoznat sa činjenicom da se zatvaraju kancelarije MUP-a na severu, ali da jedino zna da je to deo Briselskog sporazuma.
Na pitanje novinara „Politike” da li će ako 800 policajaca bude premešteno za njima poći i njihove porodice, Pantić odgovara:
– Ukoliko 800 policajaca ode sa Kosmeta postoji bojazan da će za njima krenuti prvo njihove porodice, a potom i rodbina. To će dovesti, bojim se, kao što sam i ranije govorio, do tihog iseljavanja Srba – kazao je Pantić.
Predsednik opštine Leposavić Dragiša Vasić nije mogao da nam potvrdi saznanja da će se sutra prvo staviti katanac na prostorije MUP-a u njegovoj opštini, a Dragiša Vlašković prvi čovek opštine Kosovska Mitrovica, na pitanje da li je upoznat da „srpski policajci već pakuju kofere i iznose stvari iz svojih kancelarija” negativno odgovara.
– Narod jeste uplašen, ali nadam se i iskreno verujem da neće biti iseljavanja, jer očekujem da nastavimo život pod sistemom države Srbije i njenih institucija. Ono što je istina je da predsednici opština sa severa Kosova neće učestvovati u primeni Briselskog sporazuma, jer, na to nas obavezuju odbornici naših skupština, referendum održan 15. februara prošle godine, ali i svesrpski sabor održan 22. aprila, u Kosovskoj Mitrovici, kada se 20.000 Srba izjasnilo, aklamacijom, da ne prihvata dogovoreno između Beograda i Prištine – kaže za „Politiku” Vlašković, uz napomenu „da mu je poznato” da do 28. juna treba da bude određen čovek koji će biti na funkciji regionalnog komandanta KPS za sever Kosova, ali „mi u tome nećemo učestvovati”.
Upitan da li predsednici sa severa Kosova mogu da očekuju smenu, budući da se protive onome što je Beograd dogovorio u Briselu, Vlašković kaže: „Ovo što vama kažem, to smo rekli i vicepremijeru Aleksandru Vučiću, ali i premijeru Ivici Dačiću”.

Dogovor o upravljačkom timu za ZSO
BRISEL – U Briselu je danas, nakon četiri dana razgovora Beograda i Prištine, postignut dogovor o upravljačkom timu za buduću Zajednicu srpskih opština i proceduri za izbor šefa regionalne policije, izjavio je savetnik predsednika Srbije Marko Đurić.
Kako je novinarima objasnio Đurić, izlazeći iz zgrade Evropske službe za spoljne poslove u kojoj se dijalog vodio, upravljački tim, postavljen od predstavnika Srba sa severa Kosova, obavljaće nadležnosti koje će kasnije preuzeti Zajednica srpskih opština na Kosovu.
Članovi tima biće Igor Kalamar, Ljubomir Marić, Dragan Jablanović i Dejan Radojković.
Đurić je rekao da je postignut i dogovor o pripremama za izbor regionalnog šefa policije u Zajednici srpskih opština.
„Na žalost, još uvek nismo uspeli da se dogovorimo o amnestiji i o tome ćemo nastaviti da razgovaramo sledeće nedelje”, kazao je Đurić.
Pitanje amnestije je od velike važnosti za konstituisanje policijskih i bezbedonsnih struktura u ZSO kako bi se izbegla mogućnost da srpski policajci i pravosudni radnici budu krivično gonjeni zbog posla koji su obavljali u državnoj službi.
Đurić je potvrdio da će oficiri za vezu u Beogradu i Prištini početi sa radom 17. juna, kao što je predviđeno.
Dijalog će biti nastavljen u ponedeljak kada će u Brisel doći Rasim Ljajić i Zorana Mihajlović radi razgovora o struji i telekomunikacijama, dok se u četvrtak, 20. juna, očejuje novi susret Ivice Dačića i Hašima Tačija.
Đurić demantovao Editu Tahiri o novom planu sporazuma
BRISEL – Savetnik predsednika Srbije Marko Đurić demantovao je danas izjavu potpredsednice kosovske vlade Edite Tahiri da treba sačiniti novi plan o sprovođenju sporazuma, koji je 19. aprila potpisan u Briselu.
„Nisam čuo tu izjavu, ali postoji samo jedan plan primene i postoje radne grupe koje na osnovu tog plana, a ne nekog drugog dokumenta, razrađuju implementaciju”, rekao je Đurić novinarima posle četvorodnevnih razgovora beogradskog i prištinskog tima u Briselu.
Tahiri, koja je ujedno i šefica kosovskog pregovaračkog tima u briselskom dijalogu, izjavila je juče za prištinski dnevnik „Koha Ditore” da će sledeće nedelje biti potpisan novi plan o sprovođenju briselskog sporazuma.
Plan o sprovođenju parafirali su još proslog meseca u Briselu predsednik vlade Srbije Ivica Dačić i kosovski premijer Hašim Tači.
Oficiri za vezu od ponedeljka na radnim mestima
BEOGRAD – Oficiri za vezu Beograda i Prištine, Dejan Pavićević i Ljuljzim Peci, počeće da rade od ponedeljka, 17. juna kada će stići u Kancelariju EU u Prištini, odnosno u Misiju EU u Beogradu, potvrdio je danas Tanjugu Pavićević.
„U Prištinu ću stići tačno u 12 časova u zgradu EU, gde će se nalaziti moja kancelarija i tu ću održati nekoliko pripremnih sastanaka sa predstavnicima Kancelarije EU i visokim predstavnikom Samuelom Žbogarom, a moguće i sa predstavnicima Euleksa. Tako će otprilike izgledati moj prvi radni dan u Prištini”, rekao je Pavićević.
Prema njegovim rečima, slično se očekuje i u Beogradu, gde će Peci takođe u podne stići u misiju EU, sastati sa ljudima iz te misije, a verovatno i sa njenim šefom Vensanom Dežerom.
„Tako ćemo početi da obavljamo naše funkcije oficira za vezu, ja u Prištini, a on u Beogradu”, rekao je Pavićević.
Oficir za vezu Beograda pred put u Prištinu navodi da se oseća potpuno bezbedno i da se nada da u tom pravcu neće biti problema.
On je objasnio da će u početku imati 24 časovnu policijsku zaštitu, kao i da će se to promeniti, ukoliko prestane potreba za celodnevnim obezbeđenjem.
„Nadam se da će za tako nečim brzo prestati potreba i da ćemo moći da se krećemo slobodno i bez policijske zaštite”, dodao je Pavićević.
On očekuje komunikaciju sa Srbima koji žive u Prištini uz nadu da će ih biti više u tom gradu, kao i sa Srbima koji žive u Gračanici, Čaglavici, ali i onima koji se nalaze južno i severno od reke Ibar.
Pavićević je dodao da će osnovna komunikacija biti sa Euleksom.
Prema njegovim rečima, komuniciraće i sa Albancima kako bi se olakšala implemntacija, kako je rekao, celog ovog dogovora.
„Imam vrlo jasne instrukcije od strane vlade i ja ću se tih instrukcija držati sve u cilju bolje implementacije i stvaranje boljih uslova za život Srba na KiM”, poručio je Pavićević.
On je precizirao da će u skaldu sa dogovorom iz Brisela imati pravo na vozača i asistenta isto kao i Peci u Beogradu.
Pavićević je ponovio da ni on, niti Peci nemaju diplomatski status.
„Niti Peci koji će biti u Misiji EU u Beogradu niti ja koji ću biti Kancelariji EU u Prištini nemamo diplomatski staus. Ponavljam da to niti su diplomatske misije, niti ambasade niti kancelarije za vezu - to su oficiri za vezu, to su ljudi koji će olakšati komunikaciju u okviru implementacije sporazuma” naglasio je Pavićević.

Pačja škola
Budimo otvoreni u startu – niko nikoga ne tera da drži kućne ljubimce, niti one koji ih nemaju primorava da ih vole. U ovoj vezi ljubav i nije bitna. Nisu nam potrebni ni zakoni usklađeni sa propisima Evropske unije da kažu šta nam je činiti.
Znali su Srbi pre ove Evrope šta znači društvo životinje – svaka druga porodica imala je ili sada ima kućnog ljubimca.
Kultura odrastanja uz životinje negovana je kod nas mnogo pre nego je nastala Evropska unija. I toliko zakona i propisa imamo u oblasti brige prema životinjama da se njima može ogrnuti cela Srbija, a opet džaba – uzajamnog poštovanja nema nimalo.
Ispod medijskih objava da vlasnici sa ljubimcima mogu da gledaju predstavu u „Bitef teatru” i da zajedno mogu u određene lokale, restorane i prodavnice stoje komentari: „Ako ti voliš džukele, nemoj da mi ih šetaš po gradu, drži ih u stanu nekulturo”, a ispod vesti da je pit bul odgrizao devojčici uho ili mladiću otrgao komade mesa sa tela: „Stop linču nad životinjama, moj pas nikoga ne bi povredio”.
Srbija je 2010. godine ratifikovala Evropsku konvenciju o zaštiti kućnih ljubimaca koju je doneo Savet Evrope i tako se obavezala na human tretman prema ljubimcima.
Zlostavljanje i ubijanje životinje je krivično delo. Zakon o dobrobiti životinja primenjujemo već četiri godine, od 2009. Za napuštanje kućnih ljubimaca i njihovo ostavljanje na ulici predviđene su rigorozne  kazne. Ali da li to pomaže?
I sada imamo ubistva, mučenje i trovanje životinja pesticidima smrtonosnim po čoveka i jezive napade pasa na ljude.
A odgovornost? Poštovanje? O tome smo učili u školi. Sećate se: Poštujte različitosti. Saosećajte sa drugima. Ne činite ono što ne biste voleli vama da čine. Jednostavno je.  I šta nam se desilo sa kulturom?
Čupamo cveće, a u žardinijere „sadimo” smeće. Deca veruju da mleko dobijaju od studenta (isporuka na kućnu adresu) i iz „Maksija”. Ako ovako nastavimo, pas će postati mitsko biće, a školarci će sovu da zovu guarana.
I pre nego što počnete za sve da krivite one do vas zapitajte se šta ste vi uradili za sve ovo vreme.
Nije više ni bitno da li životinje mogu u pozorište, lokale, javni prevoz... Teško da je psima i mačkama do toga stalo. Nisu u priči, ako je nekome promaklo, glavni glumci nisu životinje, već odgovorni vlasnici, savesni sugrađani i ono staro poštovanje prava i sloboda – slobodni smo onoliko koliko naša sloboda ne ugrožava druge.
Ali znao je još Čika Jova Zmaj da nam beda nije krivac: „...Svi pačići došli, na klupama stoje. Stari patak metnuo naočare svoje... Učio ih, učio od srede po petka, al’ se nisu makli, dalje od početka...”

U novom Kulturnom dodatku u subotu, 15. juna, čitajte:
PISMO IZ ISTANBULA
Ruže u ognju ili „tursko proleće”

Tradicionalni „Poetistanbul”, mesto gde dolaze pesnici iz čitavog sveta
Mladići igraju trbušni ples, odeveni u šaputave, zlatne suknje, a konobari vam doturaju posluženje klečeći. Tu čujemo da je Nemačka upravo savetovala svojim državljanima da napuste Tursku. Ustajemo i plešemo do zore. U to doba, demonstranti čiste nered koji je nastao posle demonstracija, iako nijedan izlog nije polomljen. Na Francuskom institutu ispisuju grafit: „Poezija je u ovoj ulici”
Sanja Domazet  
----------------------------------------------------------------
VIŠE OD FOTOGRAFIJE
Žena u crvenom

Policija napada suzavcem Sejdu Sungar (Foto Rojters)
Mediji su kasnije utvrdili da je dama, koja izgledom više deluje kao da se uputila na neku „šik” zabavu nego na istanbulski trg Taksim u vrtlog demonstracija, u stvari profesorka na lokalnom Tehničkom univerzitetu – Sejda Sungar
Dragan Vukotić
----------------------------------------------------------
OTVORENO PISMO
53,00 poena za mrtvog pesnika

Odluka Sekretarijata za kulturu grada Beograda ima više simboličku nego materijalnu težinu i ne mogu a da je ne shvatim kao još jedno ubijanje Miloša Crnjanskog
Vule Žurić
------------------------------------------------------
AUTOSTOPERSKI SUSRETISA SAMIM SOBOM
Pozdravi mi sve na svetu

Božidar Mandić
Razgovori književnii ugodni, od beogradske do novosadske kaldrme, preko Kamenice 
Božidar Mandić
--------------------------------------------------------
INTERVJU: ANTE TOMIĆ
Patrijarhat je izumro ali neki muškarci to još ne znaju

Ante Tomić u jednom od beogradskih parkova (Foto T. Janjić)
-----------------------------------------------------------------------
AVENIJA AMERIKA
Masovna grobnica u centru Vašingtona

Petogodišnji blizanci Simson i Šarlota Pebetoj iz Virdžinije, prošetali su belom stazom pored kostiju čije značenje sigurno nisu razumeli (Foto: M. Mišić)
Milion replika ljudskih kostiju u parku ispod Kapitol hila, kao vizuelni i „opipljiv” protest protiv genocida
Milan Mišić 
-------------------------------------------------------
PRIZNANjA 
Disanje u istom ritmu

Za prevod najvažnija muzika: Mirjana Milošević Vitman i Klaus Vitman
Najveći izazov bio je prevesti knjigu „Iris Berlina” Miloša Crnjanskog „zato što on nije više među živima i ne može čovek da ga konsultuje”, kaže Mirjana Milošević Vitman, dobitnica nagrade Srpskog PEN-a, zajedno sa suprugom Klausom Vitmanom
Gordana Popović

Rođendan i klin čorba
Godišnjica je promene vlasti u Srbiji. Gori prva svećica na torti. Vatromet. Oko torte igraju i pevaju svi koji su od promena profitirali po onoj besmrtnoj Nušićevoj rečenici, iz „Gospođe ministarke”: „Zapiši ujka Vaso”.
Da vas podsetim, kad Živka Popović, građanka i žena Sime Popovića, kojeg je neki ludi vetar naneo u politiku, postane ministarka, u kuću joj navali familija, šareno društvo razbojnika koje traži od rođake da im izradi penzije iako nisu radili, da im da zaposlenje u državnoj službi iako su zbog službe bili na robiji, traže koncesije da poseku kakvu državnu šumu... traže ukratko da ih familijarno pogleda – da ih zbrine. I na svaki njihov zahtev ona odgovara: „Zapiši ujka Vaso”. Živka se najpre opirala da primi familiju i da sasluša njene zahteve, ali ujka Vasa je posavetovao: „Pa zašto si postala ministarka ako nećeš svoju familiju da zbrineš? Svaki ministar zbrine najpre svoju familiju pa državu. Preča mu je familija od države. I red je.”
Ta familija je širok pojam. Partijska krv vrela je kao i familijarna kad je u pitanju ambicija i zbrinjavanje. Familijarna partijska logika nadev je srpskog živog lokalblata u koje tonemo dok svećica na slavljeničkoj torti gori.
Jednogodišnjaku tapšu ruke iz inostranstva zbog sporazuma oko Kosova, baš kao i devedesetih što su ljuljale Miloševića kao garanta mira na Balkanu. Ljuljaju novu vlast, posebno Aleksandra Vučića, i ruke domaće intelektualne familije koja zbog Kosova prašta sve abnormalnosti koje se množe iz dana u dan na svim nivoima države. Meni su najvidljivije one koje se odnose na polje umetnosti i kulture.Tu je partijska familija imala baš jak apetit. Ujka Vasa je zapisao želje. Živka sprovela u delo, i sad imamo neke čudne ljude po institucijama kulture, sa čudnim vizijama kič patriotskih projekata. Ali još niko nije izmislio ni funkciju ni fotelju koje mogu da iznedre talenat tamo gde ga prirodno nema. Fotelje daju oreol moći, ali ne i talenat, kreativnost, pamet. I mislim da to znaju i oni koji danas u foteljama sede i kreiraju mrak koji je nalegao tako čvrsto da pod njim kultura izdiše.Taj mrak-mrakčina tako je gust da ga možemo seći na delove. Baš kao i osveta novih onim pređašnjim. Na delu je kulturcid.
Jednogodišnjak ima svoj kulturni identitet koji se uhvatio za mantije crkvenih velikodostojnika, tradiciju patrijarhata sa svim njenim devijacijama, za monarhističke snove, za kič svih dimenzija. Jednogodišnjak je uspeo da sprovede kulturni ustanak, onaj što ga je obećao aktuelni savetnik ministra za kulturu, Dragan Kolarević, u svom tekstu pre godinu dana.U njemu je nabrojao i umetnike izdajnike, nepatriote. Da je Nušić danas živ, i on bi bio na tom spisku. Sigurno! Jer Nušić je svu patologiju palanačkog rezonovanja i ponašanja, devijacije ličnosti i društva, šibao svojim komediografskim temperamentom, ne štedeći ni popove, ni kralja, ni ministre. Sasvim „nepatriotski”.
Nušić je naš savremenik,jer su devijacije građanskog društva njegovog vremena i danas iste. Kultura je velika žrtva familije, nove vlasti, začinjene Mlađanom Dinkićem, ministrom kulture iz senke.
Kad mi je stiglo pismo iz Udruženja dramskih umetnika Srbije, poziv na protest 22. juna na Trgu Republike zbog stanja u kulturi, a koje se završava sloganom: država jednako kultura, pomislila sam kako poziv kasno stiže. Doduše, to je poziv na koji je nemoguće ne odazvati se. Ali zašto stiže sad, a ne pre pola godine, ili... da li je to poziv na parastos kulture? Otići ću na Trg Republike (kojem bi monarhisti da promene naziv i vrate onaj iz doba kraljevine, Pozorišni trg) iz solidarnosti i radoznalosti. Radoznalost me vuče da vidim koliko će ljudi doći, kako će građani reagovati. Da li isto kao oni koji ostavljaju svoje pogane komentare ispod svakog teksta u kome se spomene kultura, umetnost, reditelj, glumac, pozorište, film, budžet za kulturu? Za ovih godinu dana, nevidljiva kreativna ruka uspela je da u javnosti kriminalizuje umetnike, predstavi ih kao džabalebaroše, otimače hleba iz gladnih usta radnika, propalitete, pijavice... Zanima me reakcija građana. A što se države tiče? Pa aktuelna familija, sa sve Dinkićem starim svatom, završila je sa kulturom. Strpala je u lonac u kojem se kuva klin-čorba. Pa nekom klin a nekom torta od lokalblata. Sa svećicom.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Tuneli „Lipak” i „Železnik” krajem avgusta dobijaju svetlo
Posle pet godina u mraku, tuneli „Lipak” i „Železnik” u Sektoru 4, na trasi obilaznice oko Beograda, ponovo će zasvetleti krajem avgusta. Radovi na osposobljavanju sistema za rasvetu otpočeli su krajem aprila, najpre u tunelu „Železnik”, a finansira ih JP „Koridori Srbije”. Za desetak dana, majstori ulaze i u tunel „Lipik”. Na ovom gradilištu svakodnevno je angažovano 50 radnika.
– Nismo mogli ranije i brže da krenemo u obnovu, jer tuneli nisu imali upotrebnu i građevinsku dozvolu. Tek kada su pribavljene dozvole, dobili smo pravni okvir za sanaciju oba tunela. Žalosno je što smo došli u situaciju da rekonstruišemo nešto što je izgrađeno pre samo pet godina – kaže Miodrag Kostić, pomoćnik direktora „Koridori Srbije”.
Prema proceni, u rad i opremu potrebnu da bi se tuneli „Lipak” i „Železnik” vratili u prvobitno stanje potrebno je uložiti gotovo 193 miliona dinara. Posao je poveren domaćem konzorcijumu koga čine Institut „Mihajlo Pupin – automatika”, „IMP automatika” i „Amiga Kraljevo”.
Veljko Vučurević, pomoćnik direktora Instituta „Mihajlo Pupin – automatika”, pokazao je juče novinarima obnovljenu pogonsku centralu koja se nalazi ispred tunela „Železnik”.
– Kada smo krajem aprila došli na gradilište, u pogonskoj centrali, koja je srce elektronskog sistema, zatekli smo samo gole zidove. Ostali su samo ormani od čelika, koji lopovima nisu bili zanimljivi. U centralu smo ugradili radni i rezervni transformator koji će snabdevati tunele strujom. Očekujem da će pogonska centrala vrlo brzo biti u funkciji – ističe Vučurević. On dodaje da su završene instalacije za protivpožarnu zaštitu, dojavu provale i video-nadzor i da će one, kada sve bude obezbeđeno, postepeno biti uključivane u sistem. U toku je servisiranje i testiranje osam ventilatora koji će biti ugrađeni u tunel „Železnik” i isto toliko u susedni „Lipak”.
--------------------------------------------------------------
699 metara je dugačak tunel „Lipak”
665 metara je dužina tunela „Železnik”
-------------------------------------------------------------
Radovi u toku:
* servisiranje, čišćenje i testiranje oprema u spacijalizovanim radionicama firmi angažovanih izvođača
* postavljanje elektroinstalacija
* testiranje i servisiranje znakova za prikaz brzine i znakova namene trake za sistem kontrole saobraćajne signalizacije
* servisiranje i testiranje ventilatora
* opremanje pogonske centrale tunela „Železnik”
-------------------------------------------
Kontrolni centar 
Javno preduzeće „Putevi Srbije” nadležno je za obilaznicu oko Beograda, pa će i obnovljeni tuneli njima biti predati na korišćenje.  
– Oformićemo kontrolni centar koji će od tunela biti udaljen hiljadu metara. Iz njega će se nadgledati sistemi u oba tunela – kaže Kostić.
-----------------------------------------------
Na meti lopova posle odlaska radnika
Oba tunela su izgrađena i puštena u rad sredinom 2008. godine. Posle svega nekoliko meseci „nestale” su sijalice, što je ugrozilo vožnju ovom deonicom. Iz kontrolnih kućica u neobezbeđenim tunelima tokom 2010. godine pokradeni su kompjuteri, oprema za video-nadzor, delovi ventilacionih sistema, klima-uređaji i 1.400 metara bakarnih kablova koji su se prostirali čitavom dužinom i jednog i drugog tunela. Pohara je trajala mesecima, jer su kablovi ukopani ispod betonskih ploča koje je trebalo podignuti. Pljačku nisu zabeležile kamere, jer su i one – ukradene.
Iako su tuneli otvoreni za saobraćaj, nisu imali upotrebnu dozvolu. U „Koridorima Srbije” kažu da su u saradnji sa Javnim preduzećem „Putevi Srbije”, tuneli „Lipak” i „Železnik”, u junu 2012. godine, konačno legalizovani.

Potraga za izgubljenim skulpturama sa Beogradske tvrđave
Pojedine vredne skulpture koje su pre skoro stotinu godina ulepšavale Kalemegdanski park i Beogradsku tvrđavu, mogle bi ponovo da osvanu na starim lokacijama. U trag ostatku izgubljenog blaga pokušavaju da uđu stručnjaci JP „Beogradska tvrđava”. Jedina očuvana i do sada pronađena je skulptura „Molitva”, posvećena poslednjem celjskom grofu Ulrihu, koja se nalazila na mestu današnje Aleje heroja.
– Tu skulpturu smo pronašli u Narodnom muzeju. Sa Kalemegdana je uklonjena posle 1948. godine i premeštena u park „Manjež”, a od 1993. se nalazi na depou Narodnog muzeja. „Molitva” predstavlja ženu koja sedi sklopljenih ruku, a delo je poznatog vajara Frane Kršinića. U dobrom je stanju i trebalo bi samo napraviti postolje. Uz saglasnost nadležnih institucija, bilo bi izvodljivo da se do kraja godine vrati u blizinu nekadašnje lokacije – objašnjava Milan Tlačinac, direktor JP „Beogradska tvrđava”.
Ideja stručnjaka ovog javnog preduzeća bila je da se najpre vrati skulptura kneginje Zorke. Reč je o prvom spomeniku u Srbiji posvećenom jednoj ženi i u tome je njegova najveća vrednost. Otkriven je 3. juna 1926. godine. Uklonjena je, pretpostavlja se iz ideoloških razloga, posle Drugog svetskog rata. 
– Žensko udruženje „Kneginja Zorka” pokrenulo je inicijativu za podizanje tog spomenika. Ceremonija otkrivanja poprsja kneginje u crnogorskoj narodnoj nošnji bio je veličanstven događaj kome su prisustvovali čelnici opština Cetinje i Beograda, dve čete vojnika, a sa Kalemegdana su ispaljeni počasni topovski plotuni.Kako i gde je nestao nije poznato. U Istorijskom muzeju Srbije imaju sačuvan odlivak u gipsu. Međutim, na rad vajara Stamenka Đurđevića, autora Zorkine skulpture bilo je primedbi i on je nekoliko puta prepravljan. Izgleda da kalup u Istorijskom muzeju Srbije nije iz finalne faze i to je problem – kaže Tlačinac. 
Na mestu gde se sada nalazi Spomenik zahvalnosti Francuskoj, 1913. postavljena je skulptura „Karađorđe”, rad vajara Paška Vučetića. Za vreme okupacije u toku Prvog svetskog rata, austrougarska uprava ga je uklonila u nameri da tu podigne spomenik caru Franji Josifu.
– Od „Karađorđa”, kompozicije koju su činile skulpture slepog guslara, dva vojnika iz Prvog srpskog ustanka i Balkanskih ratova, žene koja drži dete, boginje Nike i vožda Srbije na vrhu, „preživeo” je jedino slepi guslar, ostali segmenti su netragom nestali – precizira Tlačinac.
--------------------------------------------------------------------
Karađorđe i Miloš ujedinjeni u spomeniku 
Skulptura Karađorđa i kneza Miloša, postavljena početkom 20. veka, preko puta ulaza u Biblioteku grada sada se nalazi u Patrijaršiji. 
– Jedini zajednički spomenik vođa Prvog i Drugog srpskog ustanka kratko je opstala ispred kuće Marka Stojanovića, u kojoj je danas Fakultet likovnih umetnosti. Stojanović je bio viceguverner Narodne banke i naručio je taj spomenik – ističe Milan Tlačinac, direktor „Beogradske tvrđave”.

Beočin: nema haosa, poplava pod kontrolom
Beočin – Vodostaj na Dunavu kod Beočina je 648 centimetara, a u noći između četvrtka i petka porastao je za 15 centimetara i prema procenama se očekuje sporiji porast od još maksimalno 30 centimetara.
Na beočinskom delu, na 21 kilometar nebranjene obale, ne očekuju se teže posledice. Do sada je u Suseku, Banoštru, Čereviću, naselju Dunav i Rakovci voda ušla u dvorišta i stambene objekte kod 162 domaćina.
Naravno, ovaj podatak se menja iz sata u sat, sve je više poplavljenih kuća i dvorišta. Magistralni put od Čerevića prema granici sa Hrvatskom je zatvoren za saobraćaj jer je poplavljen na četiri mesta.
Iz ribnjaka u Suseku voda je odnela pet vagona tovljenog šarana i to je za sada najveća pričinjena šteta.
U Suseku je poplavljeno više od 300 hektara naselja, a prema najavi u kritičnoj situaciji već danas će biti oko 50 kuća. Susečki lovci spasavaju divljač – lanad iz poplavljenog dela i prenose ih u Frušku goru. Prema evidenciji koju ima Luka Apić, iz vodoplavnog područja Suseka izmešteno je više od 850 grla krupne i sitne stoke.
– Za sada imamo samo nekoliko domaćinstava kojima će propasti deo sena za stoku, jer ga nisu na vreme izvezli. Stanovništvu koje je napustilo svoje kuće stigli su i paketi sa hranom iz robnih rezervi Vojvodine. Do sela se može doći samo preko Fruške gore – kaže Luka Apić.
U Čereviću svakog časa poneko se još iseljava. Radojka Trakanović nije očekivala da će i njeno dvorište biti poplavljeno, pa ubrzano pokušava da izvede petoro svinja iz svinjca koji već pliva u vodi.
Težak srčani bolesnik Nada Štrebl prvo je odbijala da se pomeri iz kuće, a sada traži pomoć da se iseli, dok Nikola Popović i Nedeljka Janković vide da je đavo odneo šalu: voda im je ušla u dvorište, stigla do kućnog praga i oni su juče rešili da pređu kod komšija dok se Dunav ne smiri.
– Na vreme smo obavili pripreme, ljudi su se izmestili iz najkritičnijih delova, digli pokućstvo i nameštaj, pa će štete biti manje. Obezbedili smo pakete sa hranom, isključili struju u delovima ulica i kućama gde bi voda mogla izazvati havarije, imamo dve specijalne ekipe za pomoć pristigle iz Niša. Mislim da smo dobro uradili prethodne pripreme. Ovde još nije kritično, a ja verujem da će u subotu voda porasti još tridesetak centimetara, a onda će stagnirati i početi da pada. Naša vatrogasno-spasilačka jedinica i ispomoć iz Niša i Novog Sada su stalno na terenu – kaže Radomir Lazić, načelnik štaba za vanredne situacije u Beočinu.
Predsednik opštine Beočin Bogdan Cvejić naglašava da mehanizacija i radnici „Lafarža” već drugi dan pokušavaju da osposobe put od Čerevića prema Suseku, da premoste udoline u koje je stigla voda i veruje da će to danas biti konačno rešeno.
– Taj put nam je veoma važan jer je obilazni preko Fruške gore veoma dug i loš. „Lafarž” je utrošio već stotinak tona cementa, izvukao šljaku i klinker da napuni ta udubljenja, kako bi se moglo normalno saobraćati. stanje je dobro, voda dolazi, ali su preduzete sve mere da štete budu što manje – objašnjava predsednik Cvejić.
J. Slatinac 
----------------------------
Mobilne brane u Starom Slankamenu
Dunav će i kod Novog Sada probiti granicu u koju su ga smeštale prognoze. Očekuje se da se vrhunac od 678 centimetara dostigne preksutra, nakon čega će početi da opada, procenjuju u „Vodama Vojvodine”. Nivo reke je kod Bezdana, gde ona ulazi u zemlju, već od juče stagnirao, a danas bi mogao početi da se spušta. Vrh poplavnog talasa juče je nasrtao na bedeme oko Apatina i Bogojeva, kao i Beočina, gde je situacija i dalje najteža, u selima koja su pripijena uz Dunav. Oko bolnice u Starom Slankamenu postavljene su mobilne brane, ali evakuacija juče još nije bila nužna.
Redovna odbrana od poplava proglašena je u Beogradu, gde je vodostaj takođe viši nego što se predviđalo, za pet do deset centimetara.
– Ne očekujemo da će reka dostići nivo na kojem se proglašava vanredna odbrana. Prolaz kod kule Nebojše ka Kalemegdanu smo zatvorili, mada se voda još nije ni počela prelivati na pristanište. Ni preostale dve tačke u sistemu odbrane koje nisu apsolutno utvrđene, kod Beogradskog sajma i železničke stanice, za sada nisu u opasnosti – kaže Vladimir Batalović, tehnički direktor „Beogradvoda”.
U redovnu odbranu su ušli i Smederevo, Negotin i Kostolac. Najjači udar Dunava tamo se tek očekuje, kao i u Beogradu, ali u „Srbijavodama” i dalje ne veruju da će ni na tom potezu ni uzvodno, u Vojvodini, biti problema.
V. V.

Svaki političar je gospođa ministarka
Okruženi smo Živkama! Svako ko je na vlasti postaje Nušićeva gospođa ministarka, nažalost. Pogledajte retoriku naših političara koja se menja od izbora do vlasti. Pojedince koji imaju potrebu da nas ubede da su ljudi iz naroda. Međutim, nama nisu potrebni ljudi iz naroda, već oni koji rade za narod. Zatim primetite kako im se menja način govora.
Odjednom postaju ultimativni: vređaju, viču, prave nenormalne pauze između reči. Gledaju novinare i građane u oči. Stalno su na nivou polupretnji. Dodiruju prstima umetničke slike po galerijama. Mi ćemo se baviti tim transformacijama, ali ne da bismo nekoga napadali niti izvrgavali ruglu.
Nije to ni Nušić radio, već je govorio: „Blag sam prema svoji likovima, hoću smehom da ih izlečim. Hoću da im pokažem da to nije dobro, da se samo malo postide, malo trgnu i opamete”, kaže glumac Goran Jevtić, kome je rediteljka Tanja Mandić-Rigonat poverila lik Živke u Nušićevoj „Gospođi ministarki”, komediji koja priča o pohlepi, želji za vlašću žene koja je preko noći opanke zamenila štiklama.
Predstava „Gospođa ministarka” biće premijerno izvedena na Nušićev rođendan, 8. oktobra, na sceni beogradskog pozorišta „Boško Buha”, u susret obeležavanju 150 godina od rođenja poznatog komediografa.
Kuriozitet ove postavke jeste što kompletnu podelu čine glumci, u maniru Šekspirovog vremena, kada su sve uloge, i muške i ženske igrali muškarci. Jedino će lik deteta Rake tumačiti Katarina Marković. Tako će Goran Jevtić biti prvi glumac u 85 godina dugoj istoriji ove Nušićeve komedije koji će tumačiti Živku Popović.
U podeli su i: Mihailo Todorović (Sima), Miloš Vlalukin (Čeda), Uroš Jovčić (Dara), Nemanja Oliverić (Anka), Viktor Savić (dr Ninković), Nenad Nenadović (Rista Todorović), Vlasta Velisavljević ( ujka Vasa), Dragoljub Denda (tetka Savka), Branislav Platiša (tetka Daca), Aleksandar Radojičić (Soja raspuštenica), Aleksandar Goranić (teča Jakov), Andrija Milošević (Pera Kalinić), Marko Janjić (gospa Nata).
– Nekako se uvek dešavalo da kada rade „Gospođu ministarku” reditelji za glavnu junakinju uzimaju glumicu koja ima gabarit da bude Živka, da bi pokazale raskoš svog glumačkog dara kroz priču, komediju, pokret. Budući da mi nismo žene, nemamo ni potrebu da to dokazujemo. Podela je isključivo muška, osim deteta Rake, koji je jedini bespolan, jer je maloletan i budući anarhista. Raka je u našoj predstavi jedina snaga za koju verujemo da nešto može da promeni. Fascinantno je i to da se od nastanka ovog komada društvene strukture nisu mnogo menjale. Nisu se promenile čak ni firme iz kojih se crpi novac, iz kojih se potplaćuje, način na koji se prave skandali, ruše vlade, ništa se nije promenilo. Zato „Gospođu ministarku” igramo u autentičnim tridesetim godinama. Smatrali smo da će se tako najbolje videti tragedija nepromenljivosti naše gluposti – kaže Jevtić i naglašava:
– Od kada postoji politika i od kada je sveta i veka ljudi ulaze sa različitim motivima u politiku. Motiv ne treba da bude novac, lični uspeh. Ne opravdavam takve porive, ali razumem tu vrstu potrebe. Živkin motiv je možda jedan od najgorih: želja za osvetom. Počnimo od prve scene kada Živka pozajmljuje novac od tetke, kada mora da trpi zeta, ali i služavku... Sve to Živku provocira da na vlast dođe sa idejom da napokon može da se osveti. Ko sa takvom emocijom dolazi na vlast, e taj je najopasniji!
Svi oni koji su posle Nušićeve „Gospođe ministarke”, primećuje naš sagovornik, dolazili na vlast želeli su da ne budu kao Živka i svi su se dobro krili. Međutim, taj poriv je toliko jak u čoveku da uvek prevlada.
Gledao je, kaže Jevtić, svoje prijatelje kako se drastično menjaju na vlasti. Kako preko noći, što bi rekao Nušić: „ćepanci postaju moderni, novi izlozi, pa i neonske sijalice, pa postaju palate i rešetke da neko ne razbije to staklo, i kada se okrenete vidite da živite u sopstvenom zatvoru i postajete neko koga ne možete da prepoznate”.
– Nije samo Živka ta koja se dokopala vlasti, već je do takvog apsurda dovedena scena njene porodice u kojoj oni traže penzije iako nikada nisu radili za državu. Oni hoće da se zapošljavaju, uzimaju učešće u koncesijama, institucijama kao da je to njihova prćija, lično nasleđe. Nisam video nijednu vlast koja nije upala u tu zamku. To valjda mora da bude tako, pa nam je postalo i normalno. Jednom mi je moj prijatelj i kolega Voja Brajović, pokušavajući da mi objasni kako funkcioniše velika politika rekao: „Znaš šta, kada uđeš u politiku, oni ti odmah ponude da staviš malo putera na glavi, jer njima je lakše. Dokle god imaš makar malo putera na glavi, nećeš dirati njih.” To je cena vlasti. Navedite mi političara koji nije gospođa ministarka, počev od premijera. Ta fantastična transformacija kod žena se ogleda u frizurama, od guvernerke do prve dame. Živka je nažalost postala simbol svih ljudi, tvrdi Jevtić uz konstataciju:
– Još kuburimo sa novcem za realizaciju predstave „Gospođa ministarka”. Tražimo pomoć na sve strane. Nadamo se da će nam neko i pomoći. Na kraju krajeva i mi obeležavamo jubilej. U redu je što postoji predstava „Konstantin” i što je urađen projekat „Zoran Đinđić”, ali je u redu i da mi obeležimo Nušićev jubilej, da nam neko materijalno pomogne. Do sada smo imali malo uspeha u tome.

Dinarski zapisi prve žrtve višeg kursa
Pad vrednosti dinara već odnosi prve „žrtve”. Pre dva dana prodata je samo četvrtina ponuđenih jednogodišnjih državnih zapisa kojima država puni budžet, tako da je sasvim izvesno da investitori ponovo zaziru od nestabilnog dinara. Istini za volju, dinar je juče zaustavio silaznu putanju i čak je ojačao za 0,2 odsto u odnosu ne prethodni dan.
Jasna Atanasijević, glavni ekonomista Hipo Alpe Adrija banke kaže da su, prema izveštaju sa aukcije, banke bile te koje su kupile dinarske trezorske zapise sa prosečnim prinosom od 9,13 odsto.
– Sigurno bi stabilniji dinar i očekivanja u tom pogledu doprineli da upisani iznos bude veći pri ovom nivou prinosa. Ostali investitori koji su se interesovali, a bilo ih je, tražili su veći prinos, s obzirom na to da je interesovanje za aukciju ponuđenog obima od deset milijardi dinara bilo 6,5 milijardi (na kraju prodato samo 2,4 milijarde). Ministarstvo finansija je pak zbog relativno komotne situacije u kasi, koja potiče od velikih zaduženja iz prethodnog perioda, odlučilo da proda samo četvrtinu ponuđenog obima – kaže Jasna Atanasijević.
Broker Nenad Gujaničić smatra da je odustajanje bankara od investicija u domaću valutu bilo očekivano posle pada dinara od nekoliko procenata.
– Zapisi u dinarima nose nominalni prinos, a investitori računaju svoju realnu zaradu. A kada im taj nominalni prinos dovede u pitanje realnu zaradu, oni postaju oprezni. Zato je i prodata samo četvrtina te emisije – kaže Gujaničić.
Za uređene ekonomije godišnji zapisi trezora ne nose rizik, ali u našem slučaju to nije tako jer se ne zna koju će vrednost domaća valuta da ima za godinu dana.
– Zaduženi za punjenje budžeta to dobro znaju i upravo zato su se okrenuli emitovanju evroobveznica. Podsećanja radi, država je 2009. godine počela da emituje dinarske papire, a onda je izašla i na međunarodno tržište. Međutim, u slučaja zaduživanja u čvrstoj valuti, kakve su dolar ili evro, i obaveza u istoj toj valuti ima velike obaveze – smatra ovaj stručnjak.
Po njemu, ukoliko i sledeće emisije dinarskih zapisa budu manje, uspešne država će se okrenuti emitovanju evroobveznica. Zbog viška kapitala na međunarodnom tržištu sada i naši papiri mogu da se prodaju po relativno niskim kamatama, ali je pitanje dokle će takav trend da traje. Mi, zapravo, stare dugove plaćamo novim emisijama državnih hartija od vrednosti. Takvo stanje je moguće dok postoje kupci, a problem će nastati kada ih više ne bude bilo, kaže Gujaničić.
U Eurobank EFG banci kažu da je pad dinara u poslednjih desetak dana i globalni zaokret u procenjivanju rizika kod zemalja u razvoju uticao na to da domaći i strani investitori traže atraktivnije prinose na dinar od trenutnih.
– Očekivanja su da bi Centralna banka SAD-a (FED) u narednim mesecima mogla da ublaži ili ukine monetarne podsticaje za njihovu ekonomiju (mera se između ostalog sastoji i u održavanju rekordno niskih kamatnih stopa već duži niz godina) ukoliko se podaci o oporavku američke ekonomije pokažu dugotrajno održivim.
Sa druge strane, velike ekonomije beleže pad (EU, Japan), pa će globalni rast biti manji nego što je to prognozirano, što ima za posledicu rast prinosa na dolarskim hartijama od vrednosti. Samim tim, novac se, privučen većim prinosima na dolarske hartije povlači iz svih ostalih valuta koje su do tada nosile visok prinos, a to su upravo valute zemalja u razvoju, smatraju stručnjaci EFG banke.

Knežević: Terali smo zeca isterali lisicu
BEOGRAD –Ministar poljoprivrede Goran Knežević najavio je da će danas biti završen zapisnik o manjku oko 80.000 tona žita i kukuruza u robnim rezervama i predat nadležnim organima radi utvrđivanja postojanja krivične odgovornosti i najavio nastavak kontrole skladišta i silosa.
„Oni (policija i tužilaštvo) će preduzeti mere, a mi ćemo kao ministarstvo insistirati da svi oni koji su u lancu doprineli da se tako nešto desi budu sankcionisani na način poučan za sve da se tako nešto više ne ponovi. Mi smo terali zeca, a isterali lisicu”, rekao je Knežević gostujući na televiziji „Pink”.
Prema prvim rezultatima, kako je naveo ministar, fali oko 80.000 tona kukuruza i pšenice, što pretvoreno u današnju vrednost na berzi iznosi oko dve milijarde dinara ili 20 miliona evra.
„Možemo samo pomisliti šta se događalo prethodnih godina, jer već 10-11 godina nije bilo prave kontrole robnih rezervi. Postoji mogućnost da u narednom periodu otkrijemo još malverzacija, jer je kod 27 silosa tokom kontrole bilo manipulacija robom. Moguće je da ova krađa bude i mnogo veća i mnogo pogubnija po samu državu”, napomenuo je Knežević.
On smatra da „manipulacija robom ne može da bude slučajna”.
„Može da bude neki izuzetak, ali to je postalo pravilo. Za vreme te kontrole od 20-ak dana i dalje su se radile transakcije s tom robom i to ćemo ispitati do kraja”.
Komentarišući eventualni način na koji je vršena krađa iz skladišta, on je ocenio da je u pitanju nebriga nadležnih koji je trebalo to da kontrolišu.
Ministar smatra da se tu radi o velikim malverzacijama i pretpostavlja da su skladištari, pošto su pokušali da izbegnu rezultate istrage, imali podršku „u prethodnom vremenu i da ih je ih neko iz sistema - Direkcija za robne rezerve, policija ili pravosuđe, prećutno puštao da rade takve stvari”. 
„Mi to nećemo da trpimo. Presekli smo i imaćemo vrlo brzo rezultate”, poručio je Knežević.

Bubalo glavni osumnjičeni za spornu privatizaciju „Luke Beograd”
Pripadnici Uprave kriminalističke policije (UKP-a) MUP-a Srbije završili su juče rad na ispitivanju još jedne sporne privatizacije čije razrešenje traži Evropski parlament. Hapšenjem Predraga Bubala (59), bivšeg ministra za privredu u vladi Vojislava Koštunice i još sedam osumnjičenih osoba, konačno je rasvetljen slučaj zloupotreba u privatizaciji „Luke Beograd”. MUP ih tereti da su od marta 2004. do 30. septembra 2005. godine počinili krivična dela zloupotrebe službenog položaja i zloupotrebe položaja odgovornog lica, kojima je državni budžet oštećen za najmanje 5,7 miliona evra.
Pored Bubala pripadnici Radne grupe UKP-a, koji rade na rasvetljavanju zloupotreba u privatizacijama, uhapsili su i osumnjičene Miodraga Đorđevića, bivšeg direktora Agencije za privatizaciju, Gorana Mrđu, bivšeg izvršnog direktora agencije, Alekseja Misailovića, bivšeg direktora Centra za tržište kapitala u Agenciji za privatizaciju, Aleksandra Gračanca, bivšeg direktora Akcijskog fonda Srbije, Jasminu Dragutinović, bivšu direktorku Sektora za analizu, pripremu i organizaciju prodaje u Akcijskom fondu, Miroslavu Drobac, bivšu direktorku „Luke Beograd” i Dušana Kosovca, bivšeg finansijskog direktora „Luke Beograd”.
Osumnjičeni su, suprotno zakonskim i podzakonskim aktima i internim propisima Agencije za privatizaciju i Akcijskog fonda, propustili da izvrše analizu ponuđene cene za kupovinu akcija i vrednosti akcija „Luke Beograd”. Osumnjičeni Đorđević, Mrđa i Misailović su kao odgovorni iz Agencije za privatizaciju, 27. septembra 2005. godine, doneli odluku o metodu prodaje akcija „Luke Beograd” prihvatanjem ponude za preuzimanje, koju je dostavila kompanija „Vorldfin” iz Luksemburga i izdali nalog Akcijskom fondu za prodaju 1.745.521 akcije iz državnog paketa akcija.
Policija sumnja da su Gračanac i Dragutinovićeva, kao rukovodioci iz Akcijskog fonda, bez analize ponude za preuzimanje, njenih elemenata, ponuđene cene i vrednosti akcija „Luke Beograd”, 30. septembra 2005. godine izdali nalog za prodaju svih akcija iz državnog paketa. Oni su to uradili, kako policija sumnja, iako su bili obavešteni da je u toku nova procena vrednosti imovine „Luke Beograd” i da se očekuje znatno veća vrednost imovine, kapitala pa time i akcija.
Bivši ministar Bubalo je, kako navodi policija, osumnjičen da je znao da je knjigovodstvena vrednost akcija „Luke Beograd”, kao kriterijum za utvrđivanje cene iz ponude ispod realne tržišne vrednosti i da se očekuje znatno veća vrednost imovine, kapitala pa time i akcija. On je propustio da naloži stručnim službama Ministarstva privrede da izvrše nadzor nad radom Agencije za privatizaciju i Akcijskog fonda i preispitaju njihove odluke i nalog za prodaju akcija, donetih bez prethodno izvršenih analiza. Bubalo je osumnjičen da nije upozorio na uočene nepravilnosti i da nije odredio mere i rok za njihovo otklanjanje kao i da ih nije predložio vladi i tako sprečio da se realizuje prodaja akcija „Luke Beograd” iz paketa Akcijskog fonda.
Bubalo je u vladi Vojislava Koštunice 2005. godine bio ministar privrede, kada je privatizovana „Luka Beograd” i prodata luksemburškoj firmi „Vorldfin”. Vlasnici „Luke Beograd” zapravo su bili Milan Beko i Miroslav Mišković, koji je deo svog vlasništva prebacio na sina, ćerku i blisku saradnicu Ivanu Veselinović. Osumnjičeni Bubalo saslušavan je u policiji još 2011. godine u okviru pretkrivičnog postupka za „Luku Beograd”.
Kako je navedeno u saopštenju, policija sumnja da Drobac i Kosovac, kao direktori i članovi UO „Luke Beograd” nisu kroz poslovne knjige sproveli novu procenjenu vrednost imovine preduzeća, koja je utvrđena od stručnih službi „Luke Beograd” u toku 2004. godine, kao i procenu vrednosti imovine i kapitala „Luke Beograd” od Instituta ekonomskih nauka iz Beograda. Oni, kako, policija sumnja, nisu sačinili berzanski prospekt, čime su izbegli obavezu uključivanja akcija „Luke Beograd” na Beogradsku berzu i time sprečili da se utvrdi nova realna vrednost akcija ovog preduzeća.
Drobac i Kosovac su osumnjičeni da su omogućili da knjigovodstvena vrednost, koja je utvrđena još 1998. godine, bude iskorišćena kao kriterijum minimalne cene kod ponude za preuzimanje. Ta vrednost je u trenutku podnošenja ponude bila niža od realne vrednosti akcija, te su prijavljeni na opisani način omogućili kompaniji „Vorldfin”, da kupi akcije preduzeća „Luka Beograd” po ceni znatno nižoj od stvarne vrednosti. Na ovaj način je kompaniji „Vorldfin” pribavljena imovinska korist na štetu budžeta Republike Srbije, za iznos od najmanje 5.700.920 evra.
---------------------------------

Prijava Verice Barać
Savet za borbu protiv korupcije je još 2008. godine u izveštaju o koncentraciji vlasništva u preduzeću „Luka Beograd”, naveo da je sve što se dešavalo u načinu prodaje „Luke Beograd” upućivalo na korupciju velikih razmera i da su tom transakcijom oštećeni ne samo budžet Srbije i bivši akcionari, već i svi poreski obveznici. Savet za borbu proti korupcije je privatizaciju „Luke Beograd” u izveštaju ocenio kao „jednu veliku pljačku države u kojoj su učestvovale i državne institucije”.
Dve godine od sastavljanja izveštaja, 2010. godine, savet je podneo krivične prijave protiv Milana Beka i još 16 osoba uključenih u prodaju „Luke Beograd”, zbog sumnje da su u nezakonitom postupku preuzimanja akcija državi naneli štetu od najmanje 21 milion evra.
Danijela Vukosavljević
 --------------------------------
Advokat: Bubalo se ne tereti za korupciju
Policija je juče po podne donela rešenje o zadržavanju Predraga Bubala u roku od 48 sati zbog zloupotrebe službenog položaja, kazao je za „Politiku” njegov branilac Zoran Ateljević.
Odluka o zadržavanju, prema njegovim rečima, doneta je zbog uticaja na svedoke i uznemirenja javnosti. Sinoć do zaključenja ovog izdanja, čekao se početak saslušanja Bubala u Tužilaštvu za organizovani kriminal.
Ateljević objašnjava da je Bubalu stavljeno na teret da je u svojstvu ministra propustio da izvrši nadzor i na taj način sprečio povoljniju cenu akcija „Luke Beograd”.
„Reč je o navodnom krivičnom delu nečinjenja i ne stavlja mu se na teret korupcija”, kaže advokat Ateljević.
D. Č.
----------------------------------------
„Luka Beograd” imenovala v. d. direktora
„Luka Beograd” juče je saopštila da su u popodnevnim satima privedeni Goran Mrđa, direktor „Luke Beograd”, i Dušan Kosovac, angažovan po ugovoru o delu u službi finansija „Luke Beograd”, navedeno je u saopštenju ovog preduzeća.
– Istragom su obuhvaćeni Mrđa, koji je tada bio zaposlen u Agenciji za privatizaciju Republike Srbije, i Kosovac, tada na mestu finansijskog direktora „Luke Beograd”, zbog učešća u prodaji državnog paketa akcija „Luke Beograd” – saopšteno je iz ove firme.
Na mesto vršioca dužnosti direktora „Luka Beograd” je imenovala Slobodanku Koprivicu.
---------------------------------------------
Šta je Beko pričao na saslušanju u policiji
Jedan od vlasnika „Luke Beograd” Milan Beko, nije obuhvaćen jučerašnjom krivičnom prijavom za zloupotrebe pri privatizaciji ovog preduzeća, iako je najčešće u javnosti označavan kao „glavni krivac” za sve ono što se dešavalo u spornom periodu. Inspektori policije nisu uspeli da pronađu konkretne dokaze koji bi doveli od hapšenja kupaca „Luke Beograd”, mada naši izvori iz policije napominju da se rad na ovom slučaju nastavlja, pa se samim tim ne isključuje mogućnost podnošenja novih krivičnih prijava protiv većeg broja osumnjičenih.
Kako saznajemo, u krivičnoj prijavi protiv Bubala i ostalih osumnjičenih postoji dosta inkriminišućih detalja koje je na nedavnom saslušanju u policiji izneo Beko. Ovaj biznismen je, prema saznanjima „Politike” potvrđenim iz dva nezavisna izvora, detaljno opisao odnose sa sada uhapšenim Bubalom, Đorđevićem, Goranom Mrđom i ostalim osumnjičenima.
Za Bubala je Beko objasnio da nije logično da mu bivši ministar pomaže pri kupovini „Luke Beograd”, kada su njih dvojica bili u veoma lošim odnosima. Ti loši odnosi, objasnio je Beko, datiraju još iz vremena kada su se Beko i Vlade Divac takmičili za kupovinu „Knjaza Miloša”. Beko je u policiji ispričao kako je Bubalo, zajedno sa Miroljubom Labusom, u vreme kada je bio ministar inicirao noćne sednice vlade na kojima se raspravljalo o načinima na koji je trebalo omogućiti firmi „Danone” i Divcu da kupe aranđelovačku fabriku. Beko je rekao i da je Bubalo ne samo lobirao za „Danone”, već im je i u Francuskoj čestitao kupovinu „Knjaza Miloša”, pre nego što se ona zaista i desila, smatrajući da je to već „gotov posao”. Beko je kazao da se to desilo u momentu kada je košarkaš Predrag Danilović ponudio malim akcionarima dodatan novac ako se opredele da svoje akcije prodaju Divcu. Upravo je taj Danilovićev potez kasnije ocenjen kao nezakonit, pa je na kraju Beko ipak uspeo da kupi aranđelovačku fabriku vode.
Što se tiče Miodraga Đorđevića, bivšeg direktora za privatizaciju, Beko je na saslušanju u policiji objasnio da njih dvojicu neopravdano povezuju, jer je Đorđević bio u Upravnom odboru kompanije „Novosti” kada je Beko kupio tu firmu. Međutim, kazao je Beko, Đorđević je u taj odbor postavljen na zahtev nemačkog „Vaca”, dok je sa tog mesta razrešen upravo na inicijativu samog Beka.
Za Gorana Mrđu, koji je bio zaposlen u Agenciji za privatizaciju, a kasnije prešao da radi za jednu od Bekovih firmi, ovaj biznismen je na saslušanju izjavio da ga je upoznao na razgovoru za posao. Beko je tvrdio da Mrđu nije ni poznavao kada je kupovao „Luku Beograd”, a da ga je njemu, kao vrhunskog stručnjaka, preporučio tek kasnije jedan zajednički prijatelj, advokat. Za Mrđu, Beko tvrdi da nije potpisivao ništa sporno, niti je učestvovao u donošenju odluka pri privatizaciji „Luke Beograd”.
D. Telesković

Ljudi nisu bili svesni opasnosti
Draganu Anđelkoviću juče je određen tridesetodnevni pritvor i on se nalazi u Okružnom zatvoru u centru Pančeva, na stotinak metara od centralnog gradskog trga na kome je u utorak pretio skraćenom lovačkom puškom. Kako „Politika” saznaje, on je u policijskom pritvoru proveo 48 sati i juče ga je ispitao istražni sudija Višeg suda u Pančevu.
Anđelković je 11. juna, nekoliko minuta posle podneva, ušao u hol gradske uprave, obratio se pripadniku službe obezbeđenja Bojanu Kostiću i tražio razgovor sa zamenikom gradonačelnika, a zatim izašao i uzeo torbu ostavljenu na sredini velikog platoa na trgu. Iz torbe je izvadio pušku i napunio je sačmom.
– Kolega na ulazu je po njegovom izrazu lica video da je on u stanju da nešto napravi. Izgledao je zastrašujuće u svakom pogledu, ali nije pretio. Rekao je: „Kažite zameniku gradonačelnika i policiji da ih čekam napolju”. Bio sam u kancelariji kada me je kolega Bojan Kostić pozvao i kazao da je u holu čovek koji izgleda kao tempirana bomba. Izašao je i posmatrali smo ga kroz staklo. Vadio je nešto iz neke torbe. Tada smo zvali policiju. Prvo smo pomislili da hoće da se zapali, ali onda smo videli da je izvadio pušku, prelomio je i napunio – navodi šef obezbeđenja gradske uprave Vladimir Krstić.
U tom trenutku, dodaje, oko njega su deca vozila automobilčiće na platou. Dve devojčice su upravo bile pored ulaza, u malom džipu na struju. Ispred zgrade je bilo mnogo mladih ljudi koji su gledali maturske tabloe.
– Ljudi nisu bili svesni opasnosti. Pre dolaska policije, on je vikao da će pucati u prozore i pokazivao je levom rukom prema prozorima gradske uprave. Evakuisali smo ceo prvi sprat, ali su zaposleni krišom ulazili u kancelarije i posmatrali sa prozora šta se događa, čak i fotografisali. On je stojao kao Džon Vejn, sa raširenim rukama i nogama, i držao pušku spuštenu nadole. To nije položaj čoveka koji ne želi nikome da naudi. Ja sam takav utisak stekao. Molili smo Boga da policija dođe što pre. Postojala je opasnost da uđe u zgradu sa napunjenom puškom. Ne znam šta bismo tada uradili. Morali bismo da čekamo da puca na nas da bismo potegli oružje, a sačmarica je mnogo jača od pištolja. Policija je stigla u rekordno kratkom vremenu i sve su uradili maksimalno profesionalno – priča Krstić.
Nijedan policajac nije uperio pištolj u njega. Držali su pištolje uz nogu i u futrolama. Anđelković je u jednom trenutku spustio pušku, ali ju je ponovo uzeo.
Policajac mu je kazao da sa njim niko neće razgovarati dok drži pušku. Rekao mu je: „Ljudi se boje da ćeš da ih ubiješ”. Onda je drugi put spustio pušku i udaljio se od nje. Tada sam, u dogovoru s policijom, izašao da razgovaram sa njim kao predstavnik gradske uprave. Bili smo na razdaljini od sedam-osam metara. Kazao je da mu je deda streljan za vreme Drugog svetskog rata, da je on bio na ratištu i da mu nikada niko nije pružio nikakvu pomoć. Pitao sam ga kakva vrsta pomoći mu je potrebna, da li je to zdravstvena, socijalna ili neka druga. Nisam dobio odgovor, a ponovio sam pitanje nekoliko puta:
„Kako možemo da vam pomognemo?” Uporno je ponavljao da mu je deda streljan, da je bio na ratištu i da je pre dve godine izgubio posao – priča Krstić.
Tada je, kao što se vidi na snimku Televizije Pančevo, Anđelković potrčao da uzme pušku i policija ga je savladala.
– Onima koji kritikuju postupak policije, postavio bih pitanje šta bi bilo da mu policajci nisu izbili pušku iz ruke i da li su svesni koji je dijapazon pucnja iz lovačke puške i kakvom je vrstom sačme puška bila napunjena, koji bi opseg sačme bio da je on opalio. Bilo bi strašno mnogo povređenih. Kod klasične lovačke puške sačma se rasipa i što je veća daljina ona se više rasipa, a kod skraćene pogotovo. Da je opalio po staklu u prizemlju bilo bi mnogo ranjenih, jer bi se sačma rasula u prečniku od desetak metara – ističe Krstić.
Saglasan je da je postupak policajca koji ga šutira bacio senku na uspešnu akciju, ali dodaje zanimljiv detalj – udarac nogom nije zadobio Anđelković već policajac koji je ležao preko njega.
– Policajci su rizikovali svoj život, bili su u dometu sačmare bez pancira. Mnoge od njih poznajem, neki od njih imaju po troje dece – kaže Vladimir Krstić.

Leto dolazi
Od 16. do 27. juna očekuje se uglavnom suvo i sunčano vreme, sa jutarnjom temperaturom od 17 do 22 stepena i najvišom dnevnom od 27 do 31 stepen, a od 17. do 19. juna oko 34 stepena.
U periodu od 28. juna do 10. jula očekuje se češća pojava kratkotrajne kiše ili lokalnih pljuskova sa najvišim dnevnim temperaturama od 27 do 31 stepen, a od 2. do 6. jula od 24 do 26 stepeni.
Od 11. do 15. jula predviđa se stabilno i sunčano s najvišim dnevnim temperaturama od 29 do 33 stepena.

Kontrolom službenih vozila do uštede u budžetu
Prvi put u Srbiji, popisuju se službeni automobili. Državna revizorska institucija (DRI) prihvatila se posla koji će učiniti da građani, konačno, saznaju „ko ih sve voza za njihove pare”. Iako smo se ponadali da će, na kraju posla, nazvanom revizija svrsishodnosti „Upravljanja službenim vozilima direktnih korisnika budžeta Republike Srbije”, biti otkrivena jedna od najvećih tajni – koliko, zapravo, Srbija ima službenih automobila, kojima se javni službenici vozikaju na naš račun, predsednik Državne revizorske institucije Radoslav Sretenović, otkriva daće revizija biti ograničena na direktne budžetske korisnike samo na – republičkom nivou. 
 
Kada ste rekli da Vam je potrebno godinu dana za reviziju svrsishodnosti poslovanja, da li to znači da će građani Srbije konačno znati koliko službenih vozila plaćaju? 
U skladu sa standardima revizije svrsishodnosti poslovanja, kao i na osnovu iskustava drugih DRI, koje se ovom revizijom bave već dugi niz godina, svesni smo da je rok koji smo sebi zadali relativno kratak. Prosečno se revizija svrsishodnosti radi oko 18 meseci. Revizija je ograničena na direktne budžetske korisnike (vlada, vladine kancelarije i službe, ministarstva, organizacije, uprave i direkcije u sastavu ministarstava). Isključeni su indirektni korisnici (ustanove), javna preduzeća kao i drugi nivoi vlasti (APV i jedinice lokalne samouprave). Da bismo ih sve obuhvatili bilo bi nam potrebno dvostruko više ljudi, kao i mnogo više vremena. Građani Srbije će konačno saznati koliko službenih vozila plaćaju na republičkom nivou, ali krajnji cilj nije samo da saznamo koliko, već i kako. Ukoliko revizija utvrdi da je neophodno zakonski jasno precizirati ko, kad i kako može da koristi službeni automobil, DRI će predložiti vladi i parlamentu da tu oblast uredi na sveobuhvatan način, pa će se efekti odraziti i na one koji trenutno nisu predmet revizije.
 
U kojoj ste sada fazi revizije?
– Trenutno prikupljamo podatke i planiramo ovaj posao. U svim zemljama u okruženju, pa i EU, celom ovom poslu prethodila je obuka kadrova. U reviziju se kretalo s već gotovim Priručnikom revizije svrsishodnosti. Mi ćemo istovremeno obavljati sve funkcije zajedno. Moramo da radimo sve u hodu. Znamo kakvom se sve riziku izlažemo, ali verujemo da ćemo s jednostavnijim prvim revizijama svrsishodnosti, manjeg obuhvata i sa jednostavnijim krajnjim ciljevima, uspeti da pružimo maksimum koji se od nas očekuje.

Radoslav Sretenović
 
Zašto nijedan državni organ nema evidenciju o ukupnom broju službenih vozila? Kako je moguće da budžetski korisnici nisu popisivali do sada svoja vozila?
Svaki državni organ ima svoju evidenciju o broju vozila kojima raspolaže. Ali, niko, nažalost, nema sveukupnu, objedinjenu evidenciju na jednom mestu. Otuda i moja izjava da niko ne zna tačan broj službenih vozila u zemlji. Ona su, bez svake sumnje, popisivana, ali ne zbirno, da bi se nedvosmisleno u svakom trenutku znao njihov tačan broj. O razlozima zašto je to tako mogu samo da sudim iz svog iskustva i na osnovu onog što su revizori do sada uočili. Najpre, problem je u još nezavršenom popisu pokretne i nepokretne imovine Srbije. Popis je u toku. Potom, Uredbom o korišćenju službenih automobila isključivo se imaju u vidu vozila kojima upravlja Uprava za zajedničke poslove republičkih organa. Tim dokumentom su isključena vozila MUP-a, Ministarstva odbrane, BIA... Treba, takođe, znati da republički organi samostalno nabavljaju vozila u skladu sa predviđenim sredstvima u budžetu i svojim potrebama. Pošto nije jasno razgraničeno vlasništvo službenih vozila dešava se da ih jedan organ pozajmljuje drugom, da ministarstva koriste vozila agencija, koje nisu direktni korisnici budžeta, pa ih ministarstva ne evidentiraju, ali preuzimaju njihove troškove. Koriste se i službena vozila data na privremeno korišćenje, a potiču iz privremeno oduzete imovine… Revizijom je, kao prvi cilj, predviđeno da se, imajući sve ove probleme u vidu, jasno i nedvosmisleno utvrdi koliko službenih vozila ima, čija su, ko ih i na koji način koristi i koliko se novca izdvaja za njihovo korišćenje – za gorivo, održavanje, registraciju, parkiranje... 
 
Možete li podrobnije opisati svoj plan koji ste nazvali „tri E”?
Revizija svrsishodnosti poslovanja predstavlja ispitivanje trošenja sredstava iz budžeta i drugih javnih izvora, radi sticanja dovoljnog, adekvatnog i pouzdanog dokaza za izveštavanje – da li subjekti revizije upotrebljavaju sredstva u skladu sa načelima ekonomije, efikasnosti i efektivnosti. To su ta „tri E”. Dodajem i korektivni faktor – planirane ciljeve.U ovom konkretnom slučaju revizija treba da utvrdi koliko službenih vozila ima kod direktnih korisnika budžeta, kakva su, čemu služe, kolika sredstva se za njih odvaja u budžetu (konkretno će biti uzeti parametri iz 2012. godine), da li je utvrđeni broj zaista neophodan za nesmetano funkcionisanje subjekata, koji su tipovi vozila zastupljeni, da li su namenski korišćena, da li je bilo zloupotreba... Krajnji cilj je da se utvrdi da li se službena vozila koriste na ekonomičan način i da li se njima adekvatno upravljanja. Drugim rečima, da li se njima domaćinski upravlja uz punu efikasnost rada državnih organa, kao i da li je određen broj nabavljenih vozila doprineo efektivnosti rada organa. Svesni smo da je poslednji element ove revizije teško merljiv, ali ćemo koristeći iskustva drugih pokušati da odgovorimo i na to pitanje.
 
Koje su Vaše procene, koliko građani Srbije mogu uštedeti racionalizacijom nabavke i upotrebe službenih vozila?
Cilj naše revizije, između ostalog, jeste da odgovori i na to pitanje. Poznato je da se poslednjih godina borimo sa ekonomskom krizom, da su do sada donošeni razni antikrizni zakoni, da je vlada davala smernice za smanjenje diskrecionih rashoda, da su zamrzavane plate, da je bilo pokušaja smanjenja državne administracije... Ali do sada nismo nigde videli i pročitali da je preporučeno da se smanje troškovi za službena vozila. Niko, koliko mi je poznato, još nije ograničavao pravo korišćenja službenih vozila niti uštede na tom osnovu. 
 
Mislite li da u tome može pomoći njihovo obeležavanje, kako bi građani imali uvid u njihovo korišćenje? Šta mislite o predlogu Dragana Đilasa da se sva službena vozila obeleže crvenim tablicama, kao nekada u SFRJ? Ili na neki drugi, jasno vidljiv način? 
Jedan od ciljeva ove revizije je da se pronađu najbolja rešenja koja bi dovela do racionalnijeg i ekonomičnijeg upravljanja službenim automobilima. Revizori proučavaju slučajeve dobre prakse (pored već aktuelnog primera grada Beograda, postoje primeri pojedinih republičkih organa, ali i iskustva nekih zemalja EU) i prave paralele između njih. Verujem da ćemo doći do najboljeg rešenja. Da li je to vidno obeležavanje takvih vozila, jasno definisana pravila ko, kako i zašto može i treba da ih koristi ili uvođenje sistema za praćenje, tek na kraju revizije možemo da preporučimo. To će svakako biti sastavni deo našeg izveštaja.
 
Aleksandar Apostolovski
--------------------------
Definicija: Ekonomično, efektivno, efikasno
Možete li konačno otkriti, šta je definicija pojma„službeno vozilo”?Definicija bi u ovom slučaju mogla da glasi: „Službeno vozilo je u vlasništvu Republike Srbije, a svrha mu je obavljanje poslova iz delatnosti poslodavca na ekonomičan, efektivan i efikasan način”.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Srbiji nedostaju tumači za znakovni jezik
U Srbiji na 1.000 gluvih i nagluvih radi samo jedan tumač za znakovni jezik. Sertifikat tumača ima blizu 80 ljudi, ali ih je aktivno tek tridesetak, koji pomažu zajednici od oko 30.000 gluvih i nagluvih na ovim prostorima. Zanimanje tumača za znakovni jezik ne postoji na listi zvanja, pa ne mogu ni da stanu u red na birou za zapošljavanje, a nema ni škole, niti fakulteta na kojem bi mogli da steknu diplomu. Oni koji krenu da uče sami, takođe nailaze na prepreku u vidu nedostatka literature, jer je poslednja stručna knjiga na srpskom jeziku bila objavljena 1996. godine.
Da se ipak nešto menja, potvrđuje i nedavno predstavljanje knjige „Prevođenje sa znakovnog jezika i na znakovni jezik” stručnjaka iz Australije, zemlje koja je najdalje otišla u razvijanju metoda i praksi kako bi olakšala život ljudima sa oštećenim sluhom. Desanka Žižić, predsednica Asocijacije tumača znakovnog jezika, objašnjava da su uz ovo udruženje i ambasadu Australije objavljivanje knjige na srpskom jeziku pomogli i Centar za orijentaciju društva, kao i Savez gluvih i nagluvih Srbije i Crne Gore.
– U svetu postoje čak i master i doktorske studije, a u Srbiji se tumač postaje na kursevima ili mentorstvom. Zapravo, jedini način da se nauči znakovni jezik jeste da ste dete gluvih roditelja, ali ima i onih koji rade pri udruženju gluvih ili kao nastavnici u specijalnim školama – kaže Žižić i dodaje da je zato ova knjiga od neprocenjive vrednosti.
Po njenim rečima, većina tumača je iz Beograda, Kragujevca i Niša, pojedini delovi zemlje ih uopšte nemaju, a, na primer, u celoj Vojvodini radi samo jedan tumač, zbog čega je zajednici gluvih onemogućeno da ostvaruju svoja prava.
– Znakovni jezik nije priznat, nije zakonski regulisan, pa samim tim i naš status nije priznat, mi ne možemo da se zaposlimo kao tumači. Ne postoji formalno niti kontinuirano obrazovanje za profesiju tumača znakovnog jezika, samo neki sporadični kursevi – kaže sagovornica i dodaje da kada bi tumača bilo više, bilo bi olakšano i detinjstvo i školovanje dece koja ne čuju, jer bi onda i njih bilo više u redovnim školama.
Vera Jovanović, tumač za znakovni jezik i jedna od priređivača knjige, kaže da je knjiga stručna, ali i pristupačna svima onima koji su zainteresovani za ovu temu, da obiluje primerima iz savremene prakse, od kojih su neki ostavljeni u originalu, a neki su zamenjeni adekvatnijim primerima iz domaće prakse.
– Predrasuda je da je svako ko zna znakovni jezik ujedno i dobar tumač, kao i da je dobar tumač onaj koji ne mora da se pripremi. Zabluda je i da su tumači tu da pomognu nagluvim i gluvim osobama da donesu neku odluku ili da ostvare neki cilj.Tumač je tu da obezbedi potrebnu informaciju, te da gluva osoba sama donese odluku – objašnjava Vera Jovanović.
Žižić dodaje da kada se pogledaju tekstovi ili emisije o deci gluvih roditelja ili tumačima znakovnog jezika, sve to obično ima prizvuk neke tužne priče.
– Ovo nije pitanje hendikepa, već pitanje jezika i to je ono što zajednica gluvih u svetu podržava – da su oni jezička manjina, a ne osobe sa hendikepom. Njima je srpski jezik zapravo drugi jezik, kao što je nama engleski. Ja kažem da sam rođena u bilingvalnoj porodici, oba roditelja ne čuju, tako da sam od malih nogu bila upućena na srpski i na znakovni jezik, dakle, mogao je to biti i nemački – objašnjava Desanka Žižić.

Junske kiše nisu ništa neobično
Prema prognozi stručnjaka Republičkog hidrometeorološkog zavoda Srbije (RHMZ), dilema da li da ponesu kišobran ili naočare za sunce moriće građane Srbije svakoga jutra pre nego što izađu iz kuće, sve do kraja ovog meseca. Učestale promene meteoroloških prilika u jednom ili nekoliko dana nije ništa neuobičajeno za ovaj period godine.
Kako kaže za „Politiku” Jasminka Smailagić, načelnik Odeljenja za klimatske analize i prognoze u Klimatskom centru RHMZ Srbije, tokom prve dekade juna nije neuobičajeno da maksimalna temperatura vazduha bude oko20 stepeni, uz čestu pojavu slabe kiše i lokalnih pljuskova sa grmljavinom.
– Nagle promene temperature vazduha relativno su česte za ovo doba godine – objašnjava Smailagić, ilustrujući ćudljivost juna podacima iz dalje i bliže prošlosti. Primera radi, 1. juna 1962. godine, u Beogradu je zabeležena maksimalna dnevna temperatura 34 stepena, da bi nakon dva dana, 3. juna iste godine, iznosila samo 14 stepeni.
U nešto bližoj prošlosti – 7. juna 2005. godine, za 48 sati zabeležen je pad temperature za 15 podeoka; sa 25 stepeni, koliko je izmereno tog dana, 9. juna, dosegla je tek 10 podeok Celzijusove skale .
Prema njenim rečima, u celoj zemlji, do kraja meseca srednja temperatura vazduha biće ispod prosečnih vrednosti. I, nastavlja se promenljivo vreme, uz češću pojavu kiše i pljuskova.
A kao što je „Politika” nedavno pisala, za jul i avgust očekuje se da budu topliji od proseka, ali ne kao prošlogodišnje leto koje je bilo rekordno po vrelini, napominje naša sagovornica.
– Periodi sa toplotnim talasima (kada je maksimalna temperatura vazduha šest i više dana u kontinuitetu, za više od pet stepeni iznad prosečnih vrednosti), mogući su tokom avgusta – precizira Jasminka Smailagić.
Ako smo se sada i zasitili kiša, u nadolazeća dva letnja meseca očekuje se da količina padavina bude oko ili ispod prosečnih vrednosti. Ono što zanima poljoprivrednike jeste da ipak neće biti dugotrajnih perioda suše, kao prošle godine.
– Treba napomenuti da će i pored ovakvih uslova povremeno postojati mogućnost da u planinskim predelima bude više padavina usled razvoja konvektivne (lokalne) oblačnosti i pojave intenzivnih pljuskova – dodaje Jasminka Smailagić.
----------------------------------------
Tropske noći 
Predviđanja su da će tokom juna, jula i avgusta broj tropskih dana, sa maksimalnom temperaturom višom od 30 stepeni Celzijusa, iznositi od 22 do 38; u Beogradu oko 34, a u brdovito-planinskim predelima samo do četiri dana. Broj tropskih noći (sa minimalnom temperaturom vazduha iznad 20 stepeni Celzijusa) u Beogradu biće oko 16, a u ostalim delovima Srbije (sem u brdovito-planinskim predelima) do sedam.

Orbović: Predložene izmene zakona neprihvatljive za sindikat
BEOGRAD – Predložene izmene Zakona o radu neprihvatljive su za Savez samostalnih sindikata Srbije, naročito odredba da poslodavac isplaćuje otpremninu samo za period koji je radnik proveo kod njega, izjavio je danas predsednik ovog sindikata Ljubisav Orbović.
On je gostujući na RTS-u rekao da to otvara prostor za brojne manipulacije, jer će se dešavati da poslodavac kada treba da otpusti radnike, prebaci ih u drugu firmu i tako izbegne plaćanje otpremnina.
„Mi predlažemo da se otpremnine islaćuju za onaj period za koji nisu islaćene i to bi bio korektan odnos”, naglasio je Orbović.
On je dodao i da predložene izmene zakona neće doneti lakše zapošljavanje, kako se tvrdi, već će dovesti do toga da radnik neće imati stalni radni odnos, puno radno vreme.
Poslodavac će, kako kaže, moći da ga poziva kada mu je potrebno da radi dva sata, jedan dan u mesecu, ili kako njemu odgovara. 
„To ne vodi ničemu. Radnici će postati robovi koje neko pokreće kada je njima potrebno. Nikakav pomak u kvalitetu se neće stvoriti, već će se stvoriti zavisnost. Onaj koji radi dva dana u mesecu, neće moći da zaradi da preživi mesec”, naveo je Orbović.
Predsednik sindikata je naglasio da je bolje da radnik ne radi, nego da radi dva dana, jer to nije rešenje i ne može da obezbedi egzistenciju, a ideja ovog predloga je , kako tvrdi, da se stvori lažni uvid zarad statistike, kako se smanjuje broj nezaposlenih.
On je naglasio da će ovaj sindikat učestvovati u izradi izmena zakona o radu, koji u septembru ide u proceduru i ako budu nezadovoljni onim što se dešava, biće i adekvatan odgovor sindikata - protesti.
Upitan da li učestvuju u dogovorima o merama štednje, on je odgovorio da nisu pozvani i da je to još jedna potvrda da u Srbiji ne postoji socijalni dijalog.

Srbija se nada otpočinjanju pregovora sa EU u oktobru
BERLIN –Srbija se nada da će na samitu EU 27. i 28. juna biti odlučeno da pregovori o pristupanju EU počnu u oktobru, izjavila je potpredsednica Vlade Srbije za evropske integracije Suzana Grubješić u intervjuu za Euraktiv Nemačka (www.euractiv.de)
Grubješić je rekla da bi odlaganje početka pregovora bilo loša vest za Srbiju, koja je u proteklih deset meseci uradila mnogo više nego što se očekivalo.
O odlaganju početka pregovora govori se nakon što su neki nemački zvaničnici nagovestili da će stav kancelarke Angele Merkel na samitu EU krajem juna verovatno biti da pregovori sa Srbijom počnu najranije 2014. godine.
„Posle 12 godina podrške EU, građani Srbije zaslužuju datum za početak pregovora koji nije nagrada vladi ili političarima, već signal ljudima u Srbiji”, istakla je Grubješić dodajući da se nada jasnoj odluci da će pregovori početi sa prvom Međuvladinom konferencijom u oktobru.
Potpredsednica srpske vlade kazala je da je Srbija odlučna da ispuni sve odredbe iz sporazuma sa Prištinom, ali da to treba da urade obe strane.
Ona je podsetila da Kosovo do sredine juna treba u parlamentu da usvoji zakon o amnestiji, kako bi se krenulo dalje sa primenom sporazuma.
Na pitanje zašto do sada nije bilo slaganja po pitanju policije i sudstva na severu Kosova, Grubješić je navela da su kosovske vlasti poručile da im nisu potrebni svi srpski policajci, uprkos sporazumu.
„Dakle, kosovske vlasti imaju neke zamerke na novu policijsku strukturu i na deo o sudovima. Oni moraju da usvoje zakone u parlamentu kako bi se ubrzala primena (sporazuma)”, istakla je potpredsednica srpske vlade za Euraktiv Nemačka.
Ona je dodala da je Srbija uradila svoj deo posla, „sve što je izvodljivo i realno”, i da će od početka sledeće nedelje prestati duplo plaćanje policije na Kosovu.
Grubješić je naglasila i da normalizacija odnosa sa Kosovom nije jedino što se gleda kada se preispituje proces evropske integracije Srbije.
Ističući da je članstvo u EU najbolja opcija za Srbiju koja je sprovela značajne unutrašnje reforme, ne zbog zahteva Brisela, već zbog njenih građana iscrpljenih dugom i teškom tranzicijom, Grubješić je navela da 58 odsto građana Srbije podržava zemlju na putu ka EU, što je veća podrška EU nego u nekim članicama.
Suzana Grubješić je ocenila i da je ulazak Hrvatske u EU (1. jula) dobra poruka regionu i da dokazuje da neka zemlja iz regiona može da ispuni sve kriterijume za članstvo.
„Ako je Hrvatska to mogla da uradi, možemo i mi”, istakla je potpredsednica srpske vlade za evropske integracije.
Grubješić je rekla i da poslednja tri-četiri godišnja izveštaja Evropske komisije o Srbiji pokazuju da su administrativni kapaciteti za ispunjavanje kriterijuma za pristupanje Srbije bolji nego u drugim zemljama regiona.
„Mislim da nemamo veće tehničke ili administrativne probleme. Međutim, proces normalizacije odnosa sa Kosovom pratiće nas do kraja”, kazala je Grubješić ističući da očekuje još mnogo pregovora - o imovini Srba proteranih sa Kosova, srpskim manastirima, povratku Srba, imovini Srbije na Kosovu itd.
Na pitanje zašto Srbija toliko želi u EU koja je zahvaćena krizom, Grubješić je odgovorila da „nema bolje alternative” i da se ne slaže sa stavom nekih stručnjaka da će EU propasti pre nego što Srbija u nju uđe.

Dačić: Sastanak sa Tačijem i Ešton 20. juna u Briselu
NjUJORK – Premijer Srbije Ivica Dačić rekao je da će 20. juna biti održan sastanak Beograda i Prištine na najvišem nivou, zajedno sa visokom predstavnicom EU Ketrin Ešton, posle koga će ona u pismu članicama EU konstatovati šta je sve primenjeno i urađeno u vezi sa Briselskim sporazumom dve strane.
„Sledeće nedelje, 20. juna će biti održan sastanak na najvišem nivou sa (visokom predstavnicom EU) Ketron Ešton, nakon čega bi Ešton zajedno sa (evropskim komesarom za proširenje) Štefanom Fileom trebalo da pošalje pismo državama članica EU gde bi ona konstatovala šta je sve implementirano i urađeno, a sve u cilju dobre pripreme da Savet EU donese pozitivnu odluku o početku pregovora o članstvu Srbije u EU”, rekao je Dačić u Njujorku.
On je novinarima posle sastanaka sa generalnim sekretarom UN Ban Ki Munom, ambasadorom Britanije, trenutno predsedavajuće Savetom bezbednosti UN Lajalom Grantom i ambasadorom Rusije u UN Vitalijom Čurkinom ukazao da je zato današnja sednica UN, na kojoj će biti predstavljen novi tromesečni izveštaj Bana o stanju na Kosovu, „prilika da se još jednom ukaže na veliki značaj sporazuma koji je postignut, ali takođe i obavezu međunarodne zajednice da bude garant onoga što je dogovoreno”.
Zamenica kosovskog premijera Edita Tahiri izjavila je juče da novi plan o sprovođenju sporazuma Beograda i Prištine treba da bude potpisan do 20. juna.
Dačić je novinarima u Njujorku rekao da je sa generalnim sekretarom UN razgovarao o tome šta UN treba da urade da pomognu sprovođenje sporazuma Beograda i Prištine.
„Mi smo tu insistirali pre svega na UNMIK-u, Kforu i Euleksu kao garantima bezbednosti za srpski narod na Kosovu i Metohiji”, kazao je Dačić.
On je dodao da je veoma važna i pozicija velikih sila, pa je u tom smislu razgovarao i sa ambasadorom Britanije koja predsedava Savetom bezbednosti, kao i sa ambasadorom Rusije u UN.
Srpski premijer je naveo da će Srbija na današnjoj sednici izneti „zapažanja i primedbe koje se tiču situacije na Kosovu, naročito bezbednosti, i izraziti želju da se razgovara i o drugim pitanjima, pre svega o bezbednom povratku izbeglica i raseljenih lica i rešavanju pitanja imovine i svih drugih tema koje će biti rešavane u nastavku procesa koji se vodi u Briselu”.
On je istakao da pregovaračka ekipa Srbije u Briselu „čini sve na implementaciji onoga što je Srbija preuzela kao obavezu”.
Dačić će govoriti danas popodne po srednjeevropskom vremenu na sednici Saveta bezbednosti UN, na kojoj će biti predstavljen redovni izveštaj Bana, u kojem je pozdravio sporazum Beograda i Prištine o normalizaciji odnosa, postignut 19. aprila u Briselu, uz posredovanje EU.

Diplomata sa Kariba naslednik Jeremića u UN
NjUJORK – Diplomata sa Kariba izabran je za predsedavajućeg naredne 68. sednice Generalne skupštine Ujedinjenih nacija koja počinje u septembru, i zameniće dosadašnjeg predsedavajućeg bivšeg ministra inostranih poslova Srbije Vuka Jeremića.
Džon Vilijam Aš, ambasador Antigve i Barbude u UN naslediće Jeremića i tokom godinu dana predsedavaće Generalmom skupštinom UN koja okuplja 193 zemalja članica.
Aš je iskusni diplomata, služio je u misiji svoje zemlje u UN na raznim funkcijama više od 20 godina, i kao ambasador od 2004. godine.
Generalni sekretar UN Ban Ki Mun čestitao je Ašu na izboru i odao mu priznanje za njegovo „impresivno iskustvo” koje uključuje kopredsedavanje Pripremnim procesom konferencije Rio + 20, i rad u upravnim telima vodećih UN sporazuma o životnoj sredini.
„Aš deli moju strast za održiv razvoj i moju zabrinutost za problem klimatskih promena”, rekao je Ban i dodao da se raduje saradnji sa Ašom u ostvarenju „zajedničkih ciljeva”, navodi se u objavi o imenovanju na sajtu UN.
Ban je takođe zahvalio odlazećem predsedavajućem Generalne skupštine UN Vuku Jeremiću za predsedavanje tako „dinamičnom i konstruktivnom „ sednicom.
Aš koji je bio jedini kandidat izabran je aklamacijom bez glasanja. Njega su krajem 2011. odredile 33 zemlje iz regionalne grupe zemalja latinske Amerike i Kariba. Pet regionalnih grupa Generalne Skupstine rotacijom dele mesto predsedavajućeg.
Jedan od izuzetaka u ovom automatizmu desio se prošle godine izborom Vuka Jeremića koji je izabran tajnim glasanjem jer zemlje članice istočne Evrope, kojima je pripadalo mesto predsedavajućeg te godine, nisu mogle da se slože oko svog kandidata.

Damask: Vašington laže kako bi se umešao
DAMASK – Ministarstvo spoljnih poslova Sirije optužilo je danas da SAD lažu da je režim u Damasku upotrebio hemijsko oružje protiv pobunjenika kako bi imale izgovor da se umešaju u sirijski građanski rat koji traje više od dve godine.
„Bela kuća se oslanja na izmišljene informacije kako bi svalila odgovornost na sirijsku vladu za upotrebu tog oružja, uprkos nizu saopštenja koja potvrđuju da su hemijsko oružje u Siriji upotrebile terorističke grupe u Siriji”, ističe se u saopštenju sirijskog ministarstva.
„Sjedinjene Američke Države, pribegavajići sramotnim izgovorima kako bi omogućile da predsednik (Barak) Obama odluči da naoruža sirijsku opoziciju, pokazuju da imaju očigledno dvostruke standarde u pogledu terorizma”, navelo je sirijsko ministarstvo, javio je Rojters.
Vašington je ranije danas izneo tvrdnju da je sirijski režim upotrebio hemijsko oružje, a ubrzo nakon toga zapretio da će zauzeti dramatično čvršći stav prema Siriji, najavivši da će „vojno podržati” pobunjeničke borce i verovatno uvesti ograničenu zonu zabrane letova kako bi se organizovao kamp za obuku pobunjenika.
----------------------------------
Moskva: Informacije SAD o hemijskom oružju neubedljive
MOSKVA,– Moskva smatra da su informacije Vašingtiona o upotrebi hemijskog oružja sirijskog režima nad sopstvenim narodom neubedljive, izjavio je danas savetnik za spoljne odnose ruskog predsednika.
Putinov savetnik Juri Ušakov rekao je da će povećanje američke vojne podrške Asadovim protivnicima štetiti zajedničkim rusko-američkim naporima da se organizuje mirovna konferencija, prenela je agencija Rojters.
Ušakov je dodao da Moskva još nije razmotrila odluku o slanju protivraketnog sistema S-300 Asadovom režimu.
Šef spoljnopolitičkog odbora ruske Dume Aleksej Puškov smatra da vojna pomoć SAD sirijskoj opoziciji verovatno neće dovesti do svrgavanja Asadovog režima, preneo je Itar Tas s.
Pomoć SAD neće radikalno promeniti odnos snaga, pošto Asad uživa podršku znatnog dela stanovništva, ako ne i najvećeg.
„To je njegova značajna rezerva”, rekao je Puškov naglasivši i da „Asadova vojska pokazuje visok stepen čvrstine”.
„Mislim da će SAD ići (u budućnosti) na eksalaciju sukoba. Sada naoružavaju pobunjenike, a onda će stići do nekog oblika direktnog vojnog mešanja”, naglasio je Puškov.
Puškov je nešto ranije na svom tviter nalogu napisao da su SAD fabrikovale informacije da je sirijski predsednik Bašar el Asad upotrebio hemijsko oružje.
SAD su zapretile danas čvršćim stavom prema Siriji, jer je Obamina administracija zaključila na osnovu obaveštajnih podataka da su snage sirijskog režima upotrebile zabranjeno oružje, uključujući nervni gas sarin, u napadima u kojima je ubijeno oko 150 ljudi.
„Predsednik je odlučio da pruži više podrške opoziciji. To uključuje obezbeđivanje direktne podrške Sirijskom vojnom savetu, vojnom krilu opozicije”, rekao je zamenik savetnika za nacionalnu bezbednost Ben Rouds.
Američki poslanici pozdravili su odluku Obamine administracije ali senator Džon MekKejn je zatražio veće angažovanje.
„Potrebno nam je teško naoružanje. Potrebni su nam tenkovi i rakete zemlja-vazduh”, smatra MekKejn.
------------------------------
Najžešće borbe u Alepu u poslednjih nekoliko meseci
BEJRUT – Sirijske trupe i pobunjenici vodili su danas u gradu Alepu najžešće borbe u poslednjih nekoliko meseci, dan pošto je Vašington prvi put odobrio slanje naoružanja opozicionim borcima.
Sirijska Opservatorija za ljudska prava, sa sedištem u Britaniji, saopštila je da su glavne borbe vođene u istočnim delovima najvećeg sirijskog grada Alepa blizu granice sa Turskom, okarakterisavši ih kao „najnasilnije u poslednjih nekoliko meseci”.
Opozicioni Medija centar iz Alepa rekao je da su vladine trupe bombardovale kvart Sahur tenkovskim granatama i raketama, pre nego što su na lice mesta stupile kopnene snage. Borbe su trajale oko četiri sata.

UN: do 2100. na zemlji će živeti 11 milijardi ljudi
NjUJORK – Svetsko stanovništvo, koje danas broji 7,2 milijarde ljudi, 2025. godine dostići će 8,1 milijardu, 25 godina kasnije 9,6 milijardi, a do kraja veka 10,9 milijardi, navodi se u najnovijem izveštaju Ujedinjenih nacija.
Svetsko stanovništvo će u ovom periodu ubrzano stariti, pa će 2100, prema predvijanju stručnjaka, na zemlji živeti sedam puta više 80-godišnjaka, dok će se broj osoba starijih od 60 godina utrostručiti i sa današnjih 841 milion porasti na dve milijarde 2050. i gotovo tri milijarde do kraja veka.
Ovakav tok događaja biće posebno prisutan u zemljama u razvoju zbog očekivanog smanjenja fertiliteta i povećanja životnog veka koji bi do 2095. trebalo da dostigne 81 godinu, dok će u najbogatijim zemljama biti od 89 godina.
Do 2050. broj seniora u zemljama u razvoju porašće sa današnjih devet na 19 posto, a do 2100. na 27 odsto.
Osamdesetogodišnjaci će biti sedam puta brojniji krajem 21. veka - 830 miliona u odnosu na današnjih 120 miliona, od kojih će dve trećine živeti u zemljama u razvoju.
Nova projekcija pokazuje tendenciju rasta u odnosu na brojke objavljene 2010, kada se predviđalo da će do 2050. na našoj planeti živjeti 9,3 milijardi, a 2100. 10,1 milijarda ljudi. Stručnjaci to objašnjavaju povećanjem fertiliteta u subsaharskoj Africi.
U izveštaju UN, pod naslovom „Svetske demografske perspektive, revizija 2012.”, ističe se da će Afrika obezbediti više od polovine rasta svetskog stanovništva - sa aktuelne 1,1 milijarde, afričko stanovništvo će do 2050. porasti na 2,4 milijarde, a već krajem veka će iznositi 4,2 milijarde.
Stanovništvo u ostalim krajevima sveta bi trebalo da do kraja veka poraste za 10 odsto. Jedino će stanovništvo u Evropi zabeležiti pad od 14 odsto.

Prednost konzervativaca na izborima u Iranu
Iranski vrhovni vođa možda je Mahmudu Ahmadinedžadu pomogao da dva puta dobije predsedničke izbore, ali prvo je uspeo da neposlušnom populisti onemogući da svog kandidata izgura na položaj, a potom je čvrsto stao iza konzervativaca, koji ga ni na koji način ne osporavaju.
Za razliku od poslednje predsedničke kampanje 2009, ova je protekla bez usijane debate i uličnih sukoba, razložnim argumentima tokom TV duela, pa 50,5 miliona birača danas ima priliku da mirno odluči da li će glas poveriti kandidatima konzervativnog ili reformističkog bloka nacionalne politike – od kojih nijedan ne dovodi u pitanje temeljne vrednosti islamske revolucije iz 1979.
Savet čuvara, telo koje odobrava kandidate, između 700 pustio je samo osam. Svi kandidati su bili muškarci, a dvojica su se u međuvremenu povukla.
 „Svaki glas za bilo kog kandidata je glas za Islamsku Republiku, to je glas poverenju u poredak i izborni proces”, rekao je vrhovni vođa, ajatolah Ali Hamnei, koji ne bi trebalo da se meša u izbore, ali ne prikriva da želi povratak u vremena kada su i reformistički orijentisani predsednici morali da se potčine autoritetu njegove vrhovne vlasti u političko-klerikalnom sistemu Irana, jedinstvenom amalgamu republike i teokratije.
Ahmadinedžad je tokom osam godina promenio neke vrednosti. Njegova želja da prikupi moć dovodila ga je u direktnu konfrontaciju sa Hamneijem, iako vrhovnom vođi nesumnjivo duguje drugi, ako ne i prvi mandat.
Kao prvi predsednik koji ne potiče iz krugova šiitskog sveštenstva od 1981, Ahmadinedžad se nije ustručavao da osporava moć vrhovnog vođe, koja pokriva sva najvažnija spoljna i unutrašnja pitanja.
Kako ne može da traži treći mandat, bio je rešen da svoj uticaj produži gurajući bivšeg šefa svog kabineta Esfandijara Rahima Mašaija kao naslednika. Neuspešno.
Hamnei ne bi da ponovi grešku i dopusti da novi predsednik izmakne njegovoj kontroli. On je 2009. lično intervenisao da potpredsednik ne postane Mašai, čovek koga ajatolahovi konzervativni lojalisti opisuju kao nacionalistu koji predvodi „devijantnu struju” islama s ciljem da umanji autoritet teološkog vrha.
Pošto je Savet čuvara skinuo sa liste i Alija Akbara Hašemi Rafsandžanija, bivšeg predsednika, najpoznatijeg političara savremenog Irana i velikog Hamneijevog rivala, i pošto se u utorak povukao reformista Muhamed Reza Aref, prvi potpredsednik u vreme Muhameda Hatamija, umerenom krilu preostao je samo Hasan Rohani (64), sveštenik.
Rohani je poznat po pomirljivom pristupu pregovorima sa Zapadom o spornom iranskom nuklearnom programu i po želji za uvođenjem više političkog pluralizma i socijalnih sloboda.
Rohani, koji se sa mesta nuklearnog pregovarača povukao kada je Ahmadinedžad prvi put došao na vlast 2005, okrenut je popravljanju iranske spoljne politike i izvođenju zemlje iz izolacije, ali i oporavku ekonomije, koju sve ozbiljnije pogađa serija međunarodnih sankcija zavedenih zbog optužbi da Iran pravi atomsku bombu, što Teheran uporno demantuje.
Rohani kao umereni pragmata mahom računa na urbanu mladež i srednju klasu nezadovoljnu ekonomskom situacijom. Dobio je podršku Rafsandžanija i Hatamija, čiji se kandidat povukao iz trke.
Ajatolah Hamnei ima druge ideje. On za predsednika želi „principijelnog” lojalistu koji neće dopustiti da se ponovi išta slično kao 2009, kada su lideri opozicije Ahmadinedžada optužili za izbornu krađu i stotine hiljada ljudi izveli na ulice. Lideri tog opozicionog Zelenog pokreta – Mir Husein Musavi i Mehdi Karubi – i danas su u kućnom pritvoru.
Uprkos mogućoj disperziji konzervativnih glasova, oni imaju znatno veće šanse. Glavni aduti teokratskog vrha su gradonačelnik Teherana Baker Kalibaf i tvrdokorni nuklearni pregovarač Said Džalili čiji bi izbor udaljio mogućnost nuklearnog kompromisa.
Prema poslednjim istraživanjima javnog mnjenja, Kalibaf ima podršku 17,8 odsto ispitanih, Rohani 14,6 a Džalili 9,8. Ukoliko niko ne dobije 50 odsto glasova, narednog petka će se ići u drugi krug glasanja, a ovakav raspored  nagoveštava da bi u tom slučaju konzervativac imao značajnu prednost.
No, kako se broj neopredeljenih birača ceni na oko 30 procenata – blizu petnaest miliona – pomeranja su moguća.
Možda i zbog toga, u predvečerje izbora čuli su se zahtevi da se, bez odlaganja, konzervativci ujedine oko jednog kandidata. Konsultacije su trajale do poslednjeg časa, uključujući i pritisak na bivšeg šefa diplomatije Alija Akbara Velajatija da povuče kandidaturu.
Ono što je zajedničko svim kandidatima jesu obećanja da će se prioritetno okrenuti sređivanju ekonomske situacije, pre svega obaranja inflacije, koja je oko 30 procenata, i pada vrednosti nacionalne valute – rijala.
Zajednički im je i snažan nacionalizam prilagođen opštem ponosu nacije, što podrazumeva i otpor bilo kakvim pretnjama spolja.
--------------------------------------------------------------
Lista kandidata
Muhamed Baker Kalibaf: bivši šef policije, sada gradonačelnik Teherana. Ima reputaciju kompetentnog, harizmatičnog menadžera koji može da privuče mlade birače. Smatra se konzervativnim pragmatom.
Hasan Rohani: umereni sveštenik koji je takođe predvodio nuklearne pregovore kada je Teheran pristao da suspenduje program obogaćivanja uranijuma 2003/2005. Blizak je bivšem predsedniku Aliju Akbar Hašemi Rafsandžaniju.
Said Džalili: predvodio Iran u nuklearnim pregovorima do 2007. Veteran iransko-iračkog rata. Konzervativac blizak vrhovnom vođi Aliju Hamneiju.
Ali Akbar Velajati: bio šef diplomatije od 1981. do 1997, a sada je Hamneijev savetnik za spoljnu politiku. Smatra se konzervativnim tradicionalistom sa dobrim vezama i sa lojalistima vrhovnog vođe i pragmatama Rafsandžanijevog tabora.
Mohsen Rezai: bivši komandant Revolucionarne garde koji je 2009. izašao na predsedničke izbore i izgubio od Ahmadinedžada. Sekretar je iranskog Saveta za definisanje i prepoznavanje interesa poretka, koji savetuje Hamneija.
Muhamed Garazi: nezavisni kandidat. Bio je ministar za naftu u vreme rata sa Irakom i ministar pošta pod Rafsandženijem devedesetih godina prošlog veka.

Nije Orvel, nego Kafka
Od našeg stalnog dopisnika
Vašington – Prodaja romana „1984.” Džordža Orvela, koji predviđa opšti nadzor države nad građanima i uvodi danas široko prihvaćenu metaforu „Velikog brata”, skočila je početkom ove nedelje za 7.000 odsto, od toga 5.000 odsto samo u najvećoj onlajn knjižari, „Amazonu”. U prošli ponedeljak, kada su otkrića o programu „Prizma” u medijima bila najdetaljnija, tamo je prodato 5.000 primeraka (iako je knjiga na nekim sajtovima dostupna i besplatno).
Objašnjenje je da ljudi žele da shvate širi smisao činjenice da se ono što je još 1949. predvideo britanski klasik, uveliko obistinilo. Orvel je inače u medijima poslednjih dana često prizivan kao prorok, uz kritike pre svega na račun Baraka Obame zbog doprinosa njegove vlade i njenih službi da se ova negativna utopija ostvari.
Denijel Slouv, profesor prava na Univerzitetu „Džordžtaun”, autor knjige „Digitalna ličnost”, smatra međutim da je mnogo adekvatnije neke odgovore potražiti u romanu drugog književnog besmrtnika, u „Procesu” Franca Kafke. Umesto „Velikog brata”, tamo je u glavnoj ulozi pojedinac čija je sudbina u rukama bezličnog birokratskog mehanizma bez nadzora.
Poruka američkog profesora je da nije najbitnija činjenica da se o građanima prikuplja ogromna količina informacija (danas praktično sve što neko radi ostavlja neki digitalni trag koji „usisavaju” kompjuteri Nacionalne bezbednosne agencije), već način kako se ti podaci čuvaju, obrađuju i koriste.
U Kafkinom romanu, pojedinac je pred državom bespomoćan, a reklo bi se da isti osećaj danas imaju i Amerikanci – i ne samo oni.
Istraživanje renomiranog vašingtonskog instituta „Pju” pokazalo je da 62 odsto Amerikanaca smatra da je otkrivanje terorističkih pretnji važnije od očuvanja njihove privatnosti, dakle upravo ono što im je pre neki dan objasnio predsednik Obama.
Ali po profesoru Slouvu, suština problema je što oni nemaju uvid u to šta u svojoj velikoj bazi podataka država poseduje o njima, što za posledicu ima veliku neravnotežu moći između građana i institucija.
To je slikovito objasnio sociolog sa Univerziteta Kalifornije Džejms Rul, tekstom na komentatorskim stranama „Njujork tajmsa”, postavljanjem pitanja: šta je sledeće? Pošto je vlada već investirala milijarde dolara u nove kapacitete za nadzor, i s obzirom na neoročenu prirodu kampanje protiv terorizma, naivno je verovati da će sveopšte špijuniranje u doglednoj budućnosti postati manje. Mnogo je, po njemu, verovatnije, da će biti novih primena i mogućih zloupotreba. „Terorizam jeste zlo”, konstatuje profesor Rul, „ali to su i opasna vožnja automobila, zarazne bolesti, vatreno oružje i štošta još”, što sve u principu može da bude sprečeno analizom „meta podataka” i profilisanjem Amerikanaca na osnovu njih, što bi za krajnji rezultat imalo – kao i u slučaju terorizma – uvođenje principa onemogućavanja kriminalaca pre nego što urade neko krivično delo. Onaj apokaliptički scenario koji je viđen u poznatom filmu „Suvišni izveštaj” („Minority Report”) sa Tomom Kruzom u glavnoj ulozi.
Dr Rul kaže i da se ne treba mnogo uzdati u obećanja vlasti da će se samoobuzdavati i podseća na izjavu legendarnog direktora Ef-Bi-Aja Edgara Huvera pred Kongresom 1931. da će „biti otpušten svaki agent koji prisluškuje”. Nekoliko decenija kasnije svi agenti su međutim bili u „lovu na veštice”, osumnjičene simpatizere komunista, koristeći upravo prisluškivanje, pretrese stanove i druga uglavnom legalno nedozvoljena sredstva.
Uostalom, država, odnosno Obamina vlada, uhvaćena je u laži upravo povodom „Prizme”. U medijima je poslednjih dana mnogo puta reprodukovan dijalog u Senatskom komitetu za obaveštajne poslove iz marta ove godine u kome Džejms Klaper, direktor svih obaveštajnih službi, na direktno pitanje jednog senatora „Da li NSA prikuplja bilo koju vrstu podataka o milionima Amerikanaca?”, odgovorio: „Ne gospodine. Ne svesno. Možda ima slučajeva da možda nešto prikupljaju, ali ne svesno”.
Klaper se sada pravda da „možda nije dao direktan odgovor”. „Pošto na ovo pitanje nije moglo da se odgovori samo sa ’da’ ili ’ne’, ja sam dao najistinitiji ili možda najmanje neistinit odgovor”.
-----------------------------------------------------------
Snouden kvari odnose sa Kinom
Vašington – Glavni akter „Prizme” Edvard Snouden, 29-godišnji informatički tehničar, izašao je na momenat iz „ilegale” u Hong Kongu, saopštavajući da će odande voditi pravnu bitku protiv izručenja američkim vlastima. U intervjuu koji je dao lokalnom dnevniku, izneo je podatak da su SAD od 2009. preduzimale velike hakerske operacije na kineske ciljeve, što, iako nije dokazivo, ruši uverljivost optužbi Vašingtona da su kineski državni hakeri ti koji provaljuju američke državne i tehnološke tajne.
Prema medijskim izveštajima, Snouden postaje neka vrsta heroja u Kini, a prognoze su da bi proces njegovog izručenja mogao da se raznim pravnim začkoljicama (i političkim interesima), razvlači od nekoliko meseci do nekoliko godina.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>