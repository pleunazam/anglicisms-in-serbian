<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-1-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/1/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Dilema oko groba despota Stefana Lazarevića
U „Politikinom” „Magazinu” nedavno je objavljen zanimljiv napis u kojem se navodi da se u manastiru Koporin čuvaju mošti našeg srednjovekovnog vladara despota Stefana Lazarevića. To bi se moglo prihvatiti, jer je i taj manastir njegova zadužbina, da u medijima nije pre nekoliko godina objavljeno da je u manastiru Manasija kod Despotovca iskopan grob despota Stefana Lazarevića i da se tamo čuvaju i njegove mošti.
Prema istorijskim izvorima, Konstantin Filozof (o čemu piše dr Željko Fajfrić u knjizi „Loza Brankovića”), despot Stefan je sahranjen u svojoj zadužbini, manastiru tvrđavi Resavi, danas Manasiji. On pominje i narodno predanje o sahrani u Koporinu, za šta nema stvarnog osnova. Moguće je da je u Koporinu sahranjen mlađi brat despota Stefana, Vuk Lazarević, kojeg je ubio Musa, sin sultana Bajazita. Despot Stefan je od Turaka izdejstvovao da se Vukovo telo ekshumira i iz Plovdiva prenese u Srbiju. Prema tadašnjim običajima, članovi vladarskih kuća su sahranjivani u crkvama, pa je moguće da je Vuk sahranjen u Koporinu, ali to nigde nije zabeleženo.
Bilo kako bilo, postoji način da se utvrdi istina. Na istoričarima i Srpskoj pravoslavnoj crkvi je da donesu konačan sud. Tako bi razrešili dilemu koja predugo traje.
Bratislav Valčić,
Beograd

Otišli smo u drugu krajnost
I u 75. godini redovno pratim „Politiku”, od malih nogu, jer mi je otac bio oficir i donosio je „Borbu” i „Politiku”. Pored toga, uz jutarnju kafu u kafiću čitam i „Dnevnik” i „Novosti”. To znači da sam upućen u pisanje naše štampe.
Sa velikom pažnjom pratim članke o herojstvu srpske vojske u Prvom svetskom ratu. Tekstovi iz tog perioda naše istorije su za svaku pohvalu, bilo je krajnje vreme da se sazna istina o velikoj epopeji srpske vojske i srpskim žrtvama. Posebno je zadivljujući patriotizam dobrovoljaca iz drugih država, čak iz SAD. Naravno da srpskom rukovodstvu u Titovo vreme ne služi na čast što se tada o tom ratu skoro ništa nije smelo pisati.
Međutim, imam utisak da se sada ide u drugu krajnost. Evo zašto. Zna se da je partizanski pokret u Drugom svetskom ratu bio spontan, i to skoro isključivo od srpskog stanovništva. Naravno da je tu i četnički kraljevski otpor okupatoru. To tvrdim iz ličnog saznanja od rođenog oca. Davne godine, na moje pitanje zašto je odlučio da krene u rat i ostavi u neizvesnosti svoje starije roditelje i suprugu s troje dece, on je kratko odgovorio: „Moja zemlja je okupirana i moja dužnost je bila da krenem u rat da je oslobodim.” Mi smo poreklom iz Bosanske Krajine, preciznije ispod Grmeča. Ovo navodim da bi se razumelo da on tada nije ništa znao o Titu i o komunistima.
Povod je isključivo, kao i kod drugih, bio jak patriotizam prema domovini. Zato mislim da ne smemo zanemariti ni herojstvo boraca Drugog svetskog rata (Sutjeska, Neretva, oslobađanje Beograda, Sremski front i dr.) i tom delu istorije treba posvetiti dužnu pažnju, nezavisno od toga što je posle rata od nekih komunista bilo doste nepravde prema seljacima kod otkupa i likvidacije nazovikulaka.
Slobodan Radulović,
Novi Sad

Hostel ili stan na dan
Odluka gradske skupštine o obaveznoj saglasnosti skupštine stanara za registrovanje hostela je značajan napredak u uređenju turističke ponude. To je održiv kompromis između interesa grada i interesa stanara, naročito onih u užem gradskom jezgru, i posebno u Starom gradu, gde penzioneri i starije osobe čine znatan deo populacije. Naravno, ako se odluka bude poštovala i dosledno sprovodila. Međutim, iako je ova odluka veoma značajna, ona je ipak nedovoljna.
Naime, mnogo obimnija i mnogo značajnija ponuda turističkih usluga jeste izdavanje stana na dan, za šta nije potrebna saglasnost skupštine stanara. Izdavanje stana na dan, kao i izdavanje stana na duži period, nije značajno uznemiravanje stanara, nije značajna uzurpacija njihovih prava, što ne znači da je ta zakonska regulativa dovoljna i da se može smatrati završenom. Ukratko rečeno, i to je održiv kompromis između interesa grada i interesa građana. Ali, to je tačno samo za male stanove, za garsonjere, jednosobne, pa donekle i za dvosobne stanove, jer njih iznajmljuje jedna ili više osoba koje čine celinu, po pravilu odgovornu i korektnu celinu. Veliki stanovi su pravi problem, jer njih iznajmljuju velike grupe, koje nisu ni homogene, te teško mogu izbeći sindrom gomile, sindrom neodgovornog ponašanja, pogotovo ako su mladi i ako su u prolazu. Gore od toga, takvih grupa nema mnogo i ti stanovi bi bili nerentabilni da se vlasnici, već odavno, nisu dosetili da ih izdaju kao hostele, naravno, ilegalno preko neke agencije, ili neposredno uz  posredno učešće neke agencije koja se bavi tim poslovima. To je tamni vilajet koji izmiče svakoj regulativi, pa samim tim i svakoj kontroli i ostaje i dalje Damoklov mač nad bespomoćnim stanarima, suočenim sa agresivnim agencijama i stanodavcima.
Izmena/dopuna odluke Gradske skupštine sve menja i daje mogućnost rešenja ovog – inače nerešivog problema. Dovoljno je dopuniti odluku stavom da se na dan mogu izdavati samo stanovi veličine do 50 (ili 55) metara kvadratnih, a stanovi preko te granice mogu se registrovati samo kao hosteli. Za stanare bi to bilo, uz već donetu odluku, od izuzetnog značaja, a turistička ponuda ne bi uopšte bila ugrožena, jer je u ponudi veoma mali procenat tih velikih stanova, a oni vlasnici koji žele legalno poslovanje, i koji imaju korektan i odgovoran odnos sa komšijama obezbediće njihovu saglasnost da stan registruju kao hostel.
Dr Vesna V. Janković,
spec. upravnik stambene zajednice
    </div>
    <div id="magazin">
Otišao je deo nas
„Čekamo, osluškujemo, nadamo se. Iz minuta u minut, iz sata u sat očekujemo da nam jave da istraga napreduje, da su ubice otkrivene, privedene i da ćemo moći, makar malo, da odahnemo”, počinje svoju priču Miroslav Ivanović, stariji brat Olivera Ivanovića. Tako je porodici Ivanović prošla cela godina. Žive, kako kaže Miroslav, dramatičan život koji je započet onog dana kada je Oliver pritvoren. Njihova tragedija je, kaže, krvavo krunisana 16. januara 2018. Tog jutra kolega ga je obavestio da je pucano na Olivera. Odjurio je do sedišta stranke, video žute trake, otišao u bolnicu, čekao ispred šok-sobe gde ih je lekar obavestio da su povrede bile kobne. I danas mu se mešaju svi događaji i ljudi koje je sretao.
„Suvišno je reći da je sa Oliverom otišao deo nas. Iz života smo izbacili osmeh, radost i gotovo sve srećne trenutke. Naš svakodnevni život se sastoji od iščekivanja, osluškivanja, čitanja raznoraznih komentara i slušanja izjava zvaničnika. Sve to je vrlo potresno, a ne možemo da zaključimo ništa”, dodaje naš sagovornik, koji je sudija Apelacionog suda Kosova. Ne očekuje, kako kaže, da mu budu saopšteni detalje istrage, niti bi to komentarisao. Ipak, voleo bi da mu neko, makar u načelu, potvrdi da istraga napreduje i da će uskoro uroditi plodom. Jedine informacije koje porodica ima jesu informacije iz medija, najčešće one koje izgovore politički zvaničnici.
„Moje mišljenje je da istraga predugo traje. Podrazumeva se da je porodica zainteresovana, ali veliko je i interesovanje javnosti tako da bi istražni organi to trebalo da imaju u vidu. Očekivali smo kvalitetniji postupak iako smo, znajući za političku pozadinu ubistva, bili svesni da to neće tako brzo ići. Plašim se da će se pojaviti smetnje da imena izvršilaca i nalogodavaca budu javno izrečena”, reči su Miroslava Ivanovića.
Cela porodica bi se osećala daleko sigurnije ukoliko bi ovaj slučaj bio rešen. Ovako, kako kaže naš sagovornik, osećaju strah i neizvesnost. „Meni je, kao najstarijem bratu, pripala najveća briga, što je i normalno”, sa uzdahom dodaje.
Miroslav Ivanović živi podeljen život. Radi u Kosovskoj Mitrovici, ali njegova porodica živi u Beogradu. Najveći deo vremena provodi u Mitrovici, a tamo, navodi, vlada ista atmosfera kao i kada je Ivanović ubijen.
„Njegovo ime pominje se u diskretnim prilikama, a ljudi to rade osvrćući se. U Mitrovici vlada strah, što je i razumljivo jer je narod zaplašen. To se oseća na svakom koraku. Zbog određenih interesnih grupa koje su nametnule svoj stil života, obični ljudi žive u strahu. Plaše se za sebe, za svoje porodice. Danas je strah možda i veći jer su reči postale sve teže. Samo pojedinci su spremni da kuražno govore o životu i radu Olivera Ivanovića”, kaže naš sagovornik.
Dodaje da mora da se uzme u obzir sve što je Oliveru rađeno neposredno pred ubistvo, sve klevete koje su izgovorene na njegov račun, nazivanje izdajicom, nepoštenim čovekom, snimanje spota uoči izbora.
„Još tada je stvorena određena atmosfera tako da se svi ti događaji ne mogu razdvojiti od današnjih dešavanja, straha porodice i istraživanja njegove smrti”, navodi Miroslav. Na naše pitanje da li je Oliver osećao strah neposredno pred smrt, dodaje da je sasvim siguran da se on plašio, ali, pre svega, za porodicu.
„Ne mogu da tvrdim da se nije plašio, ali bio je izuzetno hrabar čovek i nije to pokazivao. Plašio se najviše za Milenu Popović i za malog Bogdana, ali sigurno i za sebe. Bio je sklon tome da brani i štiti druge, a sebe je uvek podređivao idejama i interesima koje je zastupao”, reči su starijeg brata Oliver Ivanovića.
Miroslav neće ići na proteste koji su zakazani za 16. januar u Beogradu jer bi tog dana voleo da bude na mestu na kojem je ubijen njegov brat, u Kosovskoj Mitrovici. Ipak, dodaje da nema ništa protiv protesta.
„Zainteresovan sam da se pronađu ubice mog brata, a ovi protesti pokazuju da to želi i šira javnost, tako da ih podržavam u tom pogledu. S druge strane, ne zanima me politički kontekst tog događaja jer se ne bavim politikom ”, zaključuje naš sagovornik.

Dve istrage, različiti rezultati
Četvorica Srba su u Prištini osumnjičena za učešće u ubistvu Olivera Ivanovića, dok iz Beograda dolaze glasovi da je, uprkos opstrukcijama, skoro zaokružena istraga koja bi potpuno rasvetlila likvidaciju jednog od lidera kosovskih Srba. Nalazi Prištine i Beograda potpuno se razlikuju, može se zaključiti iz izjava istražnih organa u Prištini i zvaničnika u Beogradu. Rezultati istrage koja se vodi iz Beograda još nisu poznati javnosti.
Priština je 23. novembra rano ujutru u Kosovsku Mitrovicu poslala specijalnu jedinicu Rosu, koja je uhapsila četvoricu Srba, dok je jedan izbegao hapšenje. Uhapšeni su pripadnici Kosovske policijske službe Dragiša Marković i Nedeljko Spasojević, kao i Aleksandar Ćurčić i Marko Rošić. Hapšenje je izbegao Milan Radoičić, potpredsednik Srpske liste. Svi uhapšeni su sprovedeni u Prištinu, a zatim su, nakon određivanja pritvora, odvedeni u zatvor visokog rizika u Podujevu.
Kao glavni osumnjičeni vodi se Spasojević, pripadnik kosovske policije u severnoj Mitrovici od 2013. godine.
Prištinski list „Koha ditore” objavio je da je Spasojević, navodno, omogućio ubicama da pobegnu sa mesta zločina u policijskom automobilu. U verziji teksta objavljenoj na sajtu prištinskog lista ne navode se dokazi ili svedoci za te optužbe.
Drugi osumnjičeni, Dragiša Marković, pripadnik kosovske policijske službe, tereti se da je sa mesta istrage ubistva telefonirao nekom i odavao službene tajne. Njegov advokat Dejan Vasić izjavio je da se nigde ne navodi ko je video Markovića da telefonira, da li imaju dokaz za to, kao i sa kim je razgovarao i odavao službene tajne. Inače, on je februara ove godine bio osumnjičen da je sa još jednim policajcem srpske nacionalnosti uzeo jednu čauru sa mesta ubistva Olivera Ivanovića. Zbog toga su bili privedeni, ali ubrzo i pušteni na slobodu jer nije bilo dokaza. Takođe, bili su suspendovani sa posla, pa vraćeni u službu.
O njegovom hapšenju je pričao jednom prilikom i predsednik Aleksandar Vučić, koji je rekao:
– Marković je kao zvao nekoga za koga oni ne znaju koga, a mi imamo sve brojeve koje je pozvao. Oliver je ubijen u 8.14 časova, od 8.16 do 8.23 sve su pozivi ka Hitnoj pomoći i vatrogascima, nema poziva tom čoveku, slagali su.
Treći uhapšeni je Marko Rošić. „Koha” za njega tvrdi da je doveden u vezu sa ubistvom na osnovu pisma koje je navodno nađeno u džepu Ivanovića, a u kom je bio napisan broj registarske tablice automobila u vlasništvu Rošićeve porodice. Tužilaštvo u Prištini tvrdi da je taj automobil korišćen za praćenje brata Olivera Ivanovića i pre i posle ubistva.
Među uhapšenima je tada bio i Aleksandar Ćurčić, koji je osumnjičen za ometanje policije u vršenju službene dužnosti. Njegov advokat Srđan Mitrović je rekao da njegov klijent ima vidljive povrede koje su mu naneli prilikom hapšenja zbog čega je zahtevao i da mu se pruži lekarska pomoć. Takođe, advokat je tražio i da Aleksandra pregleda psihijatar, s obzirom na to da ima mentalne probleme.
Radoičić, koji je izbegao hapšenje Rosu tog dana, dao je iskaz beogradskoj policiji i poligrafski je testiran. On je u izjavi za javnost naveo i da se kosovskoj policiji neće predati.
– Neću im se predati jer ne želim da budem iskorišćen kao preparirana lutka za pokazivanje onima koji vode specijalni rat protiv Srbije i srpskog naroda ili instrument u zataškavanju nečijeg gnusnog i zločinačkog napada na jednog od srpskih političkih lidera Olivera Ivanovića, posebno zato što oni nisu došli da me odvedu živog. Nisam bio najbliži prijatelj sa Oliverom Ivanovićem, ali nisam ubica i nikakve veze sa ubistvom nemam – naveo je Radoičić.
Vučić je, saopštivši rezultate poligrafskog testiranja za Radoičića, rekao da je plan kosovske policije bio da ubiju potpredsednika Srpske liste.
– Da su ubili Radoičića ko bi rekao da on nije ubio Ivanovića? On je hteo da pristane na poligrafsko ispitivanje, prošao je na poligrafu za ubistvo Ivanovića i ne samo da ga nije ubio nego nije ni učestvovao u organizaciji, logistici, pomaganju, podstrekavanju. I šta ćemo sad? Nema Radoičića – rekao je Vučić.
Osim ovih hapšenja, nedavno su se u prištinskoj javnosti pojavila informacija da je proširena istraga za ubistvo Ivanovića na osnovu izveštaja za koji se tvrdi da ih je sačinila „strana obaveštajna služba”. U navodnom dokumentu se srpska tajna služba dovodi u vezi sa navodnim atentatorom koji se zove „Peđa”, a tužilac Sile Hodža je kasnije demantovao u izjavi za beogradski „Insajder” da je istraga proširena. On je, međutim, potvrdio da je tužilaštvo dobilo određene informacije, ali ne od neke službe već od portala „Arbresh info”, koji je i objavio prvobitnu informaciju.
    </div>
    <div id="kolumna">
Sa Andrićem na mostu
„Mostovi su zaneli moj duh”, napisao je Ivo Andrić u eseju „Mostovi”, objavljenom u božićnom izdanju „Politike” 1933. godine. Ovim tekstom Andrić je nagovestio svoju dominantnu stvaralačku preokupaciju. On je označio obrise budućeg dela i ta činjenica pridaje ovom izuzetnom prilogu posebnu književnoistorijsku relevantnost.
Druženja s Ivom Andrićem tokom njegovih boravaka u Herceg Novom ulaze u prostor dragocenih sećanja zaštićenih od zaborava. Ponekad se čini da su sećanja na te susrete izvan konkretnog vremenskog okvira, da se ne gube i ne blede. Samo im vreme pridodaje neki novi smisao i neko novo značenje.
Bio je obeležen slavom Nobelove nagrade. Njegova dela prevode se širom sveta. Atinska Akademija nauka slavi prvog nobelovca na Balkanu. Ali kao da ga ta svetska slava uopšte nije dotakla. Kao da se trudio da tu slavu nosi na sasvim neprimetan način.
Ponekad je izgledalo da se Andrić vraća sa dalekih putovanja kroz vekove koje osvetljava, razotkriva, oživljava. Ličnost velikog pisca izgledala mi je nekada daleka i nedostižna, dok sam kao student radio svoj diplomski rad o njegovoj pripovedačkoj prozi pod mentorstvom akademika Velibora Gligorića. A sada, pored mene je autor, odmeren u gestu i govoru, veoma prisan, urođenih gospodstvenih manira. Andrić govori tihim glasom, ali je bilo uočljivo da je svaka njegova rečenica obeležena literarnim predznakom. Gubile su se granice između živog govora i njegove pisane reči. Njegove dragocene literarne opservacije, iznete u razgovoru, ostajale su, nažalost, neretko, nepovratno rasute i izgubljene.
On na čudesan način otkriva, prepoznaje moć reči. On rečima gradi nove svetove. Kao da postoje reči koje su samo njemu dostupne. Svaka je nepogrešivo odabrana, lišena nejasnoća i dvosmislenosti. Te reči nisu iskrzane od upotrebe. I svaka od tih reči kao da ima svoju cenu: on ih veoma štedljivo koristi. Primetna je i lakoća s kojom bira reči: one same kao da mu idu u susret. Sticao se utisak da je celo njegovo ljudsko biće bilo posvećeno jedinstvenoj literarnoj misiji.
I sada se sećam: zastali smo jednog dana, za vreme šetnje, na mostu u Toploj, kod Herceg Novog, sasvim spontano, kao na kraju jednoga puta. Bio je sunčan i topao oktobarski dan, svuda unaokolo bili su razbacani ostaci leta. Most nismo mogli preći a da ne zastanemo. Kao da smo i nehotice, u mislima, dotakli temu njegovog dela. U Andrićevom delu ideja mosta rađa se u bespuću, u surovim istorijskim okolnostima, na prostoru viševekovnog sudara religija i civilizacija.
Andrićevo delo ne zalazi u prostor dnevne politike. Ono je autonomno i koherentno. Ali su saznanja o proteklim vekovima i civilizacijskim sukobima, kao i poruke sadržane u njegovim delima, relevantne i za političku teoriju i za političku praksu. On hoće da otkrije smisao istorijskog razvoja, da ukaže na neizvesnost istorijskih tokova, na sudbinu ljudi i naroda u okolnostima viševekovnog ropstva i verskih, civilizacijskih sukoba. On otkriva one dublje slojeve stvarnosti, one ljudske i društvene drame koje, neretko, ostaju izvan vidnog polja dnevne politike ali i izvan odgovarajućih teorijskih opservacija.
Istorijska nauka će ponuditi piscu samo bledu i hladnu sliku prošlosti. Na toj slici mnogi događaji nedostaju, a mnogim ličnostima gubi se svaki trag. Pisac zalazi i u one najskrivenije delove duše porobljenog naroda do kojih politika ne dospeva. Andrić pruža sliku otuđene i tuđinske političke moći. Ta moć određuje sudbinu ljudi i naroda, ona proizvodi osećanje straha i beznađa. Poruke njegovog dela permanentno su aktuelne, jer su i permanentno aktivni izvori nacionalističkih, verskih i civilizacijskih sučeljavanja i sukoba, jer se i danas na političkoj sceni, na raznim stranama i u raznim vidovima, javljaju aveti prošlosti. To što savremene politike ne komuniciraju sa porukama velikog pisca i što ih na nekim stranama čak krivotvore, predstavlja svedočenje o stanju u kojem se te politike nalaze. Tako još uvek Andrićeva humanistička vizija mosta podseća na „misao zalutalu u kršu i divljini”. A mostovi se grade da bi olakšali ljudsku komunikaciju u istorijskim bespućima, ali i da bi ostavili trag lepote i stvaralačkog duha među dalekim zagubljenim brdima.
*Profesor Fakulteta političkih nauka i Fakulteta dramskih umetnosti u penzij
    </div>
    <div id="ekonomija">

Na „Ikeinim” računima ni slova na srpskom
Kompanija „Ikea” u Srbiji izdaje fiskalne račune na kojima su proizvodi navedeni samo na švedskom jeziku, što potrošačima otežava da provere šta su kupili. Kupcima ne bi pomogao ni „gugl translejt” jer navedeni termini na švedskom jeziku u prevodu ne znače naziv proizvoda (šerpa, jastuk, posuđe...) već liniju pod kojom se ovaj artikal proizvodi i prodaje širom sveta. Zašto robna kuća „Ikea” na ovaj način izdaje fiskalne račune i da li je to protivno propisima u Srbiji, koji kažu da račun mora biti jasan i nedvosmislen? Prema Zakonu o fiskalnim kasama između ostalog je navedeno da „fiskalna kasa mora da obezbedi istovremeno štampanje alfanumeričkih znakova na fiskalnim dokumentima i kontrolnoj traci na srpskom jeziku”. Pod fiskalnim dokumentima se podrazumeva fiskalni isečak i fiskalni račun, a ovaj zakon takođe nameće obavezu štampanja računa u Srbiji na srpskom jeziku. Istina, „Ikein” račun sadrži sve ostale elemente ispravnog računa, ali osim adrese i objašnjenja o iznosu, načina uplate i povraća, nema ni slova na srpskom jeziku.

(Foto J. Antelj)
Na pitanje „Politike” zašto na računima koje izdaju u robnoj kući u Beogradu ne navode artikle na srpskom jeziku, u „Ikei” kažu da i u Srbiji koriste svoj globalni šablon za prikazivanje naziva proizvoda na fiskalnim računima.
– To znači da se nakon šifre artikla ispisuje najpre njegovo švedsko ime, a potom i opis na srpskom. Nažalost, kako je prostor na računu ograničen, često smo prinuđeni da opis skratimo, svesni da to u nekim slučajevima može da utiče na jasnoću – navode iz ove kompanije. Oni objašnjavaju da svi kupci mogu lako da provere svaki artikal tako što uporede njegovu šifru s računa s onom na deklaraciji ili tako što istu unesu u polje za pretragu na njihovom zvaničnom sajtu. Oni tvrde da na deklaracijama proizvoda postoji objašnjenje na srpskom jeziku.

„Ikea”: Prostor na računu je ograničen, često smo prinuđeni da opis skratimo, svesni da to u nekim slučajevima može da utiče na jasnoću

U Nacionalnoj organizaciji potrošača kažu da je očigledno da „Ikea” na ovaj način krši domaće propise, ali da najveće posledice ovakvog ponašanja trpe kupci.
– Kako da proverite da li ste kupili ono što ste platili ili da rešite bilo koju nedoumicu vezanu za račun. Prema onome što je napisano na računu, potrošači nemaju izbor osim da se vrate u radnju i da na kasi traže objašnjenje. Možda neko nema pristup internetu i nije u mogućnosti da uporedi šifre – kaže za naš list Goran Papović, predsednik Nacionalne organizacije potrošača NOPS. On objašnjava da nijedna strana kompanija koja posluje u Srbiji ne štampa fiskalne račune na maternjem, nego na jeziku zemlje u kojoj posluje, što je u skladu i sa našim propisima.
    </div>
    <div id="kolumna">
Nežno protiv drskosti
Prema izjavi ministra trgovine, turizma i telekomunikacija Rasima Ljajića, od uvođenja protivpravnih taksa od strane Prištine, na izvoz naše robe na KiM, od 21. novembra do 30. decembra 2018, Republika Srbija je izgubila 46,1 milion evra. To je nenadoknadiva šteta, protivno propisima CEFTA sporazuma, Sporazuma o stabilizaciji i pridruživanju KiM sa EU i međunarodnom pravu. O šteti i patnjama srpskog stanovništva na KiM, nedostatku lekova i medicinskih sredstava, toplih obroka u školama i dr., da i ne govorimo. Takse od 100 odsto su proširene i na strane brendove i kompanije koje proizvode u Srbiji. Ohrabreni bezuslovnom podrškom SAD, samozvani vlastodršci iz Prištine, pre svega ratoborni nazovipremijer sa poternice Interpola – Haradinaj, likuje i preti daljim restrikcijama sve „dok Srbija ne prizna Kosovo”. A šta na to kaže i šta preduzima tzv. međunarodna zajednica? Šta preduzima Evropska unija kao glavni posrednik u pregovorima Beograda i Prištine za uspostavljanje pravnoobavezujućeg sporazuma, kao uslova za dalje napredovanje Srbije ka EU. Na mlitave izjave Mogerinijeve i portparolke EU da bi Priština trebalo da povuče te mere, kao i na „savet” generalnog sekretara NATO Stoltenberga, da nije trenutak za formiranje tzv. vojske Kosova, Haradinaj i ekipa drsko odgovaraju da ne dolaze u obzir odustajanja, jer Priština želi da na silu dođe do zamišljenog rezultata. Šta na to kažu?
Naravno ništa, sem ofucanih formulacija da se „obe strane uzdrže od provokacija i jednostranih mera”, kako bi se pregovori, iz kojih ni posle pet godina Priština nije sprovela jedinu obavezu – formiranje Zajednice srpskih opština, mogli da se nastave.
Kako onda dalje postupati? Da li biti mazohista, ne osvrtati se na ove jednostrane mere i štetu od razbojničkih stoprocentnih taksa, koja će svakim danom biti sve veća? Da li ima smisla i čemu takva strategija Srbije vodi? Hoćemo li dobiti dobru ocenu iz vladanja i u kom pregovaračkom poglavlju iz agende EU?
Svaka zemlja koja drži do sebe morala bi da odgovori na ovakve provokativne mere samoproglašene „vlasti” ili makar ozbiljno zapreti, kontramerama koje bi ove ratoborne siledžije zabolele. Hajde da ih makar pomenemo, kao predloge za razmišljanje.
Na prvom susretu u Briselu sa delegacijom Prištine (u kojoj je nekoliko bivših boraca UČK, što je, takođe, provokacija) i odlazećom Federikom Mogerini, trebalo bi jasno zapretiti da nema nastavka susreta, a kamoli pregovora, i da će ukoliko se do tog i tog datuma ne ukinu ove takse, Republika Srbija preduzeti kontramere.
 Mere kojim Srbija zaprećuje Prištini, između ostalih, bile bi: oštra restrikcija putovanja Kosovara preko srpske administrativne granice, zatim zabrana svakog teretnog saobraćaja za kamione s registarskim tablicama nepostojeće „države” Kosova, blokiranje imovine svih funkcionera „vlasti” u Prištini na teritoriji Srbije ili u srpskim bankama, proglašavanje personama non grata u Srbiji svih kosovskih funkcionera i niz daljih mera, koje u ovom trenutku Republika Srbija ne želi da objavljuje.
Na EU i SAD je da Prištinu urazume, da se ovo upozorenje uvaži i kontramere izbegnu, kako bi uopšte došlo do nastavka pregovora. Srbija ne može više da toleriše razbojnički princip ponašanja Prištine, uz istovremeno insistiranje na pregovorima koji bi, po njima, trebalo da se završe u prvoj polovini 2019. godine!? Njima se žuri, ali na pruženu ruku odgovaraju ucenama i ponašanjem nesvojstvenim za današnji svet i međunarodne odnose. Republika Srbija se, do sada, strpljivo i na svoju štetu, uzdržavala od kontramera i za to dobijala pohvale iz EU i međunarodne zajednice, ali svako strpljenje ima kraj. Srbija će se uzdržati tih kontramera samo ako joj EU i SAD garantuju da će takse koje je Priština jednostrano uvela biti ukinute.
Kakve bi štete od takvih mera Srbija mogla da ima? Da li će to usporiti, već ionako usporen i potpuno neizvesan ulazak u EU? Da li će to pogoršati odnos stanovnika Srbije prema pokazanoj neefikasnosti EU u procesu koordinacije pregovora sa Prištinom? Na poslednjem anketiranju građana koje je izvršila „Politika” i agencija „Faktor plus”, podrška građana Srbije ulasku u EU je pala na 34 odsto. Čak 38 procenata anketiranih je smatralo da Srbija ne treba da bude član EU. Evropska unija treba da se zapita čemu vodi njena nekonzistentna i neefikasna politika prema osionom i drskom ponašanju Prištine.
Redovni profesor univerziteta
    </div>
<div id="magazin">
Zašto ljubav nije dovoljna
Ljudi nekada veruju da je ljubav moćna sila koja može da ljude promeni, izleči, da ubrza njihov emotivni razvoj, da ih motiviše da urade nešto što inače ne bi uradili. Iz tog uverenja sledi drugo, a to je da ako neko nekoga zaista snažno voli da će učiniti sve da mu se prilagodi kako bi sa njim ostao u odnosu ljubavi. Drugim rečima, razlike nisu važne, važno je da se snažno voli i sve će biti u redu. U stvarnosti, to nije tako: razlike jesu važne, a ljubav nije dovoljna.
Najvažnije su one razlike između ljudi koji se vole koje se odnose na to kako oni zamišljaju zajedničko funkcionisanje, vezu ili brak. To jednostavno znači da svaki čovek ima neku svoju predstavu o tome kako treba da se ponaša on, a kako njegov partner sa kojim je u ljubavnoj vezi ili braku. Tu predstavu zovemo „koncept veze”.
Očekivanja i popuštanja
Kada se partnerovo ponašanje ne uklapa u osobin koncept ljubavne veze, kada nije u skladu sa njenim očekivanjima, ona počinje da se oseća neprijatno i počinje da misli da nešto nije u redu u vezi, da je partner ne voli dovoljno. Zbunjuje je što partner tvrdi da je voli, a ponaša suprotno od načina na koji bi trebalo da se ponaša osoba koja voli. Zato protestuje i ljuti se na partera zahtevajući da on promeni svoje ponašanje i da počne da se „ispravno” ponaša. Ako partner popusti i uklopi se u osobinu predstavu o tome kako ljubavna veza treba da izgleda, osoba ponovo počinje da se oseća voljenom i da vezu doživljava udobnom.
Problem je u tome što i partner ima svoj koncept ljubavne veze koji se u datom aspektu razlikuje od osobinog. Sa istim pravom sa kojim osoba traži od njega da promeni ponašanje da bi se osetila voljenom, on traži od osobe da ona promeni ponašanje da bi se on osetio voljenim. Tako nastaje situacija u kojoj su i jedno i drugo „opravdano” ljuti, pokušavajući na razne načine da „uteraju” ono drugo u svoj koncept ljubavne veze. Kako se ovi konflikti hronično ponavljaju, veza ulazi u krizu i postaje nestabilna.
Što se ljudi više vole, to im više smetaju međusobne razlike u predstavama o ljubavnoj vezi. Tako ljubav, umesto da pomogne da se stvari smire, dodatno pojačava važnost neslaganja u vezi. Nestabilne veze su veoma naporne jer u njima partneri ponavljaju cikluse u kojima se smenjuju periodi stabilnosti i nestabilnosti. A kada raskinu ili se razvedu, ljudi to čine ne zato što im nije stalo, nego zato što im jeste stalo, ali ne mogu da naprave zadovoljavajuću vezu.
Kada se odluče na terapiju para ili partnersku terapiju, tada jasno vidimo da ljudi mogu da se snažno vole, ali da zbog razlika u konceptu veze ne mogu da naprave kvalitetnu, stabilnu i trajnu vezu. Ono što radi partnerski terapeut jeste da im pomogne da shvate razlike u njihovim očekivanjima od veze i partnera i da im pomogne da prevaziđu ove razlike.
Ovih problema u vezama bi bilo daleko manje kada bi ljudi kada biraju svog partnera razmišljali o svom i partnerovom konceptu veze. Kada neko zna kakvu vezu želi da ima, tada treba da sazna da li i osoba koja mu se sviđa želi dovoljno sličan tip veze. Ako su njihovi koncepti veze nespojivi, tada je jasno da bez obzira na to kolika je privlačnost, strast i ljubav, da to dvoje ljudi neće moći da uspostavi dugoročniju stabilnu vezu.
Srećni do kraja života
Tipično je da većina nas ne razlikuje ljubav od ljubavne veze jer smo zahvaljujući decenijskom uticaju različitih medija postali kolektivno isprogramirani da verujemo u mit o tome kako je velika ljubav dovoljna da naše živote učini srećnima. Verujemo da je dovoljno pronaći pravu osobu koju ćemo isto tako snažno voleti kao i ona nas kako bismo trajno bili srećni. Kao u bajkama: „srećno su živeli do kraja života” bez objašnjenja kako i zašto im je to uspelo.
Ako razlikujemo ljubav od ljubavne veze, ako razlikujemo osobu od njenog koncepta ljubavne veze, tada ćemo lakše ostvariti kvalitetnu, stabilnu i trajnu ljubavnu vezu ili brak. Nije dovoljno da nam je drugi veoma privlačan, nije dovoljno ni to da zaista želi ozbiljnu vezu, već da želi takvu ljubavnu vezu kakvu želimo i mi.
</div>
<div id="sport">
Milosavljev menja Cuparu protiv Brazila
Selektor rukometne reprezentacije Srbije Nenad Peruničić odlučio je da načini još jednu izmenu u sastavu, pa će tako na današnjem meču protiv Brazila na Svetskom prvenstvu debitovati golman Dejan Milosavljev.
Milosavljev će u utakmici trećeg kola Grupe A Svetskog prvenstva na golu zameniti Vladimira Cuparu, prenosi Beta.
Golman skopskog Vardara je i prošle godine bio deo tima koji je učestvovao na Evropskom prvenstvu u Hrvatskoj, ali nije imao priliku da brani, odnosno, da se nađe u sastavu od 16 igrača.
Za nacionalni tim na velikim takmičenjima debitovaće i desni bek šabačke Metaloplastike Milan Milić, koji je zamenio povređenog Nemanju Zelenovića.
Prethodni meč sa Francuskom, Srbija je odigrala sa 15 igrača.
Utakmica Srbija – Brazil igra se danas u 15.30.

Troicki u drugom kolu Australijan opena
MELBURN – Srpski teniser Viktor Troicki plasirao se u drugo kolo Otvorenog prvenstva Australije, pošto je danas pobedio Španca Roberta Karbaljesa Baenu sa 6:1, 1:6, 2:6, 6:1, 6:4.
Meč Troickog i Baene, 200. i 75. tenisera sveta, trajao je dva sata i 36 minuta.
Naredni protivnik Troickog biće Grk Stefanos Cicipas. Srpski i grčki teniser se do sada nisu sastajali, javlja Beta.
Porazi Kecmanovića, Tipsarevića i Lajovića
MELBURN – Srpski teniseri loše su počeli nastup na prvom grend slem turniru u sezoni, Otvorenom prvenstvu Australije, pošto su prvog dana takmičenja eliminisani Miomir Kecmanović, Janko Tipsarević i Dušan Lajović.
Miomir Kecmanović je na startu Australijan opena izgubio od Španca Fernanda Verdaska u tri seta – 6:7, 3:6, 3:6 posle dva sata i 14 minuta igre.
Verdasko, trenutno 28. teniser sveta, u narednom kolu će igrati protiv Radua Albota iz Moldavije, javlja Beta.
Janko Tipsarević se vratio na teren posle duge pauze, ali nije uspeo da preskoči prvu prepreku. On njega je bio bolji 20. teniser sveta, Bugarin Grigor Dimitrov u četiri seta – 4:6, 6:3, 6:1, 6:4.
Naredni protivnik Dimitrova biće Urugvajac Pablo Kuevas koji je eliminisao Dušana Lajovića. Kuevas je slavio posle nešto više od dva sata igre sa 6:4, 7:5, 6:1.

Tuča roditelja mladih vaterpolista Partizana i Beograda (VIDEO)
Utakmica 14-godišnjih vaterpolista Partizana i Beograda prekinuta je zbog opšte tuče roditelja na tribinama bazena na Banjici. Na snimku koji kruži internetom vidi se fizički sukob dve strane, zbog čega je morala da interveniše policija, prenosi Tanjug. Meč je prekinut dva i po minuta pre kraja pri rezultatu 5:5 i prema pisanju Sportskog žurnala biće nastavljen večeras.

Your browser doesn’t support video.
Please download the file: video/youtube

Jokićevih 40 poena za pobedu Denvera protiv Portlanda
DENVER – Košarkaši Denvera pobedili su na svom terenu ekipu Portlanda sa 116:113 predvođeni sjajnim Nikolom Jokićem kojem je nedostajao samo poen za rekord karijere u NBA ligi.
Jokić je za 37 minuta na terenu postigao 40 poena, što je njegov rekord sezone i samo poen manje od rekorda karijere. On je još dodao deset skokova i osam asistencija.
Njega je najbolje pratio Džamal Marej sa 24 poena, Malik Bizli je dodao 13, a Pol Milsap 11 poena.
U redovima Portlanda najefikasniji je bio Demijan Lilard sa 26 poena, dok je Si Džej Mekolum postigao 18, javlja Beta.
Denver je upisao 29. pobedu od početka sezone i prvi je na Zapadnoj konferenciji, dok Portland sada ima skor 26/18.
Košarkaši Klivlenda prekinuli su niz od čak 12 uzastopnih poraza, pošto su rano jutros u gostima pobedili Los Anđeles lejkerse sa 101:95.
Najefikasniji u pobedničkom timu bio je Džedi Osman sa 20 poena, Rodni Hud je ubacio 18, dok su po poen manje postigli Alek Burks i Kolin Sekston.
U redovima Lejkersa najbolji je bio Kajl Kuzma sa 29 poena, dok je Brendon Ingram utakmicu završio sa 22 poena.
Košarkaši Golden stejta slavili su protiv Dalasa sa 119:114 predvođeni Stefonom Karijem koji je meč završio sa 48 poena.
Karija su najbolje pratili Kevin Durent sa 28 i Klej Tompson sa 16 poena.
U timu Dalasa najefikasniji je bio Luka Dončić sa 26 poena.
Košarkaši Orlanda su bili bolji od Hjustona sa 116:109.
Nikola Vučević i Aron Gordon su predvodili Orlando do pobede sa po 22 postignuta poena, Evan Furnije je dodao 19, a Terens Ros 17 poena. Na drugoj strani, istakao se Džejms Harden sa 38 poena.
Filadelfila je pobedila Njujork sa 108:105, Milvoki je bio bolji od Atlante sa 133:114, dok je Toronto posle produžetka slavio protiv Vašingtona sa 140:138.

Koliko je jaka Partizanova uprava
Obaveza predsednika kluba je da pre svega obezbedi finansijska sredstva, da treneru i igračima omogući što bolje i kvalitetnije uslove, a ne kao što je to kod nas uglavnom slučaj (čast izuzecima koji su u manjini) da se meša u trenerov posao, da igračima govore kako treba da centriraju loptu, kako da driblaju...
Odmah na početku nove godine potvrdilo se ono što se već odavno znalo a to je da će Partizan imati ogromne probleme u angažovanju novih igrača. Pripreme u Antaliji su odavno ugovorene, ali pre odlaska u Belek, trebalo bi formulisati ekipu. Jer, bez novih kontura tima, bez pojačanja, današnji Partizan  nema dobru perspektivu ni na proleće.
Na jednoj od sednica Upravnog odbora, jedan od članova Partizanove fudbalske vlade zapitao je prisustne zašto na sednici ne prisustvuje Ivan Ćurković (počasni predsednik), čovek sa ogromnim iskustvom i autoritetom. Prisustni su se samo pogledali i slagali ramenima. Kao da u Humskoj vlada strah od ljudi koji više znaju, a nisu deo Upravnog odbora. U prošloj godini održane su dve sednice, jedna u maju i druga sredinom decembra, a kako saznajemo prva sednica Upravnog odbora ,,crno – belih” biće održana u utorak ili sredu iduće nedelje.
Mandatar vlade u Humskoj Milorad Vučelić, pritisnut obavezama druge vrste, pokušava koliko je to u njegovoj moći da izvede klub na pravi put. Za sada, finanijska kriza ozbiljno drma vicešampiona, iako su pripreme za novu sezonu uveliko počele. Do nastavka šampionata, zakazanog za 15. februar, pred fudbalskom vladom je puno obaveza. Trenutno Upravni odbor FK Partizan ima jedanaest članova, izuzev ako neko od njih u međuvremenu nije ponudio ostavku. Jer, na prozivci u Zemunu nije ih bilo toliko. Pored predsednika Milorada Vučelića i potpredsednika Vladimira Vuletića tu su još i članovi, Zoran Rajić, Dragan Trailović, Goran Skorobać, Nebojša Petrović, Dejan Bukvić, Milan Obućina, Duško Jovanović, Milomir Gligorijević i Branko Brnović.
Ko je od ovih ljudi spreman da uloži svoj novac za dobrobit kluba? Uglavnom, članovi vlade pozajmljuju svoje pare, a onda kada dođe vreme dolaze na klupsku kasu po svoj novac. Iskreno, bez pomoći države, koja takođe nesebično pomaže ,,večite” biće izuzetno teško na proleće, ne samo Partizanu...
Dabome, pored tih problema, koji nisu za zanemarivanje, uprava bi trebalo da reši i pitanje sa navijačima. Jer, nije normalno da jedan klub ima tri navijačke opcije, koje se međusobno bore za primat na tribinama. Zato je Humska prošle godine zabeležila pad gledanosti u odnosu na prošlu i pretprošlu godinu. Ako se ovaj gorući problem ne bude uskoro rešio, a za to je potrebna i volja ali i hrabrost koju je nekada imao Žarko Zečević, dugogodišnji generalni sekretar, onda će problemi biti još veći. Zečević tada nije ustuknuo pred mnogobrojnim pretnjama, ucenama. Jer, znao je, ako jednom popusti, više nema povratka. Da li to ova vlada nema „petlju” da reši problem na tribinama?

Blaščikovski besplatno u Visli, spasao klub bankrota
KRAKOV – Poljski fudbaler Jakub Blaščikovski vratiće se u Vislu iz Krakova da igra bez novčane naknade, ali i da finansijski pomogne klubu.
Bivši krilni napadač Borusije iz Dortmunda, Fiorentine i Volfsburga dao je sopstvenih 300.000 evra kako bi, zajedno sa još dva investitora, klub mogao da isplati hitne dugove.
Vislu je prvobitno trebalo da preuzme bogati biznismen iz Kambodže, ali je posao propao pošto nije isplatio dugovanja do 28. decembra i pre poteza Blaščikovskog vladala je neizvesnost za budućnost kluba.
Zato je popularni „Kuba” odlučio da pomogne klubu iz Krakova, čiji je bio član od 2005. do 2007. godine, pre odlaska u Borusiju za tri miliona evra.
Uz to, dogovorio je da besplatno nastupa za trenutno osmoplasirani tim poljske Ekstraklase, javlja Tanjug.
Blaščikovski je za reprezentaciju Poljske odigrao 104 utakmice, po čemu je rekorder, i dao 21 gol.

Zvezda na Kipru bez Sumaile, Ze Markosa i Stojiljkovića
Fudbaleri Crvene zvezde otputovali su na Pafos, gde će boraviti od 14. do 23. januara, na prvi deo zimskih priprema.  Oni će u kiparskom letovalištu, iako je prvobitno planirano da to vreme provedu u Sloveniji, najviše raditi na fizičkoj spremi i pripremati se za odbranu šampionske titule i napad na „duplu krunu”.
– U lepom raspoloženju smo stigli na Kipar posle zasluženog odmora. Sada imamo bazični deo priprema, da „napunimo” noge i pluća. Posle toga nas u Turskoj čekaju rad na taktičkom planu i utakmice. Napravili smo veliku bodovnu prednost u prvenstvu, ali moramo da budemo maksimalno fokusirani do kraja, s obzirom na to i da se dele posle bodovi pred plej-of. Od početka nam je cilj prvo mesto na tabeli i posle opet da igramo u Ligi šampiona kao i ove sezone – rekao je Vujadin Savić.
On je istakao i koliko im je značilo iskustvo stečeno tokom čak 37 utakmica u prvom delu ove sezone.
– Pobede nam dižu samopouzdanje, a prošle godine smo napravili ogroman uspeh, kako u domaćem prvenstvu, tako i u Ligi šampiona samim ulaskom u grupnu fazu. Posle su došli trijumf nad Liverpulom i četiri osvojena boda, i stvarno puni samopouzdanja krećemo opet sa radom 
Trener Vladan Milojević poveo je na pripreme 32 igrača: Milana Borjana, Zorana Popovića, Nemanju Supića, Aleksandra Stankovića, Miloša Gordića, Filipa Stojkovića, Marka Gobeljića, Vujadina Savića, Nemanju Milunovića, Srđana Babića, Milana Rodića, Stefana Hajdina, Aleksu Terzića, Veljka Nikolića, Branka Jovičića, Dušana Jovančića, Nenada Milijaša, Dejana Melega, Lorenca Ebisilija, El Fardu Bena, Marka Marina, Slavoljuba Srnića, Gorana Čaušića, Milana Jevtovića, Veljka Simića, Juga Stanojeva, Dejana Joveljića, Milana Pavkova, Džonatana Kafua, Ričmonda Boaćija, Erika Jirku i Miloša Vulića. Na spisku putnika nema Rašida Sumaile, Ze Markosa i Nikole Stojiljkovića, dok su u međuvremenu klub napustili Nenad Krstičić i Miloš Degenek.
Nakon povratka sa Kipra crveno-beli će tri dana provesti u Beogradu, a zatim sledi odlazak u Antaliju (od 26. januara do 09. februara), na drugi deo priprema, gde će odigrati i pet kontrolnih utakmica.
</div>
<div id="magazin">
Novu godinu „izmislili” Vavilonci
Najluđa noć koja se, doduše u različita vremena, slavi širom naše planete, ujedno je i najstariji praznik u svetu. Prema istorijskim zapisima, Novu godinu su među prvima počeli da slave drevni Vavilonci, a zatim i Egipćani.
Pre oko 4.000 godina u starom Vavilonu, s prvim „mladim Mesecom”, odnosno u prvim prolećnim danima, počeo je simbolično da se obeležava ovaj praznik. Nova godina je oko 2.000 godina pre naše ere obeležavala ponovno rađanje svega u prirodi i bilo je sasvim logično da počinje u proleće kada priroda oživljava.
Vavilonci su Novu godinu slavili 11 dana, a svaki dan bio je posvećen određenoj svečanosti čija se tradicija u nekim zemljama sveta sačuvala i do današnjih dana. U vreme svetkovine ljudi su se veselili i radili gotovo sve što su poželeli.
Stari Egipćani u početku su obeležavali Novu godinu krajem septembra, u vreme kada bi Nil nabujao i plavio obale. To je za Egipćane bio najvažniji događaj u godini jer je značio bujanje biljaka na inače suvom i neplodnom tlu, a samim tim i obezbeđenje hrane.
Novogodišnja svetkovina trajala je u Egiptu nekoliko dana, a vrhunac slavlja predstavljao je trenutak kada su statue boga Amona, njegove žene i sina stavljane u čamac, koji je zatim puštan da ga nosi Nil.
U drevnom Rimu Nova godina vekovima je slavljena početkom proleća. To je bilo vreme velike svetkovine, koja je trajala četiri ili pet dana, uz gozbe i veselje, kada se zaboravljalo na klasne razlike i kada je svako svakome bio prijatelj. To je bilo i vreme darivanja.
Rimski senat je 153. godine pre nove ere proglasio novi datum slavljenja Nove godine – 1. januar, ali je ovaj dan prihvaćen u mnogim zemljama sveta tek odlukom Julija Cezara 46. godine pre nove ere: da se 1. januar utvrdi kao kalendarski početak nove godine. Januar je dobio ime po rimskom bogu Janusu, koji ima dve glave i jednom gleda unazad, u godinu koja je prošla, a drugom unapred, u godinu koja dolazi.
U vekovima koji su sledili, ljudi su nastavili da proslavljaju Novu godinu kao simbol početka novog života. Iako je u Evropi i Americi uglavnom prihvaćen 1. januar kao početak kalendarske godine, mnogi narodi širom sveta zadržali su tradicionalno proslavljanje ovog praznika u različito godišnje doba. Tako, na primer, država sa najvećim brojem stanovnika na svetu, Kina, proslavlja svoju novu godinu, koja nije fiksirana kalendarom i počinje u vreme mladog Meseca, između 21. januara i 20. februara. Ova Nova godina poznata je kao Prolećni festival ili Lunarna nova godina i predstavlja najvažniji i najduži tradicionalni kineski praznik. Slavlje tradicionalno počinje na prvi dan prvog lunarnog Meseca, na početku godine po kineskom kalendaru. Slavlje se završava 15. dan, nakon početka kineske godine, kada je festival svetiljki. Tada se u vazduh puštaju papirne crvene svetiljke i hiljade učesnika osvetljavaju put Novoj godini.
U 2019. godini prvi dan Lunarne nove godine biće u utorak 5. februara kada će početi Godina svinje.
Najluđa noć proslavlja se na svim kontinentima, doduše na različite načine, ali zajednička karakteristika ovih svetkovina su radost, veselje i nada da će nova godina doneti sve najlepše.
R. M.
</div>
<div id="vesti">
Albanski postaje drugi službeni jezik u Makedoniji
Skoplje - Predsednik Parlamenta Makedonije Talat Džaferi u ponedeljak uveče je potpisao Zakon o jezicima kojim albanski postaje službeni jezik pored makedonskog i poslao ga u Službeni vesnik na objavljivanje.
Džaferi je na svom fejsbuk profilu objavio fotografiju kako u svom kabinetu potpisuje taj zakon i ispod napisao na ambanskom i makedonskom: „Zakon o upotrebi jezika i u Službenom vesniku”.
Zakon o jezicima, koji je usvojen pre godinu dana, poslat je u Službeni vesnik bez potpisa predsednika Makedonije Đorđa Ivanova, koji od tada odbija da ga potpiše zato što smatra da je protivustavan.
Vicepremijer Makedonije za evropska pitanja Bujar Osmani rekao je za kablovsku Televiziju 21 da se očekuje da Zakon o jezicima bude objavljen u ponedeljak uveče ili u utorak u Službenom vesniku Makedonije.
„To znači da spiker Talat Džaferi od sutra sednice parlamenta može da vodu na albanskom jeziku”, rekao je Osmani, koji je kao i Džaferi, član DUI, albanskog partnera Socijaldemokratskog saveza Makedonije u makedonskoj vladi.
Predsednik Makedonije Đorđe Ivanov je dva puta odbio da potpiše Zakon o upotrebi jezika koji je parlamentarna većina SDSM i DUI, uz podršku albanske opozicije i bez prisustva poslanika opzicione VMRO DPMNE, prvi put izglasala 11. januara prošle godine, a drugi put 14. marta.
Opoziciona partija VMRO DPMNE je saopštila da je objavljivanje Zakona o Jezicima u Službenom vesniku bez potpsa predsednika države ;"krivično delo koje ne zastareva i za koje sleduje kazna zatvora”.

Biskup pucao u divlju svinju a ranio lovca
Zagreb - Bjelovarsko-križevački biskup Vjekoslav Huzjak (58) teško je u lovu ranio drugog lovca, a policija je protiv njega podnela krivičnu prijavu zbog sumnje da je izvršio krivično delo dovođenja u opasnost života i imovine opšteopasnom radnjom ili sredstvom.
Do nesreće je došlo 11. januara u prepodnevnim satima u lovištu kod mesta Kraljeva Velika, na području Lipovljana, javlja zagrebački „Večernji list”. Kako se navodi, Huzjak je učestvovao u organizovanom i prijavljenom lovu, pa su se on i drugi lovac nalazili na susednim čekama udaljenim oko 90 metara.
U jednom trenutku biskup je iz lovačkog karabina pucao u divlju svinju, ali ju je promašio, a puščano zrno pogodilo je drugog lovca (64) u natkolenicu, prenosi Tanjug.

Sa promena Ustava u „Službenom listu Makedonije” objavljeno i novo ime države
U šestom broju „Službenog lista Makedonije” objavljena je odluka o promeni Ustava sa kojom stupa na snagu primena novog imena države - Republika Severna Makedonija, prenosi Tanjug.

Troje mladih poginulo prošle noći u dve sabraćajne nesreće kod Laktaša
BANjALUKA - Troje mladih poginulo je rano jutros u dve saobraćajne nesreće koje su se desile na području Laktaša, potvrđeno je iz Policijske uprave Banjaluka.
Prva saobraćajna nesreća dogodila se u 2.30 u mestu Mahovljani, kada je „golf pet” sleteo s puta, prenosi Beta.
Poginuli su mladić i maloletna devojka, dok su dve mlade osobe povređene, od kojih jedna teže.
Druga saobraćajna nesreća dogodila se u mjestu Jakupovci u 2.50, kada je automobil „pežo 206” takođe izgubio kontrolu i sleteo s puta.
U toj nesreći poginuo je 23-godišnji suvozač, dok je vozač povređen.
Dežurni tužilac naredio je obdukciju tela stradalih, ali i ostale mere kako bi se utvrdili uzroci nesreće.

Još traje polemika o (ne)ustavnosti Dana Republike Srpske
SARAJEVO – U Sarajevu, odnosno Federaciji Bosne i Hercegovine još traju polemike o tome da li je 9. januar, koji Republika Srpska obeležava kao Dan Republike, ustavan ili neustavan.
Registrar Ustavnog suda BiH Zvonko Mijan u izjavi za sarajevski portal Kliks rekao je da je ovaj sud pojedine odredbe Zakona o praznicima RS ocenio suprotnim Ustavu BiH te da su zbog toga one brisane iz pravnog sistema, ali i da je u međuvremenu Republika Srpska izmenila zakon o praznicima i da odluka po zahtevu za ocenu ustavnosti tog zakona, još nije doneta.
„Ovlašteni podnosilac podneo je zahtev za ocenu ustavnosti novog zakona koji je donesen u Narodnoj skupštini RS-a. Međutim, Ustavni sud još nije doneo odluku o tom zahtevu. To su činjenice”, rekao je Mijan, javlja Tanjug.
Nakon što je NSRS krajem 2016. godine donela izmene i dopune tog zakona, devet delegata u Veću naroda RS iz bošnjačkog i hrvatskog naroda podnelo je Ustavnom sudu Bosne i Hercegovine novi zahtev radi osporavanja Zakona o Danu RS, odnosno 9. januara kao dana entiteta Republika Srpska uz obrazloženje da su vlasti RS nastavile sa obeležavanjem 9. januara.
Inače, tokom proteklog vikenda se oglasio ministar pravde BiH Josip Grubeša, koji je kao član delegacije HDZ BiH ove godine prisustvovao obeležavanju 9. januara, i saopštio da Ustavni sud BiH nije odlučio da je 9. januar neustavan kao takav, nego da su protivustavne neke odredbe iz Zakona o praznicima RS-a, a konkretno se odnosi na deo koji se tiče krsne slave i verskog obeležavanja Dana Republike Srpske.
„Treba istaći činjenicu da su u Republici Srpskoj odmah proveli tu odluku i u parlamentarnoj proceduri je usvojen zakon bez spornih odredbi. Kao dan Republike Srpske utvrđen je isti dan, 9. januar”, naveo je Grubeša.
Međutim, Grubešu je negirao njegov zamenik Nezir Pivić tvrdeći da su ministrove izjave pravno neutemeljene i pogrešno argumentovane.
Pivić, naime, smatra da su sporne odredbe Zakona o praznicima RS i dalje neustavne bez obzira na njihov sekularni karakter, u smislu izostavljanja verske komponente obeležavanja.

Cipras: Idemo do kraja u sprovođenju Prespanskog sporazuma
ATINA – Grčki premijer Aleksis Cipras izrazio je rešenost da ide do kraja u sprovođenju Prespanskog sporazuma sa Skopljem, poručujući da, kao što se severni sused nije povukao, tako se ni Grčka neće povući.
Cipras je, na konferenciji posvećenoj Prespanskom sporazumu, još jednom čestitao svom makedonskom kolegi Zoranu Zaevu i rekao da se ovim sporazumom Grčka oslobodila nacionalizma i kvazipatriotizma, a da je isto bilo učinjeno i sa druge strane granice, prenosi skopska TV Sitel.
„Isto je postigao i Zoran Zaev sa svojom vladom, zaključujući ceo proces ustavnom promenom kojom je obezbeđena dugoročnost ovog sporazuma. Dozvolite mi da čestitam premijeru Severne Makedonije, Zoranu Zaevu, za hrabost koju je pokazao tokom celog ovog procesa”, istakao je Cipras, javlja Tanjug.
On je iskoristio priliku i da uputi poruku Grcima da se neće povući.
„Želim da prenesem jednu poruku grčkim građanima, posebno svakom grčkom građaninu koji slobodno razmišlja, nezavisno od svojih političkih ubeđenje. Kao što oni nisu se povukli, nećemo ni mi”, rekao je Cipras.
Grčki premijer je kazao da je ovaj sporazum istorijski, nacionalno koristan i patriotski.
Na konferenciji posvećenoj Sporazumu iz Prespe, održanoj u koncertnoj sali u Atini, prisutni su bili skoro svi ministri iz redova vladajuće partije SIRIZA, zatim poslanik iz redova Nezavisnih Grka Tanasis Papahrisopulos, a na jednom od panela je govorio i poslanik iz stranke Reka, Spiros Danelis koji otvoreno podržava Prespanski sporazum.
Rasprave u Grčkoj zbog sporazuma sa Skopljem nova prepreka na putu ka EU
LONDON – Premijer Grčke Aleksis Cipras suočava se ove nedelje sa glasanjem o poverenju vladi pošto se koalicioni partner njegove Sirize povukao iz vlade zbog protivljenja sporazumu s Makedonijom o promeni imena, piše danas Fajnenšel tajms (FT) uz ocenu da je ulog visok ne samo za Ciprasa, već i za Skoplje, i za Balkan i za EU.
Bilateralni sporazum Atine i Skoplja usaglašen prošle godine, kojim se predviđa da grčki sused promeni ime u Republika Severna Makedonija, okončao bi gotovo tri decenije star spor koji je izbio nakon raspada bivše Jugoslavije i otvorio put Skoplju da se pridruži NATO i EU što bi predstavljalo podsticaj i za pet zapadnobalkanskih suseda koji takođe žele da se pridruže evropskom bloku, navodi britanski list, a prenosi Beta.
Navodeći da Cipras sada mora da se bori za većinu u parlamentu gde njegova partija ima 146 od 300 mesta, FT dodaje da bi Ciprasov neuspeh doveo u sumnju dogovor o preimenovanju Makedonije, koji je u petak odobrio makedonski parlament ali je potrebno da ga ratifikuje i grčka strana.
List podseća da je postizanje sporazuma o rešavanju spora oko imena, koji su u junu postigli grčki i makedonski premijer, bilo od ključnog značaja i za dogovor o početku pregovora o pristupanju EU sa Skopljem, uprkos zabrinutosti nekih članica zbog vladavine prava i organizovanog kriminala.
Pristalice proširenja EU već vode bitku da ubede skeptične zemlje poput Francuske i Holandije da je Makedonija ostvarila konkretan napredak u reformama koje su potrebne za početak pristuponih pregovora. Rasparava u Atini sada preti kao dodatna neželjena prepreka za one u EU koji žele da prigrle svoje zapadnoblaknaske susede dok Britanci – verovatno – odlaze, piše FT.
</div>
<div id="kultura">
Koncert duhovne i narodne muzike
Saborna crkva priredila je tradicionalni Novogodišnji dobrotvorni koncert duhovne i narodne muzike na Velikoj sceni Narodnog pozorišta. Nastupili su Prvo beogradsko pevačko društvo i njegov Dečji hor sa brojnim gostima izvođačima.
Mnogobrojnu publiku pozdravio je starešina Saborne crkve protojerej – stavrofor Petar Lukić. On je pročitao i novogodišnju poruku patrijarha Irineja. Otac Lukić sa bratstvom Saborne crkve sačinio je program. Reditelj je bio profesor Petar Stanojević, a koordinator Radmila Knežević.
Na raznovrsnom repertoaru su bili „Oče naš” Josifa Marinkovića, „Bože pravde” Davorina Jenka, ruski napev „Bogorodice djevo”, Žitije Svetog Save, Heruvimska pesma, „Vila od Košara”, a pesme o Kosovu pevao je ansambl „Kosovski božuri” sa Ivanom Žigon. Splet igara iz Srbije izveo je Ansambl igara i pesama „Dimitrije Koturović”.
Autorsku numeru „Od greške do greške” izveo je Bora Đorđević, dok je „Pećka kandila” pevala etno-grupa „Vila” iz Nevesinja, kojom rukovodi Jelena Kilibarda. Nastupio je i ansambl „Renesans”, kao i Hor i orkestar učenika Prizrenske bogoslovije „Sveti Ćirilo i Metodije”.
Besede o pravoj veri kazivao je Hadži Petar Božović, dramski umetnik, a besedu „Sveti Sava; Trojeručica” govorio je akademik Matija Bećković. Predstavio se i ansambl „Beli anđeo” kojim je rukovodila Katarina Božić. Dirigovali su Radmila Knežević i Svetlana Vilić.

Slavlje u boemskoj četvrti
Srce boemske četvrti Skadarlija čekala je meraklije na doček Srpske nove godine. Na kaldrmi su lagano svirali trubači. Od prolaznika nisu imali vajde. Gosti su žurili tamo gde su rezervisali mesto za proslavu.
U „Crvenu ružu” ljupka devojka svraćala je putnike namernike, podsećajući da je orkestar već zagrejao atmosferu. Stihovi čuvene „Mito bekrijo” dopirali su do bašte. Strani turisti su prepoznali ovaj skadarlijski kutak kao dobro mesto za provod. Ulazilo se bez rezervacije. Domaćini kažu da mnogi od njih ne znaju da u ponoć stiže Nova godina po julijanskom kalendaru, ali da će sigurno s našim gostima u dobroj atmosferi podići čaše, nazdraviti i razmeniti želje za sreću i dobro zdravlje. Momci i devojke iz Turske hvatali su ritam, jer su im muzičari po svoj prilici pogodili „žicu”.
„Naš repertoar je šarenolik. Umemo mi da, osim izvornih i narodnih srpskih, pevamo ruske, španske, francuske, turske, makedonske... pesme, naravno – starogradske i sevdalinke – sve što nečije srce poželi”, kažu veseli „Maratonci” u kratkom muzičkom predahu.
Konobari su kao čigre obigravali oko stolova. Imali su pune ruke posla. Oni koji uživaju u hrani naručivali su duvan čvarke, uštipke, proju, topovsko đule, dimljeni svinjski vrat, jagnjeće pečenje ispod sača s krompirom...
„Oni koji žele da se osećaju kao kod kuće biraju ovaj ambijent nalik dnevnoj sobi. Stolovi su tik jedan pokraj drugog, izgleda tesno, ali je svima komotno. Tako se u lepoj atmosferi povežu ljudi sa svih strana sveta. Evo večeras su ovde Španci, Francuzi i Turci. Naravno, svrati će nam naši Beograđani kad otkuca ponoć, neki da popiju čašicu ljute, otkriju šta im je na duši i šta priželjkuju u godini koja dolazi”, kaže konobar, nadajući se berićetnom letu.
</div>
<div id="vreme">
Biće snega i u martu
U desetak prvih dana januara u Beogradu je izmereno 20 litara padavina, uglavnom snega, po kvadratnom metru. Prema prognozama o novim padavinama, što kiše, što snega, verovatno je da će prvi mesec u 2019. dostići prosečnu količinu od oko 50 litara po kvadratnom metru.
Beograđani se kako znaju bore s naletima hladnih talasa i trenutno čekaju da se otopi već treći snežni pokrivač. To će se dogoditi do sredine nedelje na tri do šest stepeni iznad nule. Malo snega moglo bi pasti sutra, 15. januara. Posle nekoliko dana zatišja, u periodu od  20. do 25. januara predviđa se opet hladnije vreme, kiša i sneg.
U prva dva dana februara, posle malog zatišja poslednje januarske nedelje, ponovo bi moglo da zahladni, da bude kiše, ali i snega sa novim belim pokrivačem.
Snegu ni tada nije kraj jer dugoročna prognoza meteorologa RHMZS-a Nedeljka Todorovića kaže da bi novi beli pokrivač mogao da stigne krajem februara ili početkom marta. I nije iznenađujuće jer sneg je na ovim prostorima uobičajen ne samo u februaru, već može ozbiljno da napada i u martu.
U stotridesetogodišnjoj istoriji merenja zabeleženo je da u Beogradu u tokom zime bude u proseku 36 dana sa snežnim pokrivačem. Do sada ga je bilo 20 dana, pa sa još jednim ili dva snežna perioda dolazimo do proseka. Ledenih dana, a to su oni s temperaturom ispod nule, glavni grad ima u proseku 20. Sa dosadašnjih sedam, daleko smo još od proseka. U celosti, dosadašnja zime je prosečna po temperaturi i po parametrima kao što su sneg, susnežica, kiša, ledena kiša... Sudeći prema razvoju vremenskih prilika, tako će se i završiti, predviđa Todorović.
</div>
<div id="kultura">
Novogodišnji Gala koncert
Tradicionalni novogodišnji Gala koncert priređen je na Velikoj sceni Narodnog pozorišta, ali ovog puta na iznenađenje publike u drugačijoj i bogatijoj opremi. Prvi put s prvacima, solistima, Horom i Orkestrom nacionalnog teatra nastupio je Balet Narodnog pozorišta. Uvertira iz Štausove opere „Slepi miš” najavila je tročasovnu bajkovitu muzičko-scensku priču, kojoj je posebnu draž svojim šaljivim doskočicama dao narator Milenko Pavlov, koji je s Jasminom Trumbetaš Petrović, direktorkom Opere, mnogobrojnim posetiocima poželeo dobrodošlicu.
Na repertoaru su bile popularne arije, dueti, terceti, horska izvođenja... iz raznovrsnog opusa najvećih svetskih kompozitora, kao što su Verdi, Mocart, Čajkovski, Pučini, Rosini, Bize…Na kraju programa izvedena je kompozicija „Na Drinu” Stanislava Biničkog.
Kao solisti predstavili su se Ljubodrag Begović, Sofija Pužurica, Aleksandra Angelov, Nenad Jakovljević, Aleksandar Stamatović, Vladimir Andrić, Aleksandra Stamenkovića, Jasmina Trumbetaš Petrović, Janko Sinadinović, Aleksandar Dojković, Ivanka Raković Krstonošić, Željka Zdjelar, Miodrag D. Jovanović, Ljubica Vraneš, Dejan Maksimović, Ivana Živadinović, Dragutin Matić i Dragana del Monako. Publika je čula i interesantne događaje iz života muzičkih umetnika.
Kao ekskluzivni gost nastupio je priznati violinista Ilija Marinković.
Za dirigentskim pultom smenjivali su se Ana Zorana Brajović, Zorica Mitev Vojnović, Dejan Savić i Đorđe Stanković.
Idejni tvorac koncepta je Jasmina Trumbetaš Petrović, dramaturgiju potpisuje Molina Udovički Fotez, a reditelj je Ivana Dragutinović Maričić. Koncertmajstor bila je Edit Makedonska. Scenografiju su osmislili Miraš Vuksanović i Jasna Saramandić.
Koncert se održava svakog 13. januara od 1993. godine.
</div>
<div id="vesti">
Tuče za proslavu Nove godine po julijanskom kalendaru
Proslavu Nove godine po julijanskom kalendaru u Beogradu je obeležio i veći broj tuča u kojima su dva mladića teško povređena, rečeno je jutros u gradskom Zavodu za hitnu medicinsku pomoć, prenosi Beta.
Kako su rekli za agenciju Beta, tokom noći se dogodilo 14 tuča u kojima su učestvovale mlade osobe pod dejstvom alkohola.
Oko dva sata posle ponoći, dogodila se tuča kod Skupštine grada Beograda u kojoj su dva sedamnaestogodišnjaka teško povređena.
Prvom mladiću ukazana je pomoć u Pionirskom parku i on je zbog teške traume prevezen na odeljenje reanimacije Urgentnog centra, dok je drugom mladiću pomoć ukazana kod Trga Nikole Pašića, on je zadobio prelom butne kosti i povrede glave.
Lekari su imali ukupno 133 intervnecije, od kojih 26 na javnom mestu.
</div>
<div id="sport">
Đoković je postavio realne ciljeve
Teniski stručnjak Goran Bubanj, nekadašnji selektor naše Dejvis kup reprezentacije, smatra da je Novak Đoković sa svojim stručnim štabom zacrtao realne ciljeve u ovoj godini, iako nijedan igrač u „Open eri” (od 1968) nije uspeo u istoj godini da osvoji sva četiri grendslema. Sa Bubnjem smo razgovarali o tome, ali i o drugim stvarima koje nas očekuju u „burnoj 2019. godini” koja počinje Australijanopenom u Melburnu (14-27. januara).
Šta očekujete od ove godine, kada je reč o vrhunskom tenisu?
Očekujem da bude slično kao do sada. Sa povratkom Novaka stvari su se vratile u rutinu iz poslednjih desetak godina. Novak, Federer, Nadal bi trebalo da vode glavnu reč, s tim da sada nema Marija koji je najavio da se povlači. Del Potro je sklon povredama, Vavrinka s vremena na vreme dobro odigra. Kad je reč o mladima, tu je pre svih Zverev. Austrijanac Tim je u jednom periodu bio dobar. Na Australijan openu neki domaći igrač može da odigra dobro, kao Kirios.
Znači, možemo da očekujemo Novaka u punom sjaju, ukoliko ga zdravlje posluži?
Novak je pokazao da je spreman. Sa trenerom Vajdom je jasno definisao ciljeve, gde su grend slemovi u fokusu. Čak su otišli korak dalje i postavili cilj koji je nedostižan za sve u Open eri – sva četiri grend slema u istoj sezoni. Zaista vidim tu mogućnost.To je težak, ali realan cilj, pod uslovom dabude zdrav cele sezone.

 Goran Bubanj (Foto lična arhiva)
Federer (38 godina puni u 2019) proredio je turnire poslednjih sezona. Kakva tu treba da bude „taktika” Đokovića (32)?
Njih dvojica nisu u istoj ulozi. Federer je prešao tu neku granicu i izbegava sezonu šljake. Treba znati to da igrači imaju ugovore sa ATP-om, po kojima imaju obavezu da odigraju sve masters turnire, zatim jedan ili dva iz serije 500 i barem jedan 250. To može da se izbegne u nekoj varijanti, ali nema potrebe da Novak to redukuje. On bi nekim opuštenijim pristupom na mastersima – jer tu je sve moguće osvojio – mogao da štedi energiju za grend slemove. Neki put poraz, kao ovaj poslednji u Kataru, može da bude pozitivna stvar. Kad dobijate desetine mečeva u seriji, mediji svakog dana broje pobede, stvara se pritisak i onda se fokus sa grend slema prebacuje na pojedinačne mečeve. Novak je stalno u situaciji da ga vuče nešto, da se pred njega postavljaju neverovatni izazovi. Važno je samo to da se ne istroši na manje bitnim ciljevima.
Prošle godine se navršilo pola veka „Open ere”. Šta su bile ključne stvari koje su doprinele da imamo ovako moćnu današnju eru?
„Open era” je bila iznuđena. Poklopilo se nekako da posle pola veka opet imamo zaoštrenu situaciju između profesionalaca (ATP) i Međunarodne teniske federacije (ITF). Tada se teniski svet podelio oko suspenzije Nikole Pilića sa Vimbldona(1973) zbog izostanka u Dejvis kupu. Tada su igrači bojkotovali Vimbldon i osnovali ATP. Došlo je do podele turnira. Tako ITF ima grend slemove i niže turnire, fjučerse i čelendžere, dok ATP drži masters seriju, svoj završni turnir i turnire iz serije 500 i 250. Svi koji se profesionalno bave tenisom, reći će vam da je ATP posvećen igračima i da se jasno vidi da je igrač u prvom planu, a da je na ITF turnirima sve okrenuto organizatoru i da tu neretko postoji bahatost u odnosu prema igračima. Deluje mi da poslednja odluka u vezi sa Dejvis kupom vraća odnose u tenisu u 1973. godinu.
Šta kažete na Dejvis kup (osnovan 1900. godine) u novom formatu, koji je izdejstvovala grupa biznismena na čelu sa fudbalerom Barselone Đerarom Pikeom?
To je još jedna priča o ITF-u koji gleda kako da popravi izvore finansija. Oni su duže od sto godina bili gluvi za promene. Trebao im je vek za prvu izmenu, a to je da može da se prijavi najviše pet umesto četiri igrača. Pogledajte situaciju Amerikanaca dok su imali braću Brajan, najbolje dubl igrače na svetu deset godina. Brajanovi ne igraju singl, a već ste prijavili dvojicu! Pričam iz ugla selektora. Ova nova organizacija, na čelu sa fudbalerom Pikeom, došla je preko noći. Ubijena je jedna tradicija. To više ne zaslužuje da se zove Dejvis kup koji se igrao širom sveta cele godine, jer sad je sve nabijeno u jednom gradu za sedam dana. Problem je to što je igranje za reprezentaciju preduslov za učešće na Olimpijskim igrama, što znači da put do Tokija vodi preko Dejvis kupa.
Đokoviću bi jedan od prioriteta u naredne dve godine trebalo da budu i Tokio 2020?
Novaku je sigurno jedan od preostalih ciljeva olimpijsko zlato. Ali, šta su sada uradili sa promenom Dejvis kupa… Pošto je ovo predolimpijska godina, oni hoće da nateraju sve igrače da se okupe u tih sedam dana i da igraju. Narednih dana u Melburnu igrači će sa svojim menadžmentom imati sastanak i sad je sve u njihovim rukama. Promena Dejvis kupa vezana je i za publiku. Nikad više svojoj zemlji nećete moći da vidite najveće asove tenisa i svoju reprezentaciju. Mi smo, recimo, u Novom Sadu imali Federera i Vavrinku. Godinama su u Pionir i Arenu dolazila vrhunska imena.
Kakva je tu sada uloga Đokovića kao predsednika Saveta igrača ATP-a?
Prethodnih godina bio sam na dva sastanka Saveta igrača, gde su svi igrači obavezni da prisustvuju. Obično je na čelu Saveta neko od vrhunskih igrača jer ima autoritet. Tako da je Novakova uloga tu važna. Problem je to što će mnoge strukture koje se osete ugrožene homogenošću igrača da napadnu Novaka, a on je prečesto bio meta raznih napada, pa i neteniskih. Tu će izložiti sebe dodatnom pritisku što nije dobro, jer mu treba maksimalan fokus na grend slemove.
U poslednje vreme često se govori o dugovečnosti najboljih igrača. Da li će ostali moći da prate Federera koji i u 38. godini igra vrhunski tenis?
Nadal i Novak, koji igraju zahtevniji tenis, dokaz su da posvećenost tenisu i konstantan radgarantuju da će telo duže izdržati napore. Postoji definicija: što bolja tehnika, to manja mogućnost povrede. Recimo, Del Potro ima tehničku grešku kod forhenda, pa se zato često povređuje. Kod mlađih Kirios ima problem kod servisa. Kad servira pet dana uzastopno više od 200 na sat, povredi rame i onda pauzira dve nedelje. Novak, Nadal i Federer su kompletni i stalno usavršavaju sebe. Onog trenutka kad počnete da živite kao normalan svet, narednih nekoliko meseci imate problema.
Da li se slika tenisa u Srbiji poboljšala od pojave Novaka Đokovića?
Na žalost – nije! Često budem grub pa kažem da je tenis poslednjih godina umro u Srbiji. A trebalo je da procveta, imajući u vidu šta su Novak i ostali naši teniseri i teniserke uradili. Tenis je zastupljen u medijima, ali se to ne oseća u teniskom svetu. Razlozi nisu u nekoj materijalnoj situaciji u kojoj smo svi zajedno. Osipa se ne samo broj dece i takmičara već i rekreativaca. S Novakom i svim tim rezultatima došlo je do popularizacije tenisa, ali i vulgarnog shvatanja da je dovoljno samo da počneš da treniraš i da te čekaju milioni. Ta pogrešna ambicija u startu čini da se svi brzo razočaraju. Tenis traži deceniju odricanja da bi se došlo do profesionalnog nivoa. Da smo organizovaniji kao društvo, mogli bismo da stvorimo uslove za one najtalentovanije. Tako da roditelji znaju da će, ako im dete u nekom uzrastu postigne nešto, postojati sistem koji će preuzeti na neki način brigu o njemu finansijski i organizaciono. To imaju svi savezi na svetu. Ovde su svi slobodni strelci i samim tim su jedni protiv drugih.
Kako će izgledati svetski tenis posle ere Đokovića, Federera i Nadala?
Dobar primer je Tim. Strašan radnik. Izgledalo je da je uhvatio priključak, dobijao je Nadala na šljaci, Novaka na betonu. Međutim, već dve godine nije u stanju da dođe do iole ozbiljnije titule. Zato što su tu ova trojica. U takvoj situaciji je, otprilike, bio Novak kad je bio treći na svetu. Normalan mentalitet, ne samo naš srpski, bio bi da se zadovolji time što je u eri takva dva vanzemaljca kao što su Federer i Nadal, odmah iza njih. Ali to Novaka nije zadovoljilo, jer kod njega je od malih nogu taj mentalni sklop, da bude broj 1 i ništa drugo, razvijao njegov otac Srđan. Kod ovih mladih ja ne vidim spremnost na takva odricanja, niti takav mentalni sklop. Da bi bio velik, moraš da slomiš ovu trojicu, a ne da čekaš da oni završe karijere da bi bio prvi. Posle ove trojice vratiće se priča na ono od pre 20 godina kad je svaki grend slem osvajao neko drugi.
</div>
<div id="kultura">
Uspeh je nepostojeća kategorija
Kraj prošle godine obeležio je maestralni koncert muzičara i inovatora drevnih zvučnih tradicija Slobodana Trkulje i „Balkanopolisa” u Sava centru. Na ovaj način, svestrani muzičar ispunio je obećanje, dato 2017. godine, da će ova druženja sa „najzdravijom i najenergičnijom publikom” postati jedna lepa tradicija. Upravo su se na ovom istom mestu prvi put predstavili publici, kada su nastupili sa Beogradskom filharmonijom. Nakon tri godine, 2007, usledio je i spektakularni koncert uz slavni holandski Metropol orkestar. Ovaj nastup je bio prekretnica Trkuljine svetske karijere. Ostao je zapamćen jer su ovim izvođenjem pomerili muzičke granice stvarajući „Modernu tradiciju Balkana”, novi zvuk i žanr po kojem su prepoznatljivi, kako kod nas, tako i širom sveta. Nakon ovog koncerta, nizali su se samo uspesi, od svetskih nagrada i priznanja do saradnji sa poznatim simfonijskim i džez orkestrima, duetima sa Marizom, Dalarasom, Oletom Adams, Josipom Lisac i TV nastupima pred milionskim auditorijem.
Sumirajući godine za sobom, ovog neobičnog muzičara, koji je napravio alhemiju rok i orkestarske muzike sa tradicionalnim zvukom Srbije i Balkana, pitamo kako je jedan dečak koji je prvi put na scenu izašao sa instrumentima od dasaka i gumica i pevao pesme „Poslednje igre leptira” počeo da se interesuje za jedan sasvim drugačiji žanr.
– Kako ste samo to saznali – pita se, uz osmeh i pomalo iznenađen.
– Neša je bio poseban, sećam se da sam još kao dete hteo da budem toliko spontan i slobodan kao on. On je bio vanvremenski čovek. „Balkanopolis” je nastao na istim postulatima slobode, ali je moj izraz ukorenjen u našoj tradiciji, epskoj poeziji, orkestarskom zvuku, dozi bunta i panka, rok muzike, ali i duhovnoj muzici i modernim muzičkim izrazima – objašnjava.
Moderna tradicija Balkana, priča nam dalje, zapravo je bunt protiv globalizacije i novog svetskog poretka koji kao da želi da zbriše sve tradicije i kulture i nametne jedan globalni kulturni kod koji svi treba da konzumiramo.
Za ovog vanvremenskog muzičara „Moderna tradicija Balkana” je način da se sačuva naša, pa i kulture sveta, jer svi narodi imaju isti problem.
– Neki polutalentovani „heroji” sa Jutjuba se nameću kao apostoli novog doba, a muzika koja je živela i rasla vekovima treba da nestane. „Balkanopolis” već 21 godinu stvara sa željom da budemo deo modernog sveta, ne kao konzumenti, već kao nosioci vatre naših predaka i da širimo požar. Pored koncerata koji držimo širom sveta, sve više institucija me zove da držim predavanja na temu „Moderne tradicije” – sa ponosom ističe.
A da li ga neosporni uspeh, pre svega u svetu, motiviše ili uljuljkava?
– Uspeh je nepostojeća kategorija. Čovek treba da radi čitav život i da ne razmišlja o tom pojmu. U mom rečniku uspeh znači stvarati svakodnevno, pomerati granice, istraživati…
Veoma je ponosan i na ovdašnju publiku koja je tokom ovih godina naučila da ga pažljivo sluša i da prepozna lepotu muzike koju stvara.
– Naša publika je savršena. Nikada i nigde ne čujem takvu tišinu kao na koncertima „Balkanopolisa” u Srbiji. Burne reakcije i ovacije doživljavamo širom sveta, i ovde kod nas naravno, ali ta tišina naše publike… Osećam kao da se svaki ton koji odsviram lagano upija i ulazi u njihova srca i duše. Izuzetan osećaj intime – sa puno emocija podvlači.
Trkulja najviše voli kombinaciju simfonijskog i džez orkestra koji daje veliku slobodu. Metropol orkestar iz Holandije je ubedljivo najbolji primer za to. Voli toplotu orkestarskog zvuka jer čini da njegova  muzika poprimi filmični oblik, kaže.
Sa pevačicom Marizom se prepoznao po senzibilitetu, po snazi koja dolazi iz sentimentalnosti. Sa Josipom Lisac, objašnjava, voli da „se grana”, da istražuju i stvaraju novo i nesputano na sceni.
– Scenski nastup je momenat kad vreme i prostor nestaju, kad se otvaraju novi svetovi i postajemo deo nečeg većeg od svih nas, deo božanske kreacije zvane muzika – dodaje.
Privatno, nikako ne prestaje da sluša Džona Mejera. Taj čovek kao da je proživeo tri života i sva tri ispričao kroz gitaru – ovako objašnjava svoju fascinaciju ovim muzičarem.
Slobodan Trkulja voli da putuje jer taj osećaj kada njegova muzika s njim doputuje u neku daleku zemlju je neopisiv. Prema njegovim rečima, postoji nešto čarobno u tome da čitav svoj unutrašnji svet otvara ljudima u potpuno različitim delovima sveta. i onda ih sve ponese sa sobom, svaki osmeh, svaki pogled…
Svaki slobodan trenutak provodi sa porodicom, suprugom i decom koja su mu najveća radost i najveća ljubav.
– Kćerke su moj svet i moj makro i mikrokosmos. Volim da vežbam, da vozim bicikl satima, da pročitam dobru knjigu, duhovne pouke. I dalje tražim znakove pored puta i volim da promišljam o njima satima, da tražim nove puteve kojima se otkrivaju tajne života i umetnosti – kaže za kraj Slobodan Trkulja.

Skrivena kolekcija Teheranskog muzeja savremene umetnosti
Iranski šah Reza Pahlavi i njegova supruga Farah potrošili su pravo bogatstvo stvarajući kolekciju umetničkih dela koje se ne bi postideo nijedan muzej savremene umetnosti u svetu. Njena dodatna privlačnost je u tome što je izuzetno retko izlagana pa su do sada, osim nekadašnjih vlasnika, delove zbirke, procenjene na tri milijarde dolara, mogli da vide samo retki srećnici. Iz depoa Teheranskog muzeja savremene umetnosti, otvorenog 1977, baš na dan rođendana nekadašnje prve dame Irana, artefakti su izašli samo dva puta. Premijerno 2005, kada je samo nekoliko slika javno prikazano, a potom 2017, kada postavka nekih od najvažnijih radova u tom muzeju nije potrajala ni dva sata jer su državni cenzori ubrzo nakon otvaranja sa izložbe uklonili triptih Frensisa Bejkona iz 1968. godine – sliku na kojoj su prikazana dva naga muškarca. Kako je tada zabeležio novinar „Sandej tajmsa”, homoseksualnost je u Iranu, ipak, tabu.
Čitav dosije posvećen ovoj temi objavio je nedavno Bi-Bi-Si na svom sajtu, a iz pera Alistera Souka, poznatog umetničkog kritičara i novinara (britanski „Telegraf”), zaslužnog i za brojne kvalitetne dokumentarce posvećene intrigantnim fenomenima i događajima iz istorije umetnosti. Povod je knjiga pod naslovom „Iran Modern: The Empress of Art” („Savremeni Iran: carica umetnosti”) – njena je potka priča o ženi poznatoj kao „bliskoistočna Džeki Kenedi” i umetničkim predmetima poreklom sa zapada, njih oko 150, koji su njenom zaslugom završili u Iranu, o čemu je Souk u direktnom susretu sa Farah Pahlavi i razgovarao. I to u jednoj od šarmantnih knjižara na londonskom Pikadiliju.

Renoarova „Gabrijela sa otkopčanom bluzom” nije mogla da bude prikazana zbog golotinje  
Frensis Bejkon, Alberto Đakometi, Rene Magrit, Pablo Pikaso, Džekson Polok, Pjer Ogist Renoar, Mark Rotko…. To su samo neki od velikana čija je dela Soukova sagovornica birala i kupovala tokom sedamdesetih godina prošlog veka i za koja kaže „da ih nije ponela sa sobom kada je bila primorana da beži iz Irana u Egipat jer ih nije ni nabavljala za sebe lično, već za svoju zemlju”. Kako je ispričala, jedina uspomena koju ima, a koja je u posrednoj vezi sa kolekcijom, jeste četka za kosu Endija Vorhola, nabavljena na jednoj aukciji nakon 1979, a posle svrgavanja njenog supruga sa vlasti.
– Vorhola sam upoznala u Vašingtonu, 1975, u Beloj kući. Sklanjao se od mene iz jedne sobe u drugu jer se, čini mi se, plašio da ću ga pitati da zaplešemo. Delovao je veoma stidljivo – reči su Farah Pahlavi kojima počinje intervju i čiji je kontekst jasniji ako se pomene da štivo, koje je nedavno izašlo iz štampe i koje je iniciralo interesovanje za deo njenog života usmeren ka umetnosti, na naslovnoj strani ima reprodukciju jednog od njenih portreta čije autorstvo potpisuje upravo Vorhol. Naime, veliki umetnik posetio je Iran 1976, sa svojim menadžerom Fredom Hjuzom boravio je u domu Pahlavijevih – u njihovoj rezidenciji u Teheranu i jednu njenu fotografiju poneo je sa sobom. Ona mu je kasnije poslužila za seriju otisaka sa njenim likom.
 

Delo Marka Rotka „Sijena, narandžasta i crna na tamnoj braon”, bilo je izloženo u ovom muzeju 2015, na postavci posvećenoj savremenoj umetnosti
To je, ujedno, samo jedna od epizoda koja prati strast koju je gospođa Pahlavi, danas u devetoj deceniji života, gajila prema umetnosti, a što je, prema njenim rečima, započelo još u mladalačkom dobu. Njenu potrebu da novac prvo uloži u mlade iranske stvaraoce podržao je i sam šah, iako lično nije bio ljubitelj umetnosti.
– Sećam se kada mi se Iran Darudi (mlada iranska autorka iz šezdesetih godina) na otvaranju jedne postavke požalila i rekla da bi iranski umetnici voleli da imaju mesto gde bi pokazivali svoje radove. Odgovorila sam joj da je to odlična ideja i da bi trebalo da imamo muzej – kaže ova dama, čiji su dani danas omeđeni dvema lokacijama na kojima živi: Merilendom i Parizom. Upravo je njen rođak, arhitekta Kamran Diba dobio zadatak da projektuje zdanje muzeja, što je on i učinio, inspirišući se tradicionalnom persijskom arhitekturom, ali i savremenim rešenjima prikazanim na zgradi Gugenhajmovog muzeja u Njujorku. I to je bio preloman trenutak. Nakon toga počelo je da se razmišlja i o kreiranju adekvatne kolekcije.
– Bilo je to vreme kada je Iran ostvarivao velike prihode od nafte, mada su tada počeli i naši problemi – seća se Farah Pahlavi i dodaje da je brzo odustala od zamisli da otkupljuje istorijske iranske artefakte raseljene po svetu budući da je to bilo preskupo, pa se odlučila za vredne primerke zapadne umetnosti.
Počela je od impresionista. Tim savetnika koji je oformila brzo je stupio u kontakt sa brojnim muzejima i galerijama u SAD i u Evropi i dela su počela da stižu u Iran. Ubrzo je i ona lično upoznala Salvadora Dalija, Marka Šagala i Henrija Mura čiji je atelje u predgrađu Londona i posetila. Odatle pamti i jedan detalj – njen domaćin „testirao” je njeno poznavanje umetnosti pokazavši joj sliku malog formata uz pitanje može li da prepozna autora. Bio je to Miro, njegova gošća je to „pogodila” i „prošla” je test. Slučaj je hteo da jedna od Murovih skulptura koja krasi park Teheranskog muzeja moderne umetnosti postane i specifično svedočanstvo o tamošnjim prošlovekovnim revolucionarnim previranjima – oštećena je metkom, što je i dan-danas vidljivo. Osim toga, srećom, ova vredna zbirka, možda i najvrednija u delu sveta van zapadne hemisfere, preživela je gotovo netaknuta. Nije ni uništena, a ni rasprodata, što su sve bili mogući scenariji. Ostaje samo da se, u jednom trenutku, to blago pokaže najširoj javnosti.

Fotografije i instalacije u Kulturnom centru Beograda
I u ovoj godini u Kulturnom centru Beograda nastavlja se publici dobro poznata praksa – održavaju se tri izložbe u tri izlagačka prostora, sve se otvaraju danas u 13 sati i traju do 7. februara.
Galerija Artget ugostiće fotografije iz serije „Fabrics of Socialism” Vesne Pavlović, koje predstavljaju vizuelno umetničko istraživanje fotografskog arhiva Muzeja Jugoslavije, poznatog kao „Fototeka”. Kroz specifične umetničke intervencije autorka koristi ovaj arhiv kao sredstvo dijaloga na temu prikazivanja istorije kroz fotografiju. Uz pomoć strategija materijalizacije i subjektivizacije arhiva radovi Vesne Pavlović stvaraju tenziju između privatnih momenata i kolektivnog sećanja. Umetnica je diplomirala vizuelne umetnosti na Kolumbija Univerzitetu 2007, radi kao vanredni profesor na Univerzitetu Vanderbilt, SAD, gde predaje fotografiju i digitalne medije. Imala je nekoliko samostalnih izložbi, a učestvovala je i na grupnim izložbama u inostranstvu i zemlji.
U Likovnoj galeriji reč je o postavci iz ciklusa „Kritičari su izabrali” – izložba „Umetnik (ni)je prisutan” Vesne Pavlović, a u selekciji Danijele Purešević, laureata Nagrade Lazar Trifunović za 2016, istoričara umetnosti i dugogodišnjeg urednika Redakcije za kulturu Radio televizije Srbije. Postavka je posvećena istraživanju (ne)prisutnosti umetnika na našoj sceni, odnosno problemu (dis)kontinuiteta. Autori čiji su radovi izloženi su: Dejan Anđelković i Jelica Radovanović, Dejan Atanacković, Miomir Grujić Fleka, Milovan Destil Marković, Stevan Markuš, Boris Miljković, Predrag Nešković, Igor Stepančić, Jusuf Hadžifejzović, a autorka u uvodnom tekstu kataloga, između ostalog, kaže: „Niz je uzroka (ne)prisutnosti umetnika: emigracija, eskapizam, samoizolacija, rezignacija, okrenutost goloj egzistenciji i borbi za opstanak, fizička smrt. Na uzorku izbora (ne)prisutnih umetnika ova izložba kreira imaginarnu, moguću mapu aktuelne likovne scene”.
Predrag Terzić iz Srbije i Ivar Verme iz Estonije i njihovi crteži, video i audio instalacije našli su svoje mesto u Galeriji Podrum. Iako možda koncepcijski, geografski i generacijski nije bilo do sada veze između ove dvojice stvaralaca, oni prikazuju svoje radove na zajedničkoj izložbi, anticipirajući dalju saradnju. Novi ciklus Terzićevih (1972, Beograd) radova, nastajao baš za ovaj prostor, nastavlja da se bavi ispitivanjem teme povezanosti sporta i umetnosti, kojom se autor bavio i ranije, ali je sada fokus na patosu, duelima i dodiru, dok su, s druge strane, Vermeova (1982, Talin) dela fokusirana na slične teme ali baštine primere drugačijih kolektivnih akcija poput demonstracija, plesa i korporativnih sportskih aktivnosti koje se sve dešavaju u ambijentu klasične arhitekture.

Slaven Došlo debituje u „Jadnicima”
Mladi glumac Slaven Došlo debitovaće večeras u 19.30 sati na sceni zemunskog „Madlenijanuma” u liku Marijusa u mjuziklu „Jadnici” Alena Bublila i Klod-Mišela Šenberga (orkestracija Džona Kameruna) u rediteljskom čitanju Nebojše Bradića. U ulozi Marijusa, najromantičnijeg lika u ovom verističkom romanu Viktora Igoa, Slaven Došlo će se pojaviti umesto kolege Ivana Bosiljčića. Svetski hit, mjuzikl „Jadnici”, preveden na više od 20 svetskih jezika, od 2007. godine se uspešno izvodi i u„Madlenijanumu”.
Lik Marijusa Slaven Došlo dobio je posle zapažene uloge u filmovima „Pored mene”, „Biser Bojane” i „Panama” za koji je nagrađen nagradom za izuzetnu mušku ulogu na filmskim susretima u Nišu, kao i u televizijskim serijama od kojih je najaktuelnija „Vojna akademija”. Tu su i pozorišne uloge, među kojima bi se mogle izdvojiti one u predstavama „Carstvo nebesko” Narodnog pozorišta u Beogradu i Bitef teatra, „Fantom iz opere” Pozorišta na Terazijama, odnosno „Život stoji, život ide dalje” Bitef teatra za koju je nagrađen specijalnom Sterijinom nagradom za najboljeg mladog glumca na Sterijinom pozorju. Slaven Došlo je rođen u Somboru, diplomirao je glumu na Akademiji umetnosti u Beogradu u klasi profesorke Mirjane Karanović.
</div>
<div id="ekonomija">
Za niški aerodrom 256 miliona dinara
Pomoćnik ministarke građevinarstva, saobraćaja i infrastrukture, Zoran Ilić, izjavio je danas da je Aerodrom „Konstantin Veliki” u Nišu od strateškog značaja za državu i da je od preuzimanja upravljanja u ovaj aerodrom uloženo ukupno 256 miliona dinara.
„Država je od preuzimanja niškog aerodroma obezbedila ukupno 256 miliona dinara za 'Konstantin Veliki. Od toga, 70 miliona dinara interventno je prebačeno na preduzeće „Aerodromi Srbije”, za uklanjanje leda i zaštitu aviona od zaleđivanja, a što je bilo neophodno da bi se obezbedio kontinuitet odvijanja vazdušnog saobraćaja na Aerodromu „Konstantin Veliki”, rekao je Ilić.
On je objasnio da je, pored toga, obezbeđeno i uplaćeno na račun niškog aerodroma dodatnih 110 miliona dinara, a za operativni rad u 2019. obezbeđeno je još 76 miliona dinara.
Kako je naglasio, Aerodrom „Konstantin Veliki” je od strateškog značaja za Republiku Srbiju i u njega će biti investirano u skladu sa planiranim projektima, kao i sa potrebama saobraćaja.
On je dodao da je je prvi zadatak države posle preuzimanja bio da se obezbedi kontinuiran i bezbedan rad na prihvatu aviona i putnika. Ilić je rekao da će biti nastavljene i investicije u niški aerodrom, napominjući da je obavezu ulaganja preuzela na sebe država, što će dati mogućnost Gradu Nišu da se usmeri na rešavanje socijalnih, komunalnih i drugih pitanja u gradu.
„Planovi za izgradnju kontrolnog tornja na Aerodromu „Konstantin Veliki” u finalnoj su fazi. Trenutno se radi na obezbeđenju zemljišta na kome će se graditi toranj, u čiju izgradnju će biti uloženo pet miliona evra. Očekujemo da će izgradnja početi polovinom iduće godine, a završetak najkasnije do 2022. godine”, rekao je Ilić, prenosi Tanjug.
On je dodao i da se od menadžmenta Aerodroma „Konstantin Veliki” očekuje da izradi tehničku dokumentaciju kojom će predvideti određena sredstva za razvoj i proširenje putničkog terminala.
Ilić ističe da su ulaganja u niški aerodrom samo deo investicija u infrastrukturu koje država realizuje u Nišu.
„U okviru novog investicionog ciklusa u infrastrukturi, vrednog oko pet milijardi evra, biće realizovani veliki projekti u Nišu, pre svega u oblasti železnice i drumskog saobraćaja. Posle nekoliko decenija obećanja, obezbeđeno je 268 miliona evra za projekat rekonstrukcije, modernizacije i elektrifikacije pruge Niš-Dimitrovgrad, koji uključuje i izgradnju obilazne pruge oko Niša”, rekao je Ilić.

Devizne rezerve na kraju 2018. bile 11,26 milijardi evra
Bruto devizne rezerve Narodne banke Srbije (NBS) na kraju decembra 2018. godine su, prema preliminarnim podacima, iznosile 11,26 milijardi evra, saopštila je danas NBS.
Deviznim rezervama na tom nivou obezbeđuje se pokrivenost novčane mase M1 od 168 odsto i više od pet meseci uvoza robe i usluga, što je gotovo dvostruko više od standarda.
Neto devizne rezerve (devizne rezerve umanjene za devizna sredstva banaka po osnovu obavezne rezerve i drugim osnovima) na kraju decembra iznosile su 8,85 milijardi evra, što predstavlja njihov najviši nivo na kraju jedne godine od kada se na taj način prate podaci od 2000. godine.
Bruto devizne rezerve su u decembru smanjene za 364,7 miliona evra, dok su neto devizne rezerve smanjene za 867 miliona evra, pre svega kao rezultat značajnog smanjenja deviznih obaveza države - i na domaćem i na međunarodnom tržištu (ukupno oko jedne milijarde evra), a u ambijentu ostvarenih dobrih fiskalnih rezultata u 2018. godini, navela je centralna banka.
Kako je objašnjeno, odlivi deviza bili su po osnovu isplate deviznih hartija od vrednosti na domaćem tržištu (73,7 miliona evra), neto razduženja po deviznim kreditima (37,4 miliona evra), kao i po osnovu dospeća dolarske evroobveznice Srbija 2018 (905,8 miliona evra), koje je najavljivano i za koje su devizna sredstva obezbeđivana tokom godine, u najvećoj meri iz dinara, što je doprinelo smanjenju javnog duga i poboljšanju njegove valutne strukture.
Odlivi iz deviznih rezervi realizovani su i po osnovu uobičajenih aktivnosti banaka u vezi sa deviznom obaveznom rezervom i po drugim osnovima ukupno u neto iznosu od 48,4 miliona evra.
Ti odlivi iz deviznih rezervi, kako je saopštila NBS, u značajnoj meri pokriveni su povećanjem deviznih rezervi po osnovu pozitivnih efekata tržišnih faktora i efikasnog upravljanja deviznim rezervama, zatim po osnovu donacija i ostalim osnovima.
Trgovina devizama na međubankarskom deviznom tržištu u decembru iznosila je 674,7 miliona evra i bila je za 130,9 miliona evra veći nego u prethodnom mesecu. U 2018. godini u međubankarskoj trgovini realizovano je ukupno oko 6,96 milijardi evra.
Dinar je u decembru nominalno ojačao za 0,1 odsto u odnosu na evro, dok je u 2018. godini nominalno jačanje domaće valute iznosilo 0,2 odsto.
„Tokom decembra su na domaćem deviznom tržištu bili prisutni prvo deprecijacijski, a zatim i aprecijacijski pritisci, pa je NBS, u cilju ublažavanja prekomernih kratkoročnih oscilacija kursa intervenisala na međubankarskom deviznom tržištu na obe strane (i kupovinom i prodajom deviza) i to u istom ukupnom iznosu - po 30 miliona evra”, piše u saopštenju centralne banke.
U 2018. godini NBS je intervenisala neto kupovinom 1,580 milijardi evra (kupovina milijardu i 835 miliona evra i prodaja 255 miliona evra).

Uskoro izvoz pšenice u Egipat, a kukuruza u Kinu i Indiju
Pokretanje procedure za usaglašavanje fitosanitarnih uslova za izvoz pšenice iz Srbije u Egipat, a kukuruza u Kinu i Indiju, od ogromnog je značaja za poljoprivredu, ali to je samo prvi korak koji znači sticanje prava na izvoz, ali ne i ugovoren posao, rekao je danas direktor Udruženja „Žita Srbije” Vukosav Saković, prenosi Beta.
On je za Betu rekao da je otvaranje egipatskog tržišta važno zbog toga što je ta zemlja najveći kupac pšenice na svetu jer joj je godišnje potrebno deset miliona tona, što je oko tri godišnje prosečne proizvodnje Srbije.
„Egipat sada najviše kupuje pšenicu koja je proizvedena u Rusiji, a iz našeg regiona iz Rumunije. Kada se usaglase fitosanitarne i druge procedure multinacionalne kompanije, koje se bave trgovinom i koje posluju i u Srbiji, kao američka firma SHS, tada mogu da prodaju srpsku pšenicu Egiptu”, rekao je Saković.
Ta zemlja, prema njegovim rečima, ima ministarstvo koje se bavi snabdevanjem i koje raspisuje tendere i bira prodavce pšenice.
Dodao je da je tržište Egipta probirljivo i zahtevno jer traži kvalitetnu pšenicu i da bi iz prošlogodišnjeg roda bilo teško obezbediti takvu pšenicu zbog kiše koja je padala u toku žetve i smanjila kvalitet.
On je rekao da pšenica nije ni klasirana u silosima i da je zbog toga teško izdvojiti tako velike količine, od 25.000 do 50.000 tona, koje kupuju Egipćani, ali ne znači da narednih godina nije nemoguće ispuniti zahteve te zemlje.
Delegacija Egipta će, kako je rekao, doći narednih meseci da bi ustanovila i ko je proizvođač i gde se pšenica skladišti, jer ih i to interesuje, a podrazumeva se zdravstvena ispravnost i kvalitet.
Tako stroge zahteve Egipat i azijske zemlje su formulisale pre nekoliko godina jer je pet godina za redom svetska proizvodnja ostvarivala hiperprodukciju pšenice, pa su kupci mogli da biraju i diktiraju uslove.
„Ove godine se u Srbiji ne mogu očekivati rekordni prinosi pšenice jer je bilo problema u nicanju zbog nedostatka vlage, ali za sada nema ozbiljnijih oštećenja od mraza jer je pšenica bila zaštićena snežnim pokrivačem”, rekao je Saković.
On je istakao da su fitosanitarne i druge procedure pokrenute i za otvaranje tržišta Kine i Indije za izvoz kukuruza i da je taj proces sa Kinom započeo pre pet-šest godina, ali da je značajniji pomak napravljen prošle godine.
„Bilo je planirano da Kinezi posete Srbiju i obiđu njive kukuruza u oktobru, ali je berba tada bila završena, pa će verovatno doći ove godine”, rekao je Saković.
Ocenio je da će mogućnost izvoza kukuruza u Kinu biti značajnija od izvoza pšenice u Egipat jer Srbija više izvozi kukurza nego pšenice.

Otvorena fabrika Aptiv Pakard, posao za 1.100 radnika
LESKOVAC – Fabrika Aptiv Pikard, za proizvodnju elektroinstalacija za autoindustriju, otvorena je danas, u prisustvu predsednika Aleksandra Vučića, u Zelenoj zoni u Leskovcu, koja trenutno zapošljava više od 400 radnika, a plan je da do kraja 2019. ima 1.100 zaposlenih, prenosi Tanjug.
Svečanom otvaranju fabrike prisustvovali su predsednik Srbije Aleksandar Vučić, potpredsednik i direktor segmenta za proizvodnju zadužen za region Evrope i Bliskog istoka Ulrih Ajhler i gradonačelnik Leskovca Goran Cvetanović.
Prema pisanju medija, engleska tehnološka kompanija uložila je 25 miliona evra u izgradnju kompleksa površine 30.000 kvadrata na zemljištu površine šest hektara koji je Grad Leskovac ustupio fabrici.
Iz kompanije navode da su ključni razlozi za otvaranje novog pogona u Leskovcu povoljno poslovno okruženje, stručna radna snaga i lokalna infrastruktura.
Aptiv fabrika u Leskovcu je druga fabrika kompanije Aptiv u Srbiji, a već ima proizvodnu jedinicu u Novom Sadu otvorenu 2015.godine, koja zapošljava oko 3.000 radnika i proizvodi instalacije i module za proizvođače automobila u celoj Evropi.
Sa sedištem u Gilingemu, kompanija zapošljava više od 147.000 ljudi i ima proizvodne pogone u 45 zemalja.
Vučić: Ovo nije poslednja investicija
LESKOVAC – Predsednik Srbije Aleksandar Vučić je izjavio danas na otvaranju fabrike Aptive Packard za proizvodnju elektroinstalacija za autoindustriju da će u njoj biti zaposleno ukupno 3.000 ljudi u narednih godinu i po dana, kao i da će se tu proizvoditi kablovi za Mercedes Ce klase.
Vučić je rekao da će država platiti za dovođenje gasovoda do te fabrike 68 miliona dinara, kao i za priključke EPS-a i EMS-a 45 miliona dinara.
Istakao je da je to druga velika fabrika te kompanije u Srbiji, pošto već jednu imaju u Novom Sadu i izrazio očekivanje da će Aptiv već za nekoliko meseci doneti odluku da gradi treću fabriku na istoku Srbije.

On je naglasio da su mnoge fabrike otvorene na jugu Srbije, ali da je i pored toga za posao u fabrici Aptive apliciralo više od 4.000 ljudi iz Leskovca, što pokazuje da treba još dosta da se radi na povećavanju zaposlenosti.
„Kada sam pre tri godine rekao ovo će biti privedna zona svi su se smejali i rekli da Vučić govori gluposti. Sada ovde imamo 25.000 kvadrata i uskoro će biti sve iskorišćeno i 3.000 ljudi će da radi u ovoj fabrici u narednih godinu i po dana. Nije ovo poslednja investicija u Leskovcu, želimo da otvorimo RND centar i dodatno podignemo nivo plata i životni standard u Leskovcu”, prenosi Tanjug.
Vučić je rekao da će Leskovac imati velike koristi od te fabrike i da će biti povećana potrošnja pošto će biti 3.000 plata više mesečno.
Rekao je da je ponosan što će se u toj fabrici praviti kablovi za najbolji auto na svetu Mercedes Ce klase.
Naglasio je da je država uložila u izgradnju fabrike 7,5 miliona evra da se zato ta kompanija opredelila za Leskovac.
„Ne smem da kažem, ali očekujem za nekoliko meseci i na istoku Srbije da prave fabriku”, dodao je Vučić.
Vučić je naglasio da će država biti uz Leskovac i dalje i da će podići i ceo jablanički, nišavski, toplički i pčinjski okrug.
U Srbiji 60 odsto investicija u regionu
LESKOVAC – Predsednik Aleksandar Vučić najavio je danas da će kompanija Aptive Packard otvoriti urkoro još jednu fabriku u gradu na istoku Srbije, ali da on svakako očekuje još mnogo investicija u Srbiji.
„Očekujem da i ove godine budemo ne šampioni u regionu, već da imamo mnogo više nego svi ostali zajedno”, rekao je Vučić novinarima u Leskovcu, javlja Tanjug.
On je precizirao da je Srbija prošle godine imala oko 60 odsto ukupnih investicija na Zapadnom Balkanu.
„Ostalo je u BiH, Crnoj Gori, Makedoniji i, pošto po CEFTI računaju i Kosovo, onda i tu teritoriju računajte. Sve to zajedno imaju 40, a centarlna Srbija 60 odsto investicija”, rekao je Vučić.
Šta god Priština da radi, slabi svoju poziciju
LESKOVAC – Šta god da Priština radi i kako god da radi, slabiće svoju međunarodnu poziciju, što nije za potcenjivanje, a Srbija će, koliko god ograničena, uvek pronaći dovoljno načina na pomogne Srbima i na severu KiM i na centralnom Kosovu i u Metohiji.
Vučić je to rekao, komentarišući pojedine najave iz Prištine da bi, nakon taksi od 100 odsto na robu iz centralne Srbije i BiH, mogle da zabrane kretanje vozila sa srpskim registarskoim tablicama.

„Kroz sve muke ćemo proći zajedno i uspešno ćemo ih prevazići”, rekao je Vučić, a prenosi Tanjug.
Na konstataciju novinarke sa KiM, iz Gračanice, da bi voleli da ga pitaju za jednu takvu fabriku i u tom gradu, Vučić je rekao: „Teško je, zbog uslova”.
Od jutros tri Putinove urgencije posle pisma Obradovića
Putin mi je od jutros poslao tri urgencije na osnovu pisma Boška Obradovića, ironično je prokomentarisao predsednik Aleksandar Vucić pismo koje je Boško Obradović uputio šefu ruske države.
„Siguran sam da je Putinu bilo mnogo važno to što je pročitao u Obradovićevom pismu”, rekao je Vučić na pitanje novinara o ambiciji Boška Obradovića da Putina obavesti o političkoj situaciji u Srbiji.
„Putin mi je od jutros poslao tri urgencije na osnovu pisma Boška Obradovića. Siguran sam da ništa drugo nije uradio nego samo čita njegova pisma. To tako mali Đokica, mali Žorž zamišlja život i politiku”, rekao je Vučić, javlja Tanjug.
On se na sličan način osvrnuo o na tvit Vuka Jeremićev kako ima saznanja iz diplomatskih izvora da je premijerka obavestila Vučića da želi da napusti tu funkciju.
„O smeni premijerke Ane Brnabić ću se konsultovati sa Vukom Jeremićem”, ironično je prokomentarisao predsednik Srbije Aleksandar Vučić
„Ja se to s Jeremićem konsultujem na tajnim sastancima, sa njim raspravljam kad ćemo da sklonimo vladu. Jedini je problem što mi niko ne veruje, znaju da sa njim ne bih seo ni za šta, sledeći put ću nešto bolje da smislim”, rekao je Vučić novinarima u Leskovcu i dodao:
„Ne mogu na gluposti da odgovaram”.
Ljude zanimaju fabrike, a ne šta neko viče
LESKOVAC – Predsednik Srbije Aleksandar Vučić rekao je danas, povodom najnovijih uvreda na račun Milene Ivanović, supruge ubijenog Olivera Ivanovića, da tu vrstu ludila i mržnje nikada nije razumeo, ali da opozicija treba da zna da uvredama ništa neće moći da promeni.
Na pitanje novinara da prokomentariše izjavu Željka Veselinovića, Đilasovog odbornika u beogradskoj skupštini, koji je za Milenu Ivanović rekao da je đavo, on kaže:
„Oni svaki dan govore da ih neko vređa, samo, ja nisam ni za koga od njih rekao da je izdajnik, a oni to za mene kažu na dnevnom nivou 50 puta. Bitanga, lažovčina, izdajnik, majmun...sve su to njihove reči za mene. Mnogo su pametni. Pošto ne mogu da kažu koju su to fabriku otvorili u Leskovcu onda misle da će silinom uvreda nešto da promene. Ne mogu da vam objasnim koliko se tresem od straha od njihovih uvreda”, rekao je Vučić, javlja Tanjug.
To je, dodaje on, sitnica.
„I još onda tobož kukaju kako neko njih vređa, a onda počnu da vređaju žene i ne samo to, već je nešto drugo tu u pitanju”, rekao je i dodao:
„Vi govorite ženi koja je izgubila supruga i i oca svoga deteta, vi njoj govorite da bi protiv nekog trebalo da protestuje, a ona neće. Ali, vi hoćete, pošto vi to znate i osećate bolje od nje. Da li to ima bilo kakve veze sa pameću. Kažete da je đavo, jer neće da bude sa vama”, upitao je on.

Kako je dodao, zato im je kriva i Ružica Đinđić, jer neće da šeta sa njima, svako je kriv i oni (opozicija) misle da imaju pravo na more uvreda na dnevnom nivou.
„Zadržite se na tome da ste razvalili mene, uništili ste nas”, rekao je on.
Vučić je naveo da ljude ne zanima šta ko viče, već fabrike i ko se brine za njih.
„Kada su prošli krenuli sa protestima u ponovljenim krugovima predsedničkih izbora, dobio sam 20 odsto glasova više nego sedam dana pre toga, kad su završavali sa tim protestima četiri meseca kasnije imali smo gradske izbore na kojima smo dobili za 20 odsto glasova više, a oni a 40 odsto manje. Je l' mislite da su ljudi fascinirani time šta neko viče? Ljude interesuju fabrike, život, ko se bori za njih a ne samo za sebe”, zaključio je Vučić.
On je još rekao da će MUP proceniti da treba da se izvrši bezbednosna provera i da se zaštite i Milena Ivanović i njeno dete.
Izbori zavise od opozicije
LESKOVAC – Predsednik Srbije Aleksandar Vučić rekao je danas da eventualno održavanje vanrednih izbora zavisi od opozicije i da će ih biti ako ih zatraže.
„Izbori zavise od njih, jednu reč da kažu da idemo na izbore – idemo na izbore i pobedićemo ih lako, ubedljivo i ubedljivije nego što smo to ranije činili”, poručio je on.
Vučić je rekao da i kritike na račun pooštravanja kaznene politike prema kriminalcima opozicija nastoji da predstavi kao deo kampanje pred izbore.
U tom kontekstu osvrnuo se i na izjavu Borivoja Borovića, funkcionera Narodne stranke Vuka Jeremnića, da poseduje pouzadne dokaze o nevinosti Filipa Koraća, za kojim je inače raspisana crvena Interpolova poternica zbog sumnje da je počinio ili učestvovao u organizaciji izvršenja najtežih krivičnih dela:
„Ja imam neke druge informacije”, primetio je Vučić i dodao:
„Ako je to rečeno, onda sam razumeo sve. Kada sam govorio o uslovnom otpustu posle 25 godina to se neće odnositi na sva krivična dela, ali za ubistva dece, višestruka ubistva u povratu, određena krivična dela u sticaju takve mogućnosti neće biti, ali nije to bila suština za njih. Oni su hteli da kažu da je neko pravio to zbog nekakvih izbora”, rekao je on, prenosi Tanjug.
A povodom Koraća zapitao je opozicione političare:
„A kako vi to znate? Je l' vi to hoćete da nam kažete da ste u dosluhu sa mafijom pa biste da štitite mafijaše? Čini mi se da je to u pitanju, čini mi se da bi neki da rade, koliko bih se ja borio da se obračunamo sa mafijom, vi vidite već na prvom koraku političare koji vam glume profesionalce iz drugih oblasti, tamo je i onaj lopov, bivši sudija što je krao pare u Miškovićevom slučaju. I on se u istu stranku smestio. Kako se svi okupljaju da štite mafiju”, rekao je on.
Vučić kaže da im to neće pomoći i da su njegova odlučnost i reč jaki kao stena.
„Kaznenu politiku vodi država a politiku kažnjavanja sudovi, ali će politika kažnjavanja biti rigorzno ograničena i nećete više moći da odlučujete između tri i 12 godina....Država neće da igra”, zaključio je on.
Očekivao sam napade zbog najavljenih mera
LESKOVAC – Predsednik Aleksandar Vučić kaže da je očekivao napade dežurnih kritičara zbog oštrijih mera kaznene politike koje je najavio, ali da mu je važnije šta kaže „običan” narod, te da smo na putu da donesemo dobre zakone i da će i u Srbiji kriminalci ubuduće ozbiljnije da odgovaraju.
Upitan da li je očekivao napade na društvenim mrežama nakon najavaljenih mera, Vučić je odgovorio:
„Jesam. Nije mi to važno. Sve sam to očekivao. Napadi će biti mnogo žešći, snažniji, organizovaniji… Niste valjda očekivali da se oni pomire sa tim?”.
Ne može, kaže, da govori šta se sve iza toga krije, ali je naveo da ga interesuje šta kaže „običan narod”.
„A, lideri, oni koji su razorili zemlju i koji ni u ovaj grad nisu doveli nijednu investiciju... Je l' znate neku fabriku da su ranije doveli ovde? Da nisam neku promašio usput? Ili su možda doveli u neko mesto južno od Leskovca? Ma, kakvi, nije im na pamet. Bilo je samo – ajde ruke naše, trpajte u sopstvene džepove koliko možete i to je to”, rekao je Vučić.
Dodao je da je ponosan na fabrike, ali i na to što smo na putu da donesemo dobre zakone, kakvi postoje u Nemačkoj i Austriji.
„Kada im se ne isplati da ubijaju po Nemačkoj i Austriji, neće im se isplatiti ni u Srbiji”, ukazao je’, javlja Tanjug.
Kako je rekao, zakoni će u Srbiji biti još malo stroži nego u Nemačkoj ili Austriji, u svim segmetnima – od prve akcije policije do politike izvršenja kazne, makar za nijansu, jer, kaže, moramo da učimo od najboljih.
„A, to što su bili smislili u prethodnom periodu – kod nas sve može, kazne da budu male, jer to tako kaže Savet Evrope, kažu svi stručnjaci o zaštiti ljudskih prava… To sad – put putujem i nosite to svojoj kući, u Srbiji to više ne može. Ovde će kriminalci mnogo ozbiljnije da odgovaraju”, zaključio je Vučić.

Sa Rusima potpisujemo ugovor o železničkom saobraćaju vredan 230 miliona evra
Ministarka građevinarstva, saobraćaja i infrastrukture Srbije Zorana Mihajlović izjavila je da će Srbija 17. januara, prilikom posete ruskog predsednika Vladimira Putina, sa Rusijom potpisati ugovor o saobraćaju vredan 230 miliona evra, koji se odnosi na radove na deonici pruge Stara Pazova - Novi Sad, izgradnju jedinstvenog dispečerskog centra za upravljanje saobraćajem i nastavak rehabilitacije barske pruge od Valjeva ka Užicu, prenosi Beta.
„Ugovor između 'Infrastrukture železnica Srbije' i kompanije 'RŽD internešnl' je vrlo važan, kao i poseta Putina, koja je i politički važna jer je bitno da Srbija sa SAD, Rusijom i Kinom ima dobre odnose. Previše smo mali da bismo birali sa kim hoćemo da sarađujemo”, kazala je ministarka za TV Prva.
Mihajlović je ocenila i da su Ruske železnice jedne od najboljih svetskih kompanija i da Srbija nije imala loših iskustava u saradnji sa njima. Ona je istakla da će se nastaviti intenzivno ulaganje u železnice, podsetivši da je prošle godine završeno 77 kilometara pruga, kao i da je ostalo da se obnovi gotovo 200 kilometara Barske pruge. Mihajlović je navela i da će se pružni prelazi u Srbiji, kojih ima oko 2.000, sređivati po instrukcijama stručnjaka i da je za te namene obezbeđeno 13 miliona evra. Ministarka saobraćaja je navela da se signalizacija na pružnim prelazima krade, a trošak Železnice Srbije zbog tih krađa je od 250 do 300 miliona dinara godišnje.
</div>
<div id="vesti">
Večita robija po EU standardima
Posle najave predsednika Srbije Aleksandra Vučića da će u Krivični zakonik biti uvedena kazna doživotnog zatvora za višestruke ubice, ubice dece i druga najteža krivična dela, stručnjaci imaju zadatak da precizno u zakonu formulišu sva pravila u vezi s izricanjem i izvršenjem kazne doživotnog zatvora.
Cilj ove kazne je da zločinac bude trajno izolovan iz društva, pa se zato u Srbiji nekada davno zvala „večita robija”, a u Sloveniji se i danas naziva „dosmrtna kazna”. Ipak, zbog mogućnosti uslovnog otpusta, ova kazna često ne traje do smrti osuđenika, rekli su nedavno stručnjaci na Kopaoničkoj školi prirodnog prava.
Naime, Komitet UN i Evropski sud za ljudska prava nametnuli su državama članicama obavezu da osuđeni na doživotnu robiju imaju mogućnost uslovnog puštanja na slobodu, obično posle 20, 25 ili 30 godina. Zato bi i naš KZ morao da propiše koji je to period proveden iza rešetaka posle koga bi doživotni osuđenik imao pravo da traži uslovni otpust.
Mnoge države u svojim zakonima imaju predviđen uslovni otpust, ali se on u praksi ne odobrava tako lako. Engleska i Vels, Holandija, Slovačka i Bugarska su jedine evropske zemlje koje su propisale doživotni zatvor bez prava na pomilovanje i uslovni otpust.
SAD su sa 50 doživotnih osuđenika na 100.000 stanovnika rekorderi po broju osuđenih na večitu robiju, a među njima je veliki broj maloletnika. Poznati su slučajevi da se za višestruka ubistva izriče nekoliko doživotnih kazni, što znači da izlazak iz zatvora u „ovom životu” nije moguć.
Doživotni zatvor je ukinut u Južnoj i Centralnoj Americi, Hondurasu, Nikaragvi, El Salvadoru, Kostariki, Venecueli, Kolumbiji, Urugvaju, Boliviji, Ekvadoru i Dominikanskoj Republici, ali su zato propisane maksimalne kazne od čak 75 godina u El Salvadoru, 60 u Kolumbiji, 50 u Kostariki i Panami. To znači da će najveći broj učinilaca najtežih zločina ipak provesti iza rešetaka ostatak života.
Doživotna robija uvedena je u mnogim zemljama kao zamena za smrtnu kaznu, koja je kao „nehumana” brisana iz krivičnih zakona svih zemalja Saveta Evrope.
Srbija je smrtnu kaznu zamenila najpre s 20, a zatim sa 40 godina zatvora. Posle inicijative Fondacije „Tijana Jurić”, koju je svojim potpisima podržalo više od 160.000 građana, naši stručnjaci već mesecima razmatraju argumente za uvođenje doživotnog zatvora i protiv njega. Potrebno je doneti posebna pravila i odrediti u kom zatvoru će biti smešteni doživotni osuđenici.
Kako se ova kazna izvršava u Makedoniji (Severnoj Makedoniji) nedavno je na savetovanju pravnika na Kopaoniku govorila dr Aleksandra Gruevska Drakulevski, profesor Pravnog fakulteta „Justinijan Prvi” na Univerzitetu „Sv. Kiril i Metodij” u Skoplju.
– U KPD „Idrizovo” sada se nalazi 40 osuđenika na doživotnu kaznu. Polovina su Albanci, zatim slede Makedonci, a u manjem broju Romi i Turci. Svi su izvršili najmanje jedno ubistvo. Najveći broj njih su povratnici. Nijedan nije uslovno otpušten – rekla je dr Gruevska Drakulevski.
Makedonski zakon propisuje da otpust mogu da traže tek posle izdržanih 25 godina, a prve doživotne kazne izrečene su 1991. godine.
Ovi osuđenici nikada ne mogu preći iz zatvorenog u poluotvoreno odeljenje. Imaju pravo na produžene posete do 90 minuta i „bračne posete”, kao i pravo da češće primaju pakete, ali ne mogu da telefoniraju bez nadzora niti da dobiju ograničeni izlazak iz ustanove. Mogu da se bave sportom i umetnošću, a obezbeđeni su im zdravstvena zaštita i psihološka pomoć.
– Za neka krivična dela postoji mogućnost podnošenja zahteva za pomilovanje što podrazumeva zamenu za blažu kaznu – rekla je dr Aleksandra Gruevska Drakulevski.
Ukidanje smrtne kazne u državama članicama Evropske unije rezultiralo je povećanjem osuđenih na doživotnu kaznu, što je dodatno dovelo do prenatrpanosti zatvora. Osim toga, naglasila je profesorka, kazna doživotnog zatvora različito se sprovodi u različitim zemljama.
– Mali broj zemalja širom sveta dozvoljava da maloletnici budu kažnjeni doživotnim zatvorom bez mogućnosti uslovnog otpusta ili pomilovanja. U nekim američkim državama i u Kanadi doživotni zatvor može se izreći čak i za saobraćajne delikte – kaže profesorka.
Prema Krivičnom zakoniku Republike Makedonije, doživotni zatvor može se izreći za ukupno 25 različitih krivičnih dela, s tim što sud može da izabere između ove kazne i 40 godina zatvora. Ne može se izreći učiniocu koji u vreme izvršenja krivičnog dela nije navršio 21 godinu života.
Zakon propisuje da osuđenik na doživotni zatvor mora imati kontakt s porodicom i spoljnim svetom, ali i mogućnost da dobije uslovni otpust, uz pažljivu procenu rizika od strane zatvorske uprave.
Životni vek plus hiljadu godina
– Neke presude u SAD prevazilaze maksimalni ljudski život. Za naročito grozomorne zločine, sudovi ponekad dodaju još godina, bez obzira na kaznu doživotnog zatvora, kako bi se osiguralo da dobro ponašanje neće dovesti do oslobađanja osuđenika. Na primer, Arijel Kastro, koji je u Klivlendu oteo i deset godina mučio i silovao tri žene, osuđen je 2013. godine na doživotnu robiju „plus 1.000 godina”. Sudovi u Južnoj Africi izrekli su najmanje dve presude koje prelaze jedan vek – navodi dr Aleksandra Gruevska Drakulevski.
Kastro je mesec dana posle osude izvršio samoubistvo u zatvoru u Ohaju.

Na aerodromu zaplenjeni satovi i dijamant vredni 450.000 dolara
Pripadnici Uprave granične policije u saradnji sa Upravom carina i službenicima Aerodroma „Nikola Tesla” zaplenili su osam ručnih satova i dijamant procenjene vrednosti oko 450.000 američkih dolara.

Zaplenjeni dijamant
Kako je saopšteno iz MUP-a Srbije, kod američkog državljanina na Aerodromu „Nikola Tesla“ pronađeni su satovi „Rolex“, „Patek Philippe“ i „Audemars Piguet“ . Po nalogu nadležnog tužioca, osumnjičeni je predat carinskim službenicima na dalje postupanje, navodi se u saopštenju.

Povećana kazna za ranjavanje policajca
Novi Pazar – Viši sud u Novom Pazaru osudio je Dženana K. (36) na jedinstvenu kaznu od 11 godina i šest meseci zatvora zbog toga što je 7. septembra 2017. godine teško ranio policajca na dužnosti Dragana Čekanovića.
Sud je u ponovljenom suđenju Dženana K. proglasio krivim za izvršenje krivičnog dela teško ubistvo u pokušaju, zbog čega ga je osudio na 10 godina zatvora, dok ga je za krivično delo nedozvoljena proizvodnja, držanje i nošenje oružja osudio na dve godine.
Prvobitnom presudom ovaj sud je Dženana K. osudio na deset godina zatvora, ali je Apelacioni sud u Kragujevcu tu presudu po žalbama i odbrane i Tužilaštva ukinuo i naložio novo suđenje.
Okrivljeni se tereti da je uveče, 7. septembra prošle godine, dok je sedeo u bašti jednog kafića u Novom Pazaru, pucao iz pištolja i pogodio u stomak Čekanovića koji je sa kolegom bio u patroli. Čekanović se od zadobijenih povreda nekoliko nedelja lečio na VMA u Beogradu. I posle ponovljenog suđenja ostao je nejasan motiv zašto je Dženan K. pucao na policajca Čekanovića.

Uhapšene Bugarke zbog džeparenja u beogradskom autobusu
Dve bugarske državljanke Elenka Georgieva Dimitrova (26) i Eleonora Josifova Romanova (28) uhapšene su zbog džeparenja jednog Beograđanina D.M. u autobusu na liniji 83.
Nakon što je Beograđanin primetio da mu nema novčanika, krenuo je za njima, a slobode su ih lišili van autobusa policijski službenici, prenosi Tanjug.
Sa Dimitrovom koja je priznala džeparenje, Treće osnovno tužilaštvo u Beogradu je zaključilo sporazum o priznanju krivičnog dela, prema kojem je osuđena na uslovnu kaznu od 15 meseci zatvora i meru proterivanja stranaca sa zabranom ulaska u Srbiju od pet godina, rekao je Tanjugu portparol tužilaštva Ivan Marković.
Romanovoj je određen pritvor jer je već jednom bila osuđena uz meru proterivanja. Za nju će ovog puta tužilaštvo tražiti od suda da joj izrekne zatvorsku kaznu.

ISIS u Novom Pazaru?
NOVI PAZAR – Pripadnici Policijske uprave Novi Pazar i Bezbednosno-informativne agencije (BIA) uhapsili su u Novom Pazaru Armina A. (21), za koga se sumnja da je povezan sa terorističim organizacijama.
Kod njega je, kako javlja portal Indeksonline.rs, pronađena vazdušna puška sa optičkim nišanom, ali i hemikalije za pravljenje eksploziva, satovi koji se mogu iskoristiti za daljinsku aktivaciju istog, specijalni telefoni, žice i naprava za daljinsku aktivaciju eksploziva, javlja Tanjug.
Prilikom hapšenja u novopazarskom naselju Potok, kod Armina A. su pronađene i zastave tzv. Islamske države, kao i propagandni materijal i literatura te terorističke organizacije.
Mladić iz Novog Pazara je priveden u ranim jutarnjim časovima i određeno mu je policijsko zadržavanje do 48 sati, nakon čega će biti priveden nadležnom tužilaštvu.

Nepoznate osobe polomile stakla na 20 automobila u Prokuplju
PROKUPLjE – Nepoznate osobe polomile su noćas stakla na 20 automobila u ulici Bate Stefanovića u prokupačkom naselju Carina, nezvanično saznaje agencija Beta u Policijskoj upravi u tom gradu, prenosi Beta.
Šteta na automobilima je velika budući da su na nekima polupana gotovo sva stakla.
Incident se dogodio u toku ili posle koncerata rok grupe „Kerber” i repera Cobija koje je povodom dočeka Nove godine po julijanskom kalendaru, organizovala Gradska uprava Prokuplje.
Policija traga za izvršiocima tog dela.

Uhapšen državljanin Srbije sa 35 kilograma marihuane
PODGORICA – Na graničnom prelazu Šćepan Polje uhapšen je M.B.(49) iz Srbije kod kojeg je, dok je pokušavao da napusti Crnu Goru, pronađeno 35 kilograma marihuane.
Prilikom kontrole automobila marke „Audi A4” beogradskih registarskih oznaka, kojim je upravljao M.B. (49) državljanin Republike Srbije, carinski i policijski službenici su u zadnjem delu motornog vozila pronašli sedam pvc pakovanja sa sadržajem biljne materije za koju se sumnja da je opojna droga marihuana, navedeno je u saopštenju Uprave carina, prenosi RTCG.
Policijski službenici Odseka za borbu protiv droge su daljom detaljnom kontrolom pronašli još 36 pvc pakovanja sa sadržajem iste materije, javlja Tanjug.
Ukupno su pronađena i oduzeta 43 pakovanja sa sadržajem biljne materije za koju se sumnja da je marihuana, ukupne težine oko 35 kilograma.

Rustem Mustafa stigao u haško specijalno tužilaštvo
PRIŠTINA/HAG – Rustem Mutafa, prvi od bivših pripadnik tzv. OVK, stigao je u zgradu haškog specijalnog tužilaštva, gde će biti saslušan o okolnostima pod kojima su se dogodiil ratni zločini te paravojne formacije tokom i posle poslednjeg rata na KiM, javlja Tanjug.
Poznatiji kao komandant Remi, Musafa je na ulasku u zradu Specijalnog suda, rekao da se ne oseća krivim i da je došao da odgovori na poziv Suda, koji, kako se navodi, ispituje tvrdnje izvestioca Evropskog parlamena Dika Martija, preneo je Zeri.
„Ja ću odgovoriti na sva pitanja koja će moj tužilac pitati o mojim poslovima u vezi sa navodima”, rekao je Mustafa, prenela je Koha.
Sa Mustafom je, inače, u Hag juče doputovao i njegov kolega Sami Ljuštaku, koji je poziv za saslušanje dobio za sredu, 16. januara.
Mustafa je bivši komandant OVK za regiju Lap.
Specijalni sud formiran je sa zadatkom da istraži zločine koje su činili pripadnici OVK nad Srbima, nelojalnim Albancima i pripadnicima drugih manjina na KiM.

Maloletnik pritvoren zbog ubistva
Novi Pazar – Policijska uprava u Novom Pazaru saopštila je da je uhapšen sedamnaestogodišnjak iz ovog grada zbog ubistva. Uhapšeni je, navodi se, u noći između nedelje i ponedeljka, pola sata iza ponoći u centru Novog Pazara hicima iz vatrenog oružja u grudi i stomak usmrtio Damira S. (18), od čega je ovaj preminuo na licu mesta.
Sve se događalo u centralnoj novopazarskoj Ulici Avnoja, omiljenom mestu okupljanja mladih u ovom gradu. Nezvanično se saznaje da je pre toga u jednom kafiću došlo do svađe između Damira i jednog mladića.
Ovaj mladić je potom pozvao svog brata, koji je u centar grada došao s pištoljem i sa nekoliko metaka usmrtio Damira, a zatim pobegao.  Uhapšen je u Tutinu, dva i po sata posle ubistva.

U februaru usvajanje izmena zakona koji predviđaju strožu kaznenu politiku
Direktor policije Vladimir Rebić izjavio je danas da očekuje da će tokom februara u parlamentu biti usvojene izmene zakona koje predvidaju strože kazne za najteža krivična dela, a da će se pozitivni rezultati videti već do kraja godine.
Rebić je za Radio televiziju Srbije rekao da očekuje da će donošenje izmena zakona omogućiti da sudije „pre svega poštuju predviđene rokove i da na efikasniji način vode krivične postupke”, prenosi Beta.
„Do sada je posvećen rad policije i tužioca bio obesmišljen radom pravosuđa”, rekao je on navodeći da su u 60 odsto slučajeva izricane minimalne kazne za najteža krivična dela, što je bila dekriminalizacija tih krivičnih dela.
Rebić je naveo da očekuje da će izmene omogućiti i efikasniji rad policije i tužilaštva i podsetio da je u proteklih nekoliko dana uhapšeno 200 osoba zbog sumnje da su počinili najteža krivična dela.
Strožu kaznenu politiku najavio je nedavno predsednik Srbije Aleksandar Vučić koji je rekao da se uvodi institut doživotne kazne zatvara, za one koji su počinili najteža krivična dela - za višestruke ubice, ubice dece i druga najteža krivična dela.
Tim izmenama se prediviđa i da suđenje treba da bude završeno za 12 meseci.

Vulin podneo tužbu zbog zloupotrebe identiteta na Tviteru
Predsednik Pokreta socijalista i ministar odbrane Srbije Aleksandar Vulin podneo je prijavu zbog zloupotrebe njegovog identiteta na Tviteru.
Kako se navodi u saopštenju PS-a, Vulin je podneo krivičnu prijavu nadležnim državnim organima zbog zloupotrebe njegovog identiteta na društvenoj mreži Tviter, preneo Tanjug.
– Aleksandar Vulin nema svoj Tviter profil, nije i neće biti prisutan na društvenim mrežama – navodi se u saopštenju te stranke, članice vladajuće koalicije.

Mi­li­on di­na­ra ceh za le­kar­sku gre­šku
Ako sve ide ka­ko bi tre­ba­lo, što zna­či bez odu­go­vla­če­nja i „za­vla­če­nja”, le­kar­ska gre­ška se mo­že sud­ski do­ka­za­ti za pet go­di­na, ma­da se ne­kim ra­zum­nim ro­kom sma­tra pe­ri­od od tri do pet go­di­na.
Vr­lo če­sto ume­sto od­re­đe­nog le­ka­ra bu­de tu­že­na bol­ni­ca ili me­di­cin­ska usta­no­va u ko­joj ra­di jer se šte­ta ta­ko lak­še na­pla­ti. Osu­đu­ju­ćih pre­su­da ima po­pri­lič­no, one naj­te­že bu­du na„­dok­na­đe­ne” s pet­sto hi­lja­da di­na­ra do mi­li­on, ali se o nji­ma ne go­vo­ri mno­go ma­da bi tre­ba­lo, sma­tra dr Je­le­na Si­mić, do­cent na Prav­nom fa­kul­te­tu Uni­ver­zi­te­ta Uni„­on”.
Le­ka­ri se kod nas vi­še po­mi­nju po­sled­njih go­di­na za­to što ma­sov­no od­la­ze u ino­stran­stvo, za­to što se ža­le na pla­te i ne­pla­će­na de­žur­stva, pre­op­te­re­će­nost, po­seb­no hi­rur­zi, on­ko­lo­zi, or­to­pe­di, gi­ne­ko­lo­zi... Je­le­na Si­mić se spe­ci­ja­li­zo­va­la da pro­u­ča­va s prav­ne stra­ne nji­ho­ve gre­ške, na toj te­mi je i dok­to­ri­ra­la, a ne­dav­no ob­ja­vi­la i knji­gu u ko­joj je sa­bra­la vi­še­go­di­šnja sa­zna­nja i po­dat­ke, upo­re­di­la nas i svet, ali i na­pi­sa­la mno­štvo vr­lo ko­ri­snih sa­ve­ta za one ko­ji bi da svo­ja lo­ša is­ku­stva u le­če­nju pre­tvo­re u ka­kvu ka­znu i opo­me­nu za le­ka­re.

 
dr Je­le­na Si­mić (Foto Rajna Popović)
Ret­ki su me­di­ci­na­ri ko­ji za­vr­še iza re­še­ta­ka, uglav­nom to bu­de zbog mi­ta i ko­rup­ci­je, a kri­vič­no go­nje­nje pod­ra­zu­me­va sa­mo do­ka­za­nu na­me­ru da je le­kar o hteo da uči­ni na­žao pa­ci­jen­tu ili ga, ne daj bo­že, ubi­je, što je te­ško.
Par­ni­ce za na­dok­na­du šte­te su, po re­či­ma Si­mi­će­ve, mno­go efi­ka­sni­je, ali gre­ške su ne­što što se svu­da sa­kri­va i „sta­vlja pod te­pih”. Ne­že­lje­ni efek­ti le­če­nja, dru­go ime za le­kar­ske gre­ške, ni­su po­da­ci ko­je u Mi­ni­star­stvu zdra­vlja rev­no­sno pri­ku­plja­ju i vo­de. Dr Je­le­na Si­mić je od njih za svo­ja ažu­ri­ra­nja i pra­će­nje sta­nja do­bi­la naj„­sve­ži­je” po­dat­ke za 2014. Uglav­nom, u pro­se­ku tih gre­ša­ka bu­de od dve do tri hi­lja­de go­di­šnje u Sr­bi­ji, na­po­mi­nje dr Je­le­na Si­mić, ali po­kre­nu­tih po­stu­pa­ka bu­de sve­ga pet­sto. Sku­pi su, du­go tra­ju i op­te­re­ću­ju bo­le­snog čo­ve­ka ko­me sa­mo još uz osta­le pro­ble­me še­ta­nje po su­do­vi­ma ne­do­sta­je.
– Nov­ča­ne ka­zne i par­ni­ce ni le­ka­ri­ma ne pa­da­ju la­ko, ali shva­ti­la sam da im naj­te­že bu­de ka­da im se ime ob­ja­vi u „Gla­sni­ku” Le­kar­ske ko­mo­re Sr­bi­je po­sle pre­su­de da ni­su do­bro ra­di­li. Su­jet­ni su a bru­ka puk­ne me­đu ko­le­ga­ma – na­po­mi­nje „dok­tor­ka za le­kar­ske gre­ške”.
Od sa­go­vor­ni­ce sa­zna­je­mo da je me­di­cin­sko pra­vo po­seb­na gra­na pra­va ko­ja je kod nas po­če­la da se iz­u­ča­va za­hva­lju­ju­ći pro­fe­so­ru Ja­ko­vu Ra­di­ši­ću, ko­ji se tim te­ma­ma ba­vio i pi­sao sre­di­nom osam­de­se­tih go­di­na.
– U sve­tu, mi­slim i na Ame­ri­ku i na sa­da­šnju Evrop­sku uni­ju, to je kre­nu­lo še­zde­se­tih-se­dam­de­se­tih go­di­na ka­da je po­če­lo vi­še da se go­vo­ri o le­kar­skim gre­ška­ma, spo­ro­vi­ma le­ka­ra i pa­ci­je­na­ta i kad su kre­nu­le tu­žbe pro­tiv bol­ni­ca. Do ta­da je du­go vla­dao taj pa­ter­na­li­stič­ki od­nos le­ka­ra i pa­ci­jen­ta u ko­me je me­di­ci­nar bio „bog u be­lom” i ni­je se do­vo­di­la u sum­nju od­go­vor­nost le­ka­ra. Lju­di su im bes­po­go­vor­no ve­ro­va­li. Do tih se­dam­de­se­tih sve se za­sni­va­lo na eti­ci, po­zi­va­nje na Hi­po­kra­to­vu za­kle­tvu a on­da stu­pa na sna­gu prav­na ju­ris­dik­ci­ja – pod­se­ća do­cent­ki­nja.

(Foto Piksabej)
Si­mi­će­va nas vra­ća u še­zde­se­te-se­dam­de­se­te jer se ta­da do­go­di­la me­di­cin­ska re­vo­lu­ci­ja, po­ja­vio se ul­tra­zvuk, sni­ma­nje 3D, 4D i sil­ne dru­ge ma­ši­ne ko­je su po­ma­ga­le u po­sta­vlja­nju di­jag­no­ze i le­če­nju.
– Pr­ve tu­žbe se po­ja­vlju­ju u Ame­ri­ci, a on­da nji­ho­vo pod­no­še­nje po­sta­je ta­ko ma­sov­no da je go­to­vo sva­ki tre­ći le­kar bio tu­žen. Sle­de Ne­mač­ka, Švaj­car­ska... Lju­di po­či­nju da se or­ga­ni­zu­ju i for­mi­ra­ju udru­že­nja za za­šti­tu pra­va pa­ci­je­na­ta. Gra­đan­ska udru­že­nja po­dr­ža­va­ju, kao po obi­ča­ju, po­zna­te lič­no­sti – is­ti­če dr Je­le­na Si­mić.
Ali ni­je sve­jed­no ni le­ka­ri­ma. Oni su uvre­đe­ni što im se ne­ko me­ša u po­sao, do­da­je, po­go­to­vo bez me­di­cin­skog zna­nja, po­zi­va­ju se na sve„­ti od­nos” le­ka­ra i pa­ci­jen­ta.
– Le­kar mo­že da od­go­va­ra na če­ti­ri na­či­na. Pre­kr­šaj­no, ka­da se nov­ča­no ka­žnja­va jer je re­ci­mo bio ne­lju­ba­zan ili u bol­ni­ci ni­je obez­be­dio ne­ke neo­p­hod­ne uslo­ve. Po­tom di­sci­plin­ski ? pred Su­dom ča­sti Le­kar­ske ko­mo­re Sr­bi­je, mo­že da sno­si gra­đan­sku od­go­vor­nost za na­kna­du šte­te i da bu­de kri­vič­no go­njen. Sva ta če­ti­ri po­stup­ka mo­gu isto­vre­me­no da se vo­de. Jed­na od­go­vor­nost ne is­klju­ču­je dru­gu. I šta ra­de advo­ka­ti? Nji­ma je naj­lak­še da idu na kri­vič­nu od­go­vor­nost jer ona tu­ži­lac i tu­ži­la­štvo to­kom is­tra­žnih rad­nji pri­ku­plja­ju do­ka­ze, što je jef­ti­ni­je ne­go da se sa­mo­i­ni­ci­ja­tiv­no kre­će u par­ni­cu za na­kna­du šte­te. On­da pa­ci­jent sam pla­ća ve­šta­ka, oko 30.000 di­na­ra u pro­se­ku, već u star­tu mo­ra da ima sve do­ka­ze, što ta­ko­đe pu­no ko­šta. Kad to sve od­ra­di tu­ži­lac i za­klju­či da ne­ma kri­vič­ne od­go­vor­no­sti, advo­kat sve do­bi­je­no pre­u­zme i na­sta­vlja po­stu­pak za na­kna­du šte­te – opi­su­je prav­ni­ca su­šti­nu pri­me­ra iz prak­se.
To je tak­ti­ka ve­ći­ne advo­ka­ta, ma­da se Si­mi­će­voj či­ni da se neo­prav­da­no za­ne­ma­ru­je po­stu­pak za do­ka­zi­va­nje di­sci­plin­ske od­go­vor­no­sti le­ka­ra.
– Ot­ka­ko je kod nas usvo­jen Za­kon o za­šti­ti pra­va pa­ci­je­na­ta vi­še se go­vo­ri o sta­tu­su lju­di ko­ji se le­če i od 2000. go­di­ne po­ve­ća­va se broj par­ni­ca pro­tiv le­ka­ra. Vo­de se uglav­nom dve vr­ste spo­ro­va, jed­na zbog le­kar­skih gre­ša­ka, od­no­sno ne­sa­ve­snog le­če­nja, a dru­ga je zbog ne­a­de­kvat­no pru­že­ne in­for­ma­ci­je. Ka­da ide­mo na raz­li­či­ta sa­ve­to­va­nja gde sve ovo ob­ja­šnja­va­mo le­ka­ri­ma oni uz­vra­ća­ju da ne­ma­ju vre­me­na da de­talj­no ob­ja­šnja­va­ju sta­ri­jim lju­di­ma me­di­cin­ske stva­ri jer oni če­sto ne raz­u­me­ju šta im se go­vo­ri, dok pred or­di­na­ci­jom se­di dva­de­set dru­gih bo­le­snih lju­di. Oni se po­zi­va­ju na onu na­po­me­nu pri dnu stra­ne svog iz­ve­šta­ja da je pa­ci­jent oba­ve­šten o di­jag­no­zi i te­ra­pi­ji i mi­sle da su se ti­me po­kri­li.
– To ni­je do­volj­no i na su­du se ne uva­ža­va sa­mo na­pi­sa­no jer ni­je do­volj­no. Pa­ci­jent mo­ra u or­di­na­ci­ji da shva­ti šta mu je le­kar re­kao i mo­ra da pri­sta­ne na te­ra­pi­ju ili ope­ra­ci­ju. Ka­ko će le­kar to da po­stig­ne, ko­jim reč­ni­kom u skla­du s ni­vo­om obra­zo­va­nja pa­ci­jen­ta, to je nje­gov pro­blem. Jer oni po­sle pre­sa­vi­ju ta­bak, do­ve­du sil­ne sve­do­ke i ža­le se na to da ni­su zna­li da je uspeh u ope­ra­tiv­nom le­če­nju sve­ga 20 pro­ce­na­ta, ili da u bol­ni­ci osta­ju me­se­ci­ma i slič­no to­me – is­ti­če dr Si­mić.
I on­da pa­ci­jent ula­zi u za­ča­ra­ni krug, be­ži od le­ka­ra a do­če­ku­je ga ve­štak ko­ji je le­kar, ne­ko iz me­di­cin­ske stru­ke jer su­di­ja ne­ma me­di­cin­ska zna­nja.
– U Sr­bi­ji to iz­gle­da ova­ko. Na saj­tu Mi­ni­star­stva prav­de po­sto­ji spi­sak ve­šta­ka me­di­cin­ske stru­ke, od­re­đe­ne spe­ci­ja­li­za­ci­je, od psi­hi­ja­tri­je do or­to­pe­di­je. Naj­vi­še je ovih pr­vih jer se u ve­ći­ni do­ka­zu­ju ne­ma­te­ri­jal­ne šte­te zbog du­šev­nog bo­la i pre­tr­plje­nog stra­ha. Sve­ga če­ti­ri gi­ne­ko­lo­ga i uro­lo­ga su sud­ski ve­šta­ci za te­ri­to­ri­ju ce­le Sr­bi­je. Za tran­sfu­zi­o­lo­gi­ju sve­ga je­dan – ka­že do­bro upu­ćen prav­ni spe­ci­ja­li­sta.
– Ne­pi­sa­no je pra­vi­lo da se pro­tiv le­ka­ra iz Be­o­gra­da ne bi­ra ve­štak iz glav­nog gra­da već iz Ni­ša ili No­vog Sa­da, ma­da će tro­ško­vi zbog pu­to­va­nja nad­ma­ši­ti onih 30.000 di­na­ra. Ako je po­treb­no an­ga­žo­va­ti sud­sko-me­di­cin­ski od­bor zbog gre­ške to­kom po­ro­đa­ja, nje­ga ima­ju Niš, No­vi Sad, Kra­gu­je­vac i Be­o­grad, zbog če­ga tro­šak par­ni­ce do­sti­že 120.000 di­na­ra, jer tu za­jed­no ra­de i in­ter­ni­sta, gi­ne­ko­log, pe­di­ja­tar i još ne­ki spe­ci­ja­li­sti.
Do pre dve go­di­ne, ka­da je uve­den ka­kav ta­kav red me­đu ve­šta­ci­ma i sre­đe­ni nji­ho­vi spi­sko­vi na saj­tu, do­ga­đa­lo se da bu­de po­zvan na ve­šta­če­nje ne­ko ko je odav­no pen­zi­o­ni­san ili je pre­mi­nuo ta­ko da je po­ne­kad gi­ne­ko­log ve­šta­čio za gre­ške u of­tal­mo­lo­gi­ji.
– Pri­mer iz Lo­zni­ce za ko­ji sam ču­la je još dra­stič­ni­ji. De­te­tu je zbog ne­kog tu­mo­ra po­ve­za­nog s okom is­kom­pli­ko­va­no sta­nje, ve­šta­či­li su ne­u­ro­hi­rurg, gi­ne­ko­log i in­ter­ni­sta, pri če­mu su je­dva na­šli i jed­nog of­tal­mo­lo­ga. Na kra­ju je oč­ni le­kar iz­dvo­jio svo­je mi­šlje­nje i sma­trao da je le­kar po­gre­šio jer je de­te osta­lo bez oka a ona ve­ći­na ne­a­de­kvat­nih spe­ci­ja­li­sta je za­klju­či­la da kri­vi­ce ni­je bi­lo i ni­ko ni­je ka­žnjen – na­po­mi­nje dr Je­le­na Si­mić i do­da­je pri­mer ko­ji će mo­žda jed­nog le­pog da­na za­ži­ve­ti i kod nas.
– Za­mi­sli­te ko­li­ko su u Ne­mač­koj od­ma­kli u ovoj obla­sti ka­da su­di­je za­vr­ša­va­ju i prav­ni i me­di­cin­ski fa­kul­tet i ka­da po­sto­je po­seb­na ve­ća za le­kar­ske gre­ške jer ni­je isto ka­da se šti­te ži­vot, te­lo i zdra­vlje ili par­ni­či zbog me­đe i imo­vi­ne – tvr­di na­ša sa­go­vor­ni­ca.

Majstor za masažu obučio 30.000 đaka
Više od 30.000 ljudi prošlo je kroz njegovu školu masaže, a zahvaljujući inovativnim idejama veliki broj banja u Srbiji pokrenuo je velnes programe. Rado je viđen gost na brojnim svetskim kongresima, a tražen je i u zemljama u regionu kako bi se u njihovoj turističkoj ponudi našla i neka nova masaža sa njegovim potpisom. Iako iza njega stoje tri decenije rada, Peđa Filipović, prvi velnes ambasador Srbije, ne staje sa osmišljavanjem projekata koji mogu da doprinesu da se ljudi bolje, zdravije i opuštenije osećaju. A sve je počelo davne 1989. godine, kada je u saradnji sa Centrom za obrazovanje „Đuro Salaj” odlučio da pokrene prvu školu masaže. U to doba masaža nije bila toliko popularna, a smatralo se da ako nešto nije bolno – onda ništa i ne vredi.
– Kada sam osmislio nove vrste masaže mnogi su mi zamerali govoreći da fantaziram i izmišljam. Masaža je tada bila fizikalna terapija, koja je zastupala tezu da je to prenos mehaničke energije koja se u telu pretvara u toplotnu energiju i dovodi do niza promena na fizičkom planu. Nisam bio zadovoljan takvom pričom. Možda je bolest mog oca ipak najviše uticala na to da se upustim u sve ovo. On se lečio od diskus hernije, pa je dugo boravio po banjama i na moru. Tada sam imao prilike da gledam ko, kako i šta radi, odlučan da nešto promenim. A sudbina je umešala prste da to bude baš u onim lečilištima u kojima sam kasnije postavio moderan koncept terapeutskog rada – pojašnjava Filipović.
Kroz njegovu školu prošli su ljudi različitih profesija, najčešće fizioterapeuti, lekari, profesori fizičke kulture, ali i oni koji su završili studije koje nemaju veze sa zdravstvom i sportom, sa željom da se prekvalifikuju. Zbog potrebe za novim saznanjima, veliki broj mladića i devojaka već sa 16 godina dolazi da nauči osnove masaže, ali među đacima ima i sedamdesetogodišnjaka.
– Moji đaci su sada menadžeri spa i velnes centara svuda u svetu, u Dubaiju, u Americi, na kruzerima... Ali, raduje me što ima sve više ljudi koji masažu uče da bi je utkali u svoju svakodnevicu i pomogli članovima porodice. Dolaze često ljudi čija deca treniraju razne sportove, igraju folklor ili idu na balet, pa uče masažu kako bi ih opustili posle treninga ili časova. Tu su i oni koji imaju bolesne članove porodice, koji su vezani za krevet, pa žele da im pomognu da se lakše nose sa bolom – ističe Filipović.
Iako uči druge, i sam dosta putuje na usavršavanja, jer smatra da tako dobija nove putokaze koji mu pomažu u radu. Veliki broj njegovih učitelja je iz Japana, ali je u poslednje vreme mnogo šta u vezi sa terapijama vezanim za vodu saznao u banjama Mađarske. Dobio je priznanja za najboljeg velnes kreatora, kao i za edukaciju iz ove oblasti.
– Da bih dostigao sve čime se danas bavim, morao sam da se odreknem nekih stvari. Želeo sam da idem na vikende sa prijateljima, na slave, putovanja, ali sam se ipak posvetio ovom poslu, držao predavanja, išao na edukacije. Uvek sam se bavio sobom i nikad nisam komentarisao tuđ rad – kaže Filipović.
Prvu edukaciju terapeuta u banjama održao je 1994. godine u Prolom banji, a zatim i u Lukovskoj banji. Godine 2006. i u našoj zemlji se polako probijala priča da je bitno da se ljudi bave velnesom, odnosno da budu dobrog raspoloženja, u formi i zdravi. Tada su mnogi iz Srbije krenuli da odlaze na mini odmore u Sloveniju, Mađarsku, Austriju... A onda se i Srbija „probudila”.
– Sve tehnike sam zaštitio intelektualnim patentom. Specijalna bolnica za rehabilitaciju „Banja Koviljača” tada me je pozvala i uspeli smo da postavimo prvi medicinski spa koncept na ovim prostorima. To je bio pionirski poduhvat. Usledio je rad sa terapeutima u Ribarskoj i Niškoj banji, a i druge su ubacile u svoj rad elemente onih terapija u vodi koje sam pokrenuo prvi u Srbiji. Zadovoljan sam i kako je sve u ovoj oblasti postavljeno u Vrnjačkoj Banji – pojašnjava naš sagovornik.
Nedugo zatim počela su da mu se otvaraju i vrata drugih zemalja, poput Hrvatske i Slovenije. Naš sagovornik smatra da srpske banje nisu iskoristile ni 70 odsto potencijala koje imaju, iako poseduju čarobne vode i fantastičnu prirodu, lekovito blato i zdravo bilje. Svaka od njih može da upotpuni programe i interesantnim masažama, kao što je on svojevremeno ubacivao novitete koje je video u svetu, poput masaže čokoladom, vinom, algama, vulkanskim kamenjem, svećama, prirodnim uljima. Na pitanje koja masaža ljudima najviše prija odgovara da se tu nije mnogo toga promenilo – najviše njih voli antistres rituale i masažu leđa. Ipak, nada se da će se ljudima dopasti i holistički pristup ovoj tehnici, na čemu od samog početka radi, jedinstvenoj celini uma i tela, a sve u saglasju sa linijom „dodir duše”, koju je nedavno patentirao.

Gerontološki centar u Jagodini zbrinuo dve osobe zbog hladnoće
JAGODINA - Gerontološki centar u Jagodini zbrinuo je, u saradnji sa Centrom za socijalni rad, dve osobe sa teritorije Jagodine kojima je zbog zime, niskih temperatura i neadekvatnih uslova za život pretilo smrzavanje, prenosi Beta.
„Dva lica koja su u petak smeštena kod nas zbog ekstremno niskih temperatura došla su sa promrzlinama prvog i drugog stepena na stopalima, a kod jednog od ova dva lica prisutna je i infekcija gornjih respiratornih puteva zbog dužeg boravka na niskim temperaturama. Njima je pružena adekvatna zdravstvena zaštita i nega”, kazala je novinarima lekarka u toj ustanovi Olivera Jakovljević.
Kako je dodala, te osobe su trenutno pod nadzorom medicinskog osoblja Gerontološkog centra, prenosi Beta.
Zahvaljujući dobroj koordinaciji svih socijalnih službi, policije i zdravstvenih ustanova, svi koji nemaju adekvatne uslove za život zbrinuti su na najbolji mogući način, rečeno je novinarima.
„Mi smo i prethodnih godina, kada god su ovakve vremenske prilike, izlazili u susret svim potrebama i u saradnji sa centrima za socijalni rad omogućavali da se u našoj ustanovi smeste, kroz kategoriju prihvata, lica kojima je to potrebno”, rekao je direktor Gerontološkog centra Milan Stojanović.
Reč je o dvojici muškaraca sa teritorije Jagodine, a očekuje se prihvat još jedng lica iz Ćuprije i jednog iz Paraćina.
U Gerontološkom centru oni mogu da borave mesec dana.
„Nakon toga oni mogu da ostanu ovde kroz redovnu proceduru prijema i postanu naši redovni korisnici ili ukoliko se vremenske prilike promene oni će se vratiti svojim kućama kada se steknu uslovi za to”, kazao je Stojanović.
Kapacitet Gerontološkog centra u Jagodini je 270 mesta koja su gotovo uvek popunjena, ali se hitnim slučajevima, kao što su bili ovi, uvek izlazi u susret.

Neprohodni putevi u selima u okolini Nove Varoši
NOVA VAROŠ – U selima u okolini Nove Varoši sneg koji i danas pada pravi probleme u saobraćaju, a zbog snežnih nameta putevi koji su juče očišćeni, danas su ponovo neprohodni.
Rukovodilac Odeljenja za investicije, zadužen za održavanje puteva u opštini Nova Varoš Dejan Grbić, kaže da je tokom jučerašnjeg dana čišćen sneg u mesnim zajednicama Negvin, Burađe, Božetiće u delu Tisovice kao i na potezu Božetićkog Trudova, ali da su zbog novog snega koji je napadao tokom noći putevi zavejani.
„Danas imamo nove padavine, sneg pravi dodatne probleme. Imamo dosta nameta, a putevi koji su juče bili očišćeni su neprohodni”, kaže Grbić za Tanjug.
Prema informacijama kojima Grbić raspolaže, u ovim selima za sada nema problema sa snabdevanjem električnom energijom.
„Trenutno se čiste svi putni pravci ali probleme u radu pravi sneg koji je pao tokom prethodne noći i još uvek pada”, kaže Grbić.
U Novoj Varoši se peti dan za redom uklanja sneg sa kolovoza i trotoara i do sada je očišćeno oko 3,5 hiljada kubika snega.

Za subvencije u privatnim vrtićima dato 3 milijarde dinara
Grad Beograd je prošle godine na ime refundacije roditeljima, čija deca borave u privatnim vrtićima uz subvencije grada, isplatio 3,05 milijardi dinara, izjavio je danas gradski sekretar za obrazovanje i dečju zaštitu Slavko Gak.
Tokom prošle godine, u privatnim vrtićima u kojima boravak dece sufinansira grad upisano je oko 4.500 dece, dok su izdvajanja iz budžeta za ovaj vid pomoći roditeljima porasla za 46,6 odsto u odnosu na 2017. godinu, rekao je Gak.
On je istakao, saopštio je Beoinfo, da je u 2018. godini broj privatnih vrtića u kojima je moguće ostvariti subvenciju porastao za 90.
Tako u ovom trenutku u 341 objektu privatnih predškolskih ustanova, uz dotiranje grada u iznosu do 80 odsto od ekonomske cene državnog vrtića, boravi skoro 17.000 dece, javlja Tanjug.
Izdavanja iz budžeta za subvencije su ogromna, podstakli smo nagli razvoj privatnog sektora u predškolstvu i zbog toga zahtevamo striktno poštovanje svih propisa maksimalnu bezbednost dece, kao i kvalitet usluge, rekao je Gak.
On je dodao da se saradnja nastavlja, ali i upozorio da se ove godine uvode novine u načinu izdavanja odbijenica sa kojima se deca mogu upisivati u privatne vrtiće uz subvenciju, kako bi se prednost i u privatnim vrtićima, po uzoru na državne, dala prioritetima.
Gak je rekao da je oformljena Komisija Sekretarijata za obrazovanje i dečju zaštitu koja će odobravati izdavanje odbijenica svakog 5. u mesecu.
To će značiti još jedan stub kontrole ovog sektora. Važno nam je da prednost pri upisu imaju oni kojima je vrtić neophodan jer je pomoć grada prvenstveno i namenjena njima, poručio je Gak.
Sekretar je podsetio da je u ovom trenutku u Gradu Beogradu oko 70 odsto dece obuhvaćeno predškolskim obrazovanjem, budući da je u državnim i privatnim vrtićima upisano više od 75.000 dece, što je za oko 30.000 dece više u odnosu na pre samo pet godina.
To je veliki uspeh i nastavićemo dalje dok god ima potrebe za dodatnim mestima, zaključio je Gak.

Srpska nova godina dočekana uz muziku i vatromet
Nova godina po starom, Julijanskom kalendaru, tzv. Srpska nova godina u Beogradu je obeležena muzičkim programom i vatrometom ispred Hrama Svetog Save na Vračaru, gde su građani mogli da prisustvuju i molebanu.
U Beogradu se slavilo kod Hrama Svetog Save u okviru manifestacije „Božićno seoce”, koja traje do 28. januara, a u sklopu muzičkog programa nastupio je „Leksington bend”, prenosi Tanjug.
Moleban, ili praznično bdenje, služen je od 23:45 sati, a tačno u ponoć upriličen je spektakularni vatromet.
Srpska nova godina ispred Hrama je dočekana u prazničnoj atmosferi i dobrom raspoloženju, uz kuvano vino.
Neki od građana koji su Novu godinu po Julijanskom kalendaru dočekali ispred Hrama Svetog Save rekli su Tanjugu da su uživali u vatrometu i celokupnoj atmosferi.
Među prisutnima su se mogli videti pripadnici svih generacija, a bilo je i roditelja sa malom decom.
</div>
<div id="vreme">
U nekim delovima Srbije slab sneg, kiša i niske temperature
U nekim delovima Srbije jutros padaju slaba kiša ili sneg, u pojedinim područjima je temperatura ispod nule, pa vozači moraju dodatno da budu oprezni zbog mokrih kolovoza i moguće poledice.
Na području zapadne i centralne Srbije moguća je kiša koja će se lediti pri tlu, saopštio je Auto-moto savez Srbije, prenosi Tanjug.
Prema najnovijim informacijma Uprave granične policije, za putnička vozila nema dužih zadržavanja na našim graničnim prelazima.
Zadržavanja za teretna motorna vozila su, na izlazu iz Srbije, oko tri sata na Kelebiji i oko sat i po na Horgošu.
</div>
<div id="politika">
Vučić o borbi protiv kriminala: I najmanje kazne biće drakonske
Predsednik Srbije Aleksandar Vučić kritikovao je danas sudije u Srbiji i izjavio da će oni i posle uvođenja strožih kazni dosuđivati blage kazne, te da će zbog toga posle reforme i najmanje kazne biti drakonske.
Vučić je za televiziju Pink kazao da je stopa kriminaliteta umanjena prethodnih godina, ali da to nije dovoljno, jer je potrebno da bude smanjena na minimum.
„Svi pronalaze načine kako da izvrgnu zakon ruglu, da na bilo koji način umanje kazne kriminalcima, a kriminalci to rade uz podršku onih koji ih zastupaju. Sudije su birale uvek, ili najčešće, manje kazne”, rekao je Vučić.
On je kazao da ima sudija koji „češće idu u američku ambasadu nego u sudnice i najglasnije komentarišu u Đilasovim i Šolakovim medijima”.
„Oni će i posle da sude minimalne kazne, ali će i one biti drakonske”, kazao je Vučić i dodao „kod nas je sudstvo veoma nezavisno, ali samo od svoje države. Od nekih drugih su prilično zavisni”.
Vučić je upitao „čime ćemo da se borimo ako ne strožim kaznama” protiv kriminalaca, te da mu je drago što će ostaviti manje prostora za slobodno sudsko uverenje.
On je dodao da su građani „gladni pravde” i poručio protivnicima reforme da se žale Savetu Evrope, ali da će rezultat biti „kao da se žale upravi vodovoda”, prenosi Beta.
Ohrabrenje Igoru Juriću
Predsednik Srbije Aleksandar Vučić rekao je da želi da ohrabri Igora Jurića, koji se borio za uvođenje doživotne robije za ubice dece, a ne za ili protiv vlasti, ističući da današnji napadi na njega pokazuju da deo političke elite u Srbiji uopšte nije bio zainteteresovan za dobrobit dece, već samo kako mogu nešto, pa i Jurića, da iskoriste da napadnu Vučića ili njegove saradnike.
„Taj čovek se mesecima borio, nekada mi se dopadalo, nekada ne ono što je radio, ali šta da kažete čoveku koji je izgubio dete na najtragičniji način? Šta drugo da radite, osim da se posvetite tome da se to nikome više ne desi. I on je to izgurao. I ne zanima me šta će reći Savet Evrope ili bilo ko drugi, preči su mi životi naše dece „, rekao je Vučić za Pink.
On, međutim, navodi da su danas svi skočili na Jurića zato što hvali odluku koja je doneta. „Pa, on se za to borio, ne za to da na vlasti bude Vučić ili Petar Petrović, nego da deca budu zaštićena i to je prošlo. Ali, ne, ti si zlikovac, valjda je dobar samo onaj koji će da kaže nešto protiv države ili mene”, ističe Vučić.
Kako kaže, to pokazuje da deo političke elite uopšte nije bilo briga za decu i narko dilere, već da to „iskoriste da napadnu mene ili saradnike”. On je Juriću poručio da se i dalje bavi zaštitom dece.
„Biće tu još predloga, neki će proći, neki ne. Želim da ga ohrabrim i da se ne sekira, rezultati se hvale i pamte, a ne oni što su agresiju i primitivizam stavili na vrh svog političkog delovanja”, kaže Vučić.
Za trgovinu drogom bilo je 61 odsto uslovnih kazni
Predsednik Srbije Aleksandar Vučić je odbacio je kao netačne komentare da najavljeno poostravanje kaznene politike nije originalno, te da je i prethodna vlast povećavala kazne za krivična dela. Vučić je, gostujući na Pink televiziji, rekao da su sudovi u vreme prethodne vlasti za trgovinu narkoticima izrekli čak 61,11 odsto uslovnih kazni.
Na komentar novinara da pojedine sudije kažu da nije originalan i da su i prethodnici pokušali isto da poostre kaznenu politiku, kao i da se pokazalo da to ne smanjuje broj krivičnih dela, Vučić je zapitao o kome se radi, a na odgovor da je reč, na primer, o sudiji Apelacionog suda Miodragu Majiću, uzvratio:
„Kako ste ga pogodili odmah? Ne možete nikog drugog ni da čitate, pošto ne silazi sa Šolakovih i Đilasovih medija. Bogom dan da soli pamet, a prvo svrati do nekih ambasada da mu oni kažu šta da misli o tome. Pa se on onda pojavi da nam objasni sta misli o tome”, primetio je Vučić.
Istakao je da je sit toga da mora da odćuti takvima koji nam stalno drže neka predavanja. „Kad su to povećavali kazne, kada su za trgovinu droge 61,11 odsto od osuđujućih presuda bile uslovne osude, pa kada su to onda povećavali kazne?”, zapitao je Vučić, prenosi Tanjug.
Oliver Ivanović je imao autoritet i integritet
Marko Jakšić i Rada Trajković su od 2005. o Oliveru Ivanoviću govorili sve najgore, a danas su se naprasnbo pretvorili u njegove poštovaoce, primetio je večeras predsednik Aleksandar Vučić.
Optužuju, kaže, i Nebojšu Čovića da je zajedno sa njim učestvovao u nekim spornim pilot projektima, kao i da je želeo da razbije manjinu od 80.000 Srba južno od Ibra. „To je govorila Rada Trajković, ne Vučić”, rekao je i dodao da je da su Ivanovića optuživali da je za to za šta su ga lažno optuživali imao podršku Beorgada.
„Predsednik Zajednice srpskih opština Marko Jakšić optužio je nosioca Srpske liste Olivera Ivanovića i Koordinacioni centar da ruše jedinstvo kosovskih Srba. I kaže da je samo državni savet ovlašćen za pregovore, a ne drugi, pogotovo ne Ivanović koji ima podršku tri promila Srba... A, Jakšić danas objašnjava da je Ivanović bio svesrpski lider sa 100 odsto podrške, a da su ga zlikovci iz Beograda ubili”, rekao je Vučić.
Vučić je istakao da je on sam Ivanovića poznavao od pre 2000. godine, da je Ivanović uvek obavljao važne funkcije i bio jedan od onih koji su vodili naše grupe „Čuvara mostova” severno od Ibra.
„Bio je čovek koji je imao svoj autoritet i integritet. Nije bio uvek najomiljeniji. A, najsmešnije mi je kada oni koji su o njemu govorili najgore, danas o njemu govore najlepše”, rekao je Vučić.
Istakao je da je on pomagao Ivanoviću, ponekad čak i zaobilazeći i kosovske propise, kako bi ta pomoć stigla. Ponovio je da je za nas od ključnog značaja otkrivanje ubica Olivera Ivanovića, prenosi Tanjug.
Veoma je važno rasvetliti ubistvo Ivanovića
Predsednik Srbije Aleksandar Vučić zapitao je, komentarišući optužbe da vlast stoji iza ubistva Olivera Ivanovića, ko uopšte može da pomisli da je nekome u Beogradu to odgovaralo.
„Ubistvo se desilo u danu kada su raspisani izbori, zar neko misli da je nekome u Beogradu odgovaralo da se to desi...Kažite mi kome bi to odgovaralo, sem ako je u pitanju neki totalni ludak”, zapitao je. Oliver Ivanović je, kaže, izašao na izbore i ubedljivo izgubio, i nikakvih problema nije bilo.
Istakao je da je Beogradu veoma važno da se rasvetli to ubistvo, a dodao je, ključna je činjenica da Beograd nema nikakve ingerencije i da naši organi nisu mogli da obave uviđaj, jer, kako kaže, nisu dobili pristup.
„Mi sve vreme bauljamo u magli. Tražili smo satelitske snimke, ali nisu hteli da nam daju. Mi svakako radimo, ali oni su nas optužili od prvog trenutka. Zatim je krenuo žestok pritisak spolja”, nastavio je.
Predsednik je rekao i da je Oliver samo jedanput bio kod njega, a da njegova supruga nije bila sa njim. „Ja sam poslao svog starijeg sina da ga sačeka kada je izašao iz zatvora. Trudio sam se da toj porodici pomognem u tom postupku”, rekao je Vučić. On je podsetio da su političari bivšeg režima imali 12 godina na vlasti, a da nisu zaključili ubistvo Ćuruvije.
„Ali, sve vreme ste direktno pričali da je Vučić naredio da ubiju Olivera, bednici i ološu najgori, sram vas bilo, ja sam tom čoveku pomagao više nego svi vi zajedno i neću da kažem ni kako sam to činio, jer sam varao i albanske zakone da bi ta pomoć stigla”, rekao je Vučić. A onda zapitao: Je l' normalno da slušam te gluposti i sada će još da maltretiraju i njegovu ženu...
I to radi taj Veselinović, i on će sad kao malo da se povuče iz tog nekog predsedništva, a on to sve radi po nalogu Đilasa, rekao je Vučić, podsetivši da je taj isti Veselinović nudio premijerki Crnca, a sada Mileni (ženi Ivanovciha) zamera da je „žena đavo”.
„A onda se javio i drugi junak, onaj Sergej Trifunović, koji kaže da je ona kao laka žena i ko zna šta je u njenoj glavi”, pomenuo je, te zaključio da ti ljudi s ćojstvom nemaju nikakve veze i samo bi da žive tuđe živote, a „Mileni ne praštaju što je sedam meseci nakon tragedije nastavila da živi i negde je igrala...takvi bi sve sebi oprostili, ali to isto drugima ne bi”.
Kako je naveo, čudi ga da je tek sada rekla da se oseća da je targetirana, i ona i sin, odnosno da se čudi da je toliko izdržala te pritiske. „Oni bi za nju rekli da je divna samo ako bi rekla da je Vučić ubica. Ona za razliku od njih sve zna - i kakvi su oni i kakav sam ja”, primetio je. Kaže i da je ona upoznata sa istragom, te da zna da je izjavljivala da i ona sama vodi istragu, ali, kako je naveo, ozbiljnu istragu vodi samo država.

Zamerio je ljudima iz prethodne vlasti, a koji ga sada kritikuju, što nisu otkrili ubice novinara Milana Pantića, što nisu ni istragu poveli u slučaju ubistva Ranka Panića, te je primetio da „oni hoće samo kao nekrofili da se dočepaju vlasti”. Naveo je i da su u slučaju novinara iz Grocke otkriveni i izvršioni i nalogodavac, da se još traga za onim ko je sve to osmislio.
„Kad su upali u njegov iznajmljeni stan, rekao sam da sve govori u prilog tome da je u pitanju provalnik, ali da se izvinjavam unapred ako grešim, i ispostavilo da je bio provalnik i on je uhapšen”, naveo je Vučić. Ali, dodaje, oni sada ćute, jer voleli bi da nikoga nismo uhapsili, a da onda oni kukaju i budu žrtve. Kazao je i da su napadaci na Borka Stefanovića uhapšeni, a da je on mnogo teže batine dobio 2008, pa niko nije preduzeo ništa.
„Dakle, sve smo pohapsili, a oni nikoga nisu nikada nikoga uhapsili, već samo hoće da prete...i to može jer smo mi pristojni ljudi, u stvari većina ljudi u Srbiji su veoma pristojni”, kazao je, a kritičarima poručio da mogu da šetaju, da psuju, iznose svoje mišljenje, izmišljaju, „sve to može, jedino što ne može je nasilje”, prenosi Tanjug.
Ljudi protestuju jer su nezadovoljni
Predsednik Srbije Aleksandar Vučić izjavio je da se ljudi koji protestuju subotom u Beogradu i širom Srbije ne osećaju dobro, uprkos svim „realnim i objektivnim argumentima” da se u Srbiji bolje živi, te da je njegov posao da otkrije zašto je to tako.
Vučić je za televiziju Pink kazao da postoji nešto što je subjektivni osećaj, da postoji neka „težnja za srećom i prirodno nezadovoljstvo, a tu nema puno racionalnih argumenata”.
„Mislim da ti ljudi hoće da kažu, ej nas niko neće da čuje, hoće da kažu morate da nas čujete i da nas vidite. Ja možda ne umem to da pokažem, ali ja se trudim i da ih čujem i da ih vidim i da razumem šta su njihovi zahtevi”, rekao je Vučić.
On je kazao da nema problem s tim što ga predstavnici opozicionih stranaka vređaju, jer, kako je kazao, oni time o sebi govore i dodao da mu je jedino odvratno da mu kažu „Vučiću lopove”.
„Ja nisam idelan čovek, ne bih nikad mogao kao (predsednik Francuske Emanuel) Makron da se dodvoravam ljudima. Težak sam čovek, nisam lep, ponekad sam arogantan, ali ja radim svakoga dana naporno i za mene nema odmora. Spavam, ali srećom manje od drugih ljudi”, rekao je Vučić.
Vučić je na pitanje da li je Kosovo davno izgubljeno, ili se danas gubi, kazao da je to „filozofsko pitanje”, prenosi Beta.
O kvotama EU za čelik: pustite Srbiju da živi
Predsednik Srbije Aleksandar Vučić rekao je da EU u utorak odlučuje o kvotama za kineski čelik, te da je molio čelnike Unije da da kvotu Srbiju dovoljnu za proizvodnju u Železari.
„Ako ste izuzeli Norvešku i Kamerun, izuzmite i Srbiju”, poruka je, rekao je Vučić gostujući na Pinku.
On je najavio da premijerka Srbije Ana Brnabić sutra putuje, s tim u vezi u Brisel, a da je on ranije uputio pismo predsedniku Evropske komisije Žan Klod Junkeru, kao i nemačkoj kancelarki Angeli Merkel.
„Za par meseci Železara će biti prva fabrika u Srbiji, sa najjačom proizvodnjom, ako EU ne uvede smanjenje kvote za kineske proizvođače, što bi bila katastrofa za nas. Molio sam Merkel i Junkera da to ne urade, jer ako to učine, ode sve u propast”, kazao je Vučić.
Ukazao je da smo mi mali proizvođači u Evropi sa svega 1,5 odsto udela. „Pustite malu Srbiju da živi”, poručio je on EU.
Neću dopustiti nove Oluje
Predsednik Srbije Aleksandar Vučić izjavio je da ne može da otkriva šta je ideja Srbije za rešenje kosovskog problema, jer, kako je rekao, onda bi pripremio protivnike da nam postavljaju barikade i prepreke svuda.
Vučić je za televiziju Pink rekao da je kriv što se drznuo da predloži ideju razgraničenja sa Albancima na Kosovu. On je dodao da će doći do odrmrzavanja „zamrznutog konflikta i da ćemo onda svi da potonemo”. „Po ledu možete da idete, posebno ako je debeo led, a kad se odmrzne onda padnete na dno jezera”, rekao je Vučić.
Vučić je kazao da mir mora biti rezultat kompromisa i dogovora i da on želi da bude zapisano u istoriji za šta se zalagao. „Ja znam da Srbi ne žele da prihate nikakav sporazum sa Albancima”, kazao je Vučić.
Povodom usvajanja dokumenta Saveta za nacionalnu bezbednost SAD i Stejt departmenta u osam tačaka u kojem se od vlade u Prištini zahteva da odmah ukine nametnute stopostotne takse na proizvode iz Srbije ili će u suprotnom SAD Prištini uvesti sankcije, Vučić je ocenio da će to imati uticaja na Prištinu.
„Kada Sjedinjene Američke Države snažno reaguju i pokažu svoj uticaj na Prištinu rezultata će biti, verujte mi na reč”, rekao je Vučić i dodao da je to suviše snažna reakcija SAD da bi Priština smela da „tera kontru”. On je kazao da je Evropa reagovala nedovoljno snažno i dodao da su „nežne srpske uše nenaviknute na istinu o Kosovu” i da najvše volimo da se lažemo oko Kosova.
Dodao je i da je Vojska Srbije pet puta jača nego pre pet godina da bi neko znao da mu se napad na Srbe ne isplati, te da neće dopustiti da se dese nove Oluje i da „samo zato što znaju da nećemo da dopustimo, neće to da preduzimaju”, prenosi Beta.
Rekli da su mi legitimisali sina da mi napakoste
Na pitanje kako reaguje kada mu neko dirne porodicu, predsednik Aleksandar Vučić je u studiju Pink televizije rekao da su se „trudili i smislili, kao i dogovorili kako da mu lično napakoste i smislili su da kažu kako su privodili, i priveli mog sina”.
„Išao je na kontra skup (u danu Parade ponosa) i vikao je protiv ljudi koji su šetali. Ne znam šta je vikao, možda ua, pederi, kao što meni viču. Moj posao je bio da obezbedim skup, da mogu slobodno da šetaju i mirno. Ne volim njihove šetnje i nisam srećan što je to radio moj sin sa 16 godina. To je bio taj strašan greh mog sina”, kazao je Vučić.
Ako je to nešto što je njegov veliki greh, dodao je, ili ako neko kaže da nije sina dobro vaspitao, kaže - prihvata to, prenosi Tanjug. „Ali, da na takav pokvaren način pljuju i da to koriste u političkoj borbi, govori samo o njima, a ne o meni”, primetio je i naglasio da je njegov sin legitimisan, a ne priveden.
Pomenuo je i da se slučaj prebijanja njegovog brata razvlači suviše dugo, „nikako da se to završi, jer valjda je on svojim telom napao pendrek, pa su lagali na mnogim televizijama, pa kao nije dao ličnu kartu..."
Vreme je da se zahvalimo nekima u SNS
Predsednik Srbije i SNS Aleksandar Vučić izjavio je da je vreme da se na skupštini stranke zahvale nekim ljudima iz partije. Vučić je rekao da se odnedavno u kasnim popodnevnim satima uključuje u sednice opštinskih i okružnih odbora stranke i istakao da je SNS stranka naroda.
„Zato neki koji glume elitu govore - njima, kada dolaze u Beograd, treba da date 5 litara mleka... Nemojte da potcenjujete svoj narod. Ako neko i uzima pet litara ili 5 kilograma nečega, to nisu oni, već neki drugi. Nemojte da potcenjujete, to su dobri ljudi”, rekao je Vučić. Naveo je da SNS i jeste ubedljvio najveća politička snaga zato što je iznikla iz naroda.
„A, da li ima ljudi koji se ponašaju kao što su se ponašali funkcioneri Đilasove i Jeremićeve partije, pošto su oni svi iz iste DS...? Ja u svojoj stranci kažem - samo nemojte nikada da postanete kao oni. A, da li imamo takvih ljudi - imamo i vreme je na skupštini sranke da se tim ljudima zahvalimo”, rekao je Vučić.
Kako kaže, vidi da mnogi kojima su se zahvalili, ni ne zaslužuju poverenje naroda. „Svi ljudi misle da zaslužuju da budu selektori i političari. Nije to pitanje šta ljudi misle, već je pitanje objektivne procene. Postoje rezultati rada, nivo angažovanja, poštenje, predanost i posvećenost poslu. U skladu sa tim, menjacemo stvari i unutar partije”, rekao je Vučić, prenosi Tanjug.
Neformalni susreti – Putin za klavirom
Predsednik Srbije Aleksandar Vučić je izjavio večaras da sa predsednikom Rusije Vladimirom Putinom uvek razgovara otvoreno o svemu, da je čak bio i u njegovoj kući i da mu je Putin svirao klavir.
Vučić je rekao da se sa Putinom susreo do sada 14 ili 15 puta, prvi put kada je bio potpredsednik vlade, kada je sa Tomislavom Nikolićem i Ivicom Dačićem otputovao u Soči, gde je još tada sa Putinom otvoreno razgovrao o rešenjima i eventualnim kompromisima.
Predsednik Srbije navodi da nam je Rusija uvek pomagala i kada je reč o apliciranju Kosova za ulazak u Interpol i Unesko i druge međunarodne organizacije, ali da je i Srbija na svakom mestu takođe podržavala Rusiju. On je evocirao i sećanje na neke momente iz susreta sa Putinom posle ili mimo oficijelnih sastanaka.
„Putin je racionalan i ozbiljan čovek, nije satkan od mitova, ali mu je stalo do tradicije. Kada sam bio kod njega kući, kupio sam mu ikonu, primio me u 22.45 sati, bili smo sami i svirao je klavir. Pogazio sam sve protkole i uspeo da mu donesem ikonu, koja nije prošla sve procedure njihove tajne policije. On je ustao i pokazao i poverenje i poštovanje i svoj pravoslavni duh. Iznenadio sam se što je nije stavio negde sa strane, već je odmah postavio na sto uz zid, tri puta se prekstio i poljubio je”.
Vučić je dodao da su zatim razgovarali o pravoslavnom duhu i kako pravoslavlje Putin doživljava. Dodao je da Putin izvanredno svira klavir i da ga je te noći pozvao da gledaju zajedno hokej - noćnu ligu.
Vučić je šaljivo dodao da ne zna ni klizaljke da navuče i da se ne razume u hokej. Kaže, takođe, da su tako otvoreno razgovarali i po pitanju KiM i da bi ga Putin pitao šta bi više želeo, na primer - „ovo je za tebe rizično, a bolje za zemlju” i slično. „Na takav način razgovaramo, potpuno otvoreno. Tako razgovaram i sa drugima”.
Vučić je naveo da kada ga Putin pita da li je Srbija na evropskom putu da mu kaže da je svejedno šta on lično misli o tome, ali da naša zemlja ima 68 odsto trgovinske razmene sa EU i 20 odsto sa zemljama regionom koje su na evropskom putu.
Kada je reč o poglavlju 31 o zajedničkoj spoljnoj i bezbednosnoj politici, Vučić kaže za EU: „Imate više od pola poglavalja da nam otovrite, a propisano je da to bude kada bude zatvarano, tako da ni vi sami ne znate kada ćete to da nam otvorite, a kamoli kada ćete to da nam zatovrite”. Vučić je istakao da Srbija nije Rusiji zabila nož u leđa kada im je bilo najteže i kada su to svi uradili.
„Bili smo fer i odgovorno i vodili svoju politku, to nije politika balansiranja već jasnih ciljeva koji su u interesu građana Srbije i Srbije i baš me briga šta o tome misle i što će posle posete Putina da nas napadne pola zapadnih medija i što će 10 dana posle toga da nas napadne pola ruskih medija. Moj posao je da obezbedim da građani Srbije žive bolje, da budu poštovani u svetu, a to da li nas neko voli u svetu - niko nas nikad nije voleo i niko nas ne voli danas i neće nas voleti, ali nas danas više poštuju nego juče, a nadam se da će nas sutra poštovati svi više nego što nas poštuju danas”, zaključio je Vučić, prenosi Tanjug.
Potpisivanje 21 sporazuma sa Rusijom
Predsedik Srbije Aleksandar Vučić izjavio je da očekuje da će prilikom posete predsednika Rusije Vladimira Putina Srbiji 17. januara biti potpisan 21 sporazum važan za budućnost Srbije, kao i da će biti razmatrano pitanje Kosova.
Vučić je gostujući na televiziji Pink rekao da mu orden Svetog Aleksandra Nevskog, koji će mu, prema najavi, Putin uručiti tokom posete Beogradu, mnogo znači i da Rusi „svoje titule i doktorate ne razbacuju”.
„To je ogromno priznaje, priznanje koje se dobija posle 105 godina i to posle toliko velikana, a dobio ga je i kralj Petar Prvi Karađorđević”, rekao je Vučić. On je dodao da je to stvar koja obavezuje, ali „pokazuje da ste uspeli da sačuvate suverenost i nezavisnost Srbije”.
„Ponosan sam i počastvovan. Nadam se da će i moji unuci i praunuci biti ponosni na svog dedu, pradedu”, rekao je on, prenosi Beta.
U februaru kamen temeljac za fabriku Linglong
Predsednik Srbije Aleksandar Vučić najavio je da će u februaru biti položen kamen temeljac za izgradnju kineske fabrike guma Linglong u Zrenjaninu, prenosi Tanjug. On je to rekao na pitanje gledaoca koji se uključio u emisiju tokom Vučićevog gostovanja, i postavio mu pitanje kada Zrenjaninci mogu da očekuju otvaranje neke nove fabrike.
„Linglong biće najveća komapnija u Zrenjaninu posle Drekslmajera, to će biti 30 puta veća investicija. To je nešto što će promeniti sve u Zrenjaninu i samo da sve bude u redu”, rekao je Vučić i naveo da se Srbija za dolazak te investicije mnogo borila. Najavio je i da će Zrenjanin nakon nekoliko decenija dobiti čistu vodu. Prema njegovim rečima, za Banat dolaze bolji dani, za Žitište, Miloševo, Sečanj...

Stranačka lojalnost iznad ženske solidarnosti
U Skupštini Srbije nema nijedne poslaničke grupe, a da bar neka  njihova poslanica nije bila izvređana, međutim Ženska parlamentarna mreža (ŽPM), koja bi to trebalo da osudi, uglavnom se nije oglašavala. Nije bilo moguće postići saglasnost, jer žensku solidarnost uvek nadjača lojalnost stranci. ŽPM osudila je jedino uvrede lidera SRS-a Vojislava Šešelja na račun Marinike Tepić iz Kluba samostalnih poslanika (KSP) i Aleksandre Jerkov (DS), ali zato radikalke nisu u ŽPM-u. Podeljene su i u stavu o svrsi postojanja ovog neformalnog tela, pa jedne smatraju da je ono obesmišljeno i da mu treba zamrznuti rad, a druge tvrde da je njegovo postojanje opravdano i da može mnogo toga da učini za poboljšanje položaja žena.
Ženska parlamentarna mreža prvi put je formirana u postpetoktobarskom sazivu srpskog parlamenta 2001. godine, međutim, nije uspela ni da okupi sve poslanice iz DOS-a, koje su  do skupštinske klupe stigle na jedinstvenoj izbornoj listi, a kamoli opozicionarke. Poslanice DSS-a, kako su objašnjavale, nisu htele da budu deo toga zato što u parlament nisu ušle kao žene već kao političarke, koje dele stavove svoje stranke. Nisu učestvovale ni opozicionarke iz SPS-a i SRS-a. ŽPM je okupljala poslanice iz svih stranaka jedino u sazivima iz 2012. i 2016. godine, pošto radikali nisu prešli cenzus, a „deesesovke” i socijalistkinje su odavno promenile mišljenje.
U prvom sazivu u kome su naprednjaci činili parlamentarnu većinu, ŽPM je bila puna ideja, ambicija i akcija za popravljanje položaja žena, što angažovanjem na predlozima za izmene zakona, što održavanjem sastanaka sa ženama u unutrašnjosti kako bi se one lakše i više uključile u politiku i dobile priliku da učestvuju u donošenju odluka. Međutim, u aktuelnom sazivu, uprkos tome što se nikad više nije pričalo o borbi protiv svake vrste nasilja, stiglo se dotle da je, takoreći, nemoguće osuditi uvrede na račun političkih protivnica. Dogodi se da neko lično i bez ikakvih ograda osudi vređanje poslanice, bez obzira na to što je na suprotnoj strani, mnogo češće se čuje lična osuda, ali uvek postoji neko „ali”, kojim se osuda praktično poništava, a uvreda na neki način pravda. Tako da je rad ŽPM-a skoro zamro, ukoliko se izuzmu neke međunarodne aktivnosti. Odgovor na pitanje zašto je to tako – zavisi, dabome, od stranačke pripadnosti poslanica.

Marija Obradović (Foto MCB)
Prva koordinatorka ŽPM kada je SNS preuzeo vlast bila je Marija Obradović, sadašnja potpredsednica GO SNS-a, koja ističe da ŽPM radi na principu dogovora. Dodaje: „Ukoliko se bilo koja poslanica, odnosno koordinatorka ispred svoje poslaničke grupe ne slaže sa predlogom aktivnosti, saopštenja ili inicijative, ne oglašavamo se kao mreža. Poslednjih godinu dana iz tog razloga nema reakcija ŽPM. Opozicione poslanice žele da osudimo napade na članice opozicije, to smo i učinili u slučaju Marinike Tepić i Aleksandre Jerkov. Ali, kad je napadnuta Maja Gojković, predsednica parlamenta, ili se vređaju političarke i funkcionerke vladajuće većine, one ne žele da reaguju. Takva selektivna reakcija iziskuje da zamrznemo rad mreže do perioda kada poslanice koje je čine, ne stave pitanje ženskih i ljudskih prava iznad stranačke poslušnosti i zloupotrebe ove mreže u opozicione svrhe”.

Gordana Čomić (Foto MCB)
Poslanica koja je bila pionirka u nastojanju da se žene udruže, bez obzira na stranačku pripadnost, Gordana Čomić (DS), potpredsednica parlamenta, kaže da je „ŽPM prostor za dijalog i u slučajevima kad poslanice ne mogu odmah da razumeju da se nasilje nad ženama ima osuditi, šta god ta žena bila, šta god uradila – to je nedopustivo”. Dodaje: „To što ja pripadam opozicionoj Demokratskoj stranci, ne znači ama baš ništa ako je nasilje upereno prema ženi iz vladajuće koalicije. I u slučaju kad njoj to nije značajno, kao i za zajedničku osudu, na primer, onoga što radi osuđeni ratni zločinac za zločine protiv čovečnosti Vojislav Šešelj. Tome služi mreža. Nije idealno, ali bez mreže ne bismo imali ni taj prostor za raspravu o nesporazumima oko nasilja. Nismo važne mi, važno je da mi učestvujemo u dijalogu kako je ženama u Srbiji, koje nisu u strankama. Naš politički zadatak je da menjamo karakter moći u državi, da moć ne bude nad nekim nego za nešto. Ženska moć u politici može biti moć za promene položaja svih žena nabolje. „

Nataša Mihailović (Foto Tviter)
Jedna od bivših koordinatorki ŽPM Nataša Mihailović kaže da je pravilnikom o radu mreže propisan obavezan konsenzus svih koordinatorki o temama i aktivnostima i da inicijativu pokreće trenutna predsedavajuća. Dodaje: „Nedostatak dogovora ne sprečava nijednu od nas da reaguje pojedinačno. Tokom mog tromesečnog predsedavanja ŽPM je osudila uvrede i verbalno nasilje nad opozicionim koleginicama Mariniki Tepić (KSP) i Aleksandri Jerkov (DS). Na uvrede upućene predsednici parlamenta Maji Gojković i premijerki Ani Brnabić, nakon mog predsedavanja, reagovali smo kao poslanička grupa, jer nije bilo dogovora unutar ŽPM. Za nas u SDPS-u i za mene lično, osuda i borba protiv nasilja je neupitna i nije predmet političke volje, već vrednosnog sistema kao uostalom i uvažavanje i poštovanje onih koji drugačije misle, što svojim radom i primerom nedvosmisleno pokazujemo. S druge strane, nažalost, još uvek smo mizogino i podeljeno društvo, puno predrasuda i stereotipa i mogu da konstatujem, kao žena i poslanica, da iz dana u dan padamo na testu poštovanja žena i rodne ravnopravnosti kao ljudskog prava. U skladu s tim postavlja se pitanje da li bi se i šta promenilo da ŽPM kao neformalna grupa u parlamentu reaguje svakodnevno, ukoliko društvo u potpunosti ne usvoji princip bezuslovnog poštovanja prava drugih. „

Vjerica Radeta (Fopto a. Vasiljević)
Zašto radikalke nikada nisu htele da budu deo ŽPM, Vjerica Radeta, potpredsednica parlamenta i SRS-a, objašnjava ovako: „Zato što je to jedna potpuno besmislena novotarija, koja ništa ne znači, što se pokazalo tokom delovanja takozvane ŽPM, koja nijedan, uslovno rečeno, ženski problem nije rešila, niti o njemu raspravljala. Potpuno normalno i logično poslanici se rukovode stavovima poslaničkih grupa, bez obzira na to da li su muškarci ili žene, to je jedino normalno i u skladu sa parlamentarnom demokratijom. Bilo je slučajeva kada su Maja Gojković i poslanice imale izvesnih problema i o tome govorili, ali zajedničkog stava te takozvane ŽPM. Ne postoji jedinstven stav ni o jednom zakonu. To je, da upotrebim finu reč, besmislica koja nema apsolutno nikakvog značaja i zato se mi tu nismo uključili, niti imamo nameru. „

Dubravka Filipovski  (Foto MCB)
Dubravka Filipovski (SNS), takođe, jedna od bivših koordinatorki, međutim, kaže: „ŽPM se ne bavi dnevnom politikom, ona ima pet ciljeva oko kojih su poslanice okupljene, osim SRS-a i to: ekonomsko osnaživanje žena, njihovo veće učešće u političkom životu, borba protiv nasilja nad ženama i decom. Mi nismo okupljene oko toga da izdajemo dnevna saopštenja. U toj priči sam od osnivanja i ne želim da se ŽPM svede na dnevnopolitičke događaje u parlamentu”. I ona podseća na reakcije ŽPM na uvrede Tepićevoj i Jerkovljevoj, ali da je „problem to što nijednom nije bilo saglasnosti da se reaguje kad je predsednica parlamenta bila napadnuta i fizički od Boška Obradovića (lider Dveri), ali i to je parlamentarizam”.

Sanda Rašković Ivić (Foto Tviter)
Sanda Rašković Ivić, potpredsednica Narodne stranke i šefica poslaničkog kluba NS-PZSS, kaže da je ŽPM formirana sa najboljim namerama, da je počela dobro, ali „čini mi se da se pretvorila u svoju karikaturu i ne služi baš ničemu”. Dodaje: „Mada je u oktobru održana Nacionalna konferencija, posle toga smo ušli u neko mrtvo more u kome se ništa ne dešava. „ Na pitanje da li je, ipak, lojalnost stranci jača od ženske solidarnosti, odgovara: „Žene imaju dve lojalnosti, jedna je lojalnost svojoj rodnoj pripadnosti, ženskom polu, a druga je prema svojoj partiji. Međutim, kad se te dve lojalnosti sukobe, uvek nastrada lojalnost prema ženskom polu i pobedi partijska, bez obzira o kojoj se stranci radi”.

Rustem Mustafa saslušan u Hagu
Rustem Mutafa, prvi od bivših pripadnika tzv. OVK, saslušan je danas Specijalnom tužilaštvu u Hagu o okolnostima pod kojima su se dogodili ratni zločini te paravojne formacije tokom i posle sukoba na Kosovu i Metohiji, javlja RTS, pozivajući se na prištinske medije.
Kako se navodi, završen je prvi deo saslušanja Mustafe, koji je na ulasku u zgradu Specijalnog suda rekao da se ne oseća krivim.
Za sredu je zakazano isptivanje Samija Ljuštakua, takođe bivšeg komandanta OVK.
Mustafa i Ljuštaku bili su važni komandanti operativnih zona na Kosovu u toku oružanog sukoba, a posle rata su ostali aktivni na kosovskoj političkoj sceni u okviru Demokratske partije Kosova, na čijem celu je donedavno bio aktuelni kosovski predsednik Hašim Tači, a sada je vodi Kadri Veselji, predsednik kosovske skupštine, prenosi RTS.
Mustafa je posle rata bio poslanik kosovske skupštine, a Ljuštaku je godinama bio gradonačelnik.
Poznatiji kao komandant Remi, Musafa je na ulasku u zgradu Specijalnog suda rekao da se ne oseća krivim i da je došao da odgovori na poziv Suda koji ispituje tvrdnje izvestioca Evropskog parlamena Dika Martija, preneo je Zeri.
„Ja ću odgovoriti na sva pitanja koja će tužilac postaviti u vezi sa mojim poslovima u vezi sa navodima”, rekao je Mustafa, prenela je Koha.
Mustafa je bivši komandant OVK za regiju Lab.
Specijalizovano tužilaštvo je formirano da istraži zločine pomenute u izveštaju specijalnog izvestioca Saveta Evrope Dika Martija i da odgovorne procesuira pred Specijalizovanim većima Kosova, sa sedištem u Hagu.
Mustafa će biti saslušavan i sutra
Nešto posle 17 sati završen je prvi dan saslušanja bivšeg komandanta Lapa tzv. OVK, Rustema Mustafe - Remija u Specijalnom tuzilaštvu u Hagu, a nastavak sledi sutra, javili su prištinski mediji.
Remi je prvi bivši pripadnik tzv. OVK koji je saslušan u haškom Specijalnom sudu.
Saslušanje je počelo u 10 sati, a Mustafa je zgradu suda napustio nešto posle 17 sati.
Po izlasku iz suda on je odbio da daje bilo kakve izjave, prenosi Tanjug.
I iz Kancelarije Specijalnog tužilaštva za KTV su rekli da neće davati nikakve izjave nakon saslušanja osumnjičenih, prenela je Koha onlajn.
Sa Mustafom u Hag je otputovao i njegov saborac Sami Ljuštaku, koji je poziv dobio za 16. januar.

Marjanović: Nije to ispad Veselinovića, već politika SzS
Napad Željka Veselinovića na udovicu Olivera Ivanovića nije nikakav ispad najbližeg saradnika Dragana Đilasa, već kontinuitet politike vređanja, nasilja i mržnje prema ženama koje drugačije misle od „junačina” iz Saveza za Srbiju, saopštio je danas Radoslav Marjanović, zamenik šefa odborničke grupe Srpske napredne stranke u Skupštini Grada Beograda.
„Na svojoj koži su do sada to osetile Ana Brnabić, Maja Gojković, Dijana Hrkalović, Gordana Uzelac, Mara Dragović, Ivana Vučićević, Barbara Životić, Irena Vujović, kao i članice RIK-a, a juče se ovom nizu žena koje su pretrpele vređanje i izlive mržnje od strane lidera Saveza za Srbiju pridružila i Milena Ivanović”, navodi se u saopštenju, prenosi Tanjug.
Marjanović je ocenio da se samo na ovim primerima može videti sve licemerje u političkom delovanju Đilasa koji sada pokušava da se ogradi od Veselinovića, iako zapravo razlike između njih dvojice i nema.
„Danas je svima jasno da opozicioni lideri u nedostatku politike i argumenata svoju političku borbu zasnivaju isključivo na bestidnim i primitivnim uvredama i mržnji svih koji drugačije misle od njih. Zbog toga im građani na izborima u kontinuitetu i daju pravu meru”, napomenuo je Marjanović.
On je istakao da će SNS nastaviti da se bori za pristojnu i modernu Srbiju dovođenjem investicija, otvaranjem novih radnih mesta, izgradnjom bolnica i puteva, ali i snažnom političkom borbom protiv svih onih koji bi da uspore Srbiju i vrate je nazad u vreme pljačkaških privatizacija kada su se današnji lideri opozicije bogatili a građani Srbije siromašili.

Šan Maklaud imenovana za novog ambasadora Britanije u Srbiji
LONDON - Šan Maklaud imenovana je za ambasadora Velike Britanije u Srbiji, saopštio je danas Forin Ofis.
Ona će na tom mestu zameniti Denisa Kifa, prenosi Tanjug.
Kako se navodi na sajtu, Meklaudova će dužnost preuzeti tokom leta.
Ona u Beograd dolazi iz Beča, sa položaja ambasadora pri misiji Velike Britanije u OEBS-u.

Maksimalne mere obezbeđenja tokom Putinove posete
Ministarstvo unutrašnjih poslova će tokom posete predsednika Rusije Vladimira Putina 17. januara preduzeti maksimalne mere obezbeđenja, koje podrazumevaju izmene režima saobraćaja u određenim delovima Beograda i posebne mere na trasi njegovog kretanja i u objektima koje će posetiti.
Policija će preduzeti sve neophodne aktivnosti kako bi se otklonili svi bezbednosni rizici, saopštio je MUP.
Načelnik Odeljenja za obezbeđenje određenih stranih ličnosti i delegacija Slaviša Krstić precizirao je da će tokom posete biti primenjene posebne mere fizičkog i tehničkog obezbeđenja na trasama kretanja štićene ličnosti, ali i oko objekata koje će posetiti.
„Povodom predstojeće posete predsednika Rusije Vladimira Putina Ministarstvo unutrašnjih poslova preduzeće složene mere obezbeđenja. Nosilac ovih mera biće Jedinica za obezbeđenje određenih ličnosti i objekta u saradnji sa pojedinim organizacionim jedinicama MUP-a, ali i drugim državnim organima”, rekao je Krstić iz Jedinice za obezbeđenje MUP-a Srbije, javlja Tanjug.
Načelnik Uprave saobraćajne policije Policijske uprave za grad Beograd Dragan Bogosavac ukazao je da će tokom trajanja posete predsednika Ruske Federacije na području glavnog grada biti preduzete maksimalne mere obezbeđenja, po takozvanom prvom stepenu.
„Biće zabranjen svaki vid saobraćaja na trasi kretanja štićene ličnosti, kao i na saobraćajnicama koje se nalaze u neposrednom okruženju. Na snazi će biti i zabrana parkiranja vozila na saobraćajnicama koje se nalaze na trasi kretanja štićene ličnosti”, rekao je Bogosavac.
On je apelovao na građane da se prilikom posete predsednika Ruske Federacije pridržavaju uputstava pripadnika Ministarstva unutrašnjih poslova, koji će biti angažovani na poslovima obezbeđenja.
Bogosavac je naglasio da će, tokom posete, pripadnici Uprave saobraćajne policije preuzimati intenzivne mere u cilju normalizacije saobraćaja nakon prolaska kolone sa štićenom ličnošću.
Krstić i Bogosavac apelovali su na sugrađane da imaju razumevanja za aktivnosti koje će pripadnici Ministarstva unutrašnjih poslova preduzimati tokom predstojeće posete Vladimira Putina, saopštio je MUP.

Prioriteti Kosovo i EU
Ministar spoljnih poslova Srbije Ivica Dačić rekao je danas u Beogradu da su dva najvažnija prioriteta Srbije u 2019. očuvanje interesa na Kosovu i pristupanje Evropskoj uniji, prenosi Beta.
„Nećemo odustati od naše posvećenosti dijalogu i opredeljenosti za kompromis kako bismo pronašli sveobuhvatno, dugotrajno i stabilno rešenje. Srbija ostaje privržena načelima međunarodnog prava”, rekao je Dačić na prijemu u Ministarstvu spoljnih poslova.
On je zahvalio državama koje su povukle priznanje Kosova i onima koje nisu glasale za prijem Kosova u Interpol, i naveo da diplomatska aktivnost Srbije na tom polju ne ugrožava dijalog.
„Mi jesmo za dogovor s Prištinom, ali na svaki njihov jednostrani akt koji nije dogovoren, reagovaćemo snažno na zaštiti naših interesa. Kao što biste i vi to radili”, rekao je šef srpske diplomatije pred okupljenim predstavnicima diplomatskog kora.
Dačić je naveo da će Srbija nastaviti s reformama na evropskom putu uprkos negativnim trendovima u samoj EU.
Ministar je naveo da Srbija ostaje pri politici vojne neutralnosti uz davanje doprinosa u suočavanju s bezbednosnim izazovima, učešćem u misijama i operacijama EU i UN, kao i kroz program Partnerstvo za mir.
„NATO misija Kfor ima poseban značakj za srpsku zajednicu na Kosovu i Metohiji. Nažalost, bezbednosna situacija u pokrajini zahteva nesmanjeno prisustvo Kfora i drago nam je što i brojne članice NATO prepoznaju ovaj problem”, rekao je Dačić.
Srpski ministar je izneo pozitivnu ocenu o ukupnoj diplomatskoj aktivnosti prošle godine, s velikim brojem poseta na visokom nivou i bilateralnih sastanaka, od kojih je izdvojio posete predsednika Aleksandra Vučića Pekingu i Zagrebu, kao i svoje sastanke s najvišim američkim zvaničnicima i drugo.

Amerika traži da Priština ukine takse
PRIŠTINA – Vašington je, preko diplomatske misije u Prištini, zatražio od prištinske vlade da suspenduje odluku o nametnutim taksama kako bi otvorili put za postizanje finalnog sporazuma s Beogradom, piše Koha onlajn.
Navodi se da SAD ne vide nikakvu korist za Prištinu održavanjem nametnutih taksi za 100 odsto uvećanih na robu iz Srbije.
„Država koja namerava da zaključi konačni sporazum treba da suspenduje meru nametnutih taksi, poručeno je iz Ambasade SAD u Prištini”, navodi se u odgovoru američke ambasade dostavljenom Kohi.
Ukazuje se istovremeno na, kako se navodi, dva suštinska interesa u sledećoj fazi, koja će morati da budu prioritet.
„Sjedinjene Države su od kosovskog rukovodstva više puta tražile da odmah ukinu takse na robu iz Srbije i Bosne i Hercegovine. Kao što smo rekli, ne vidimo nikakvu korist od ovih mera. Mi snažno ohrabrujemo obnavljanje usredsređivanja na suštinske ciljeve Kosova – evropsku budućnost i normalizaciju odnosa sa Srbijom”, stoji u odgovoru Ambasade SAD dostavljenom ovom prištinskom dnevniku.
Ambasada, međutim, nije odgovorila na pitanje u vezi nenajavljenog sastanka predsednika privremenih prištinskih institucija Hašima Tačija sa ambasadorom u Berlinu, Ričardom Grenelom, jednim od Trampovih najpouzdanjih ljudi.
Haradinaj: Ukidanje taksi uz garancije o međusobnom priznanju
PRIŠTINA – Prištinska vlada će ukinuti stopostotno nametnute takse na proizvode iz Srbije, nakon što dobije međunarodne garancije da će finalni sporazum Beograda i Prištine rezultirati, kako se navodi, uzajamnim priznanjem, izjavio je danas premijer privremenih prištinskih institucija Ramuš Haradinaj.
Nakon što su Savet za nacionalnu bezbednost SAD i Stejt department upozorili Prištinu da hitno ukine nametnute mere na proizvode iz Srbije ili će u protivnom biti sankcionisana, Haradinaj je na svom Fejsbuk profilu napisao da sve do dobijanja taženih garancije mere ostaju na snazi.
Haradinaj kaže da je duboko ubeđen u mogućnost postizanja pravno obavezujućeg sveobuhvatnog sporazuma sa Srbijom, koji će rezultirati uzajamnim priznanjem.
„Intenzivno radimo na konačnom sporazumu, a sačinili smo i veliku knjigu sa poglavljima i nacrtom ovog sporazuma. Mi smo sve to uradili da bi obezbedili da, kada sednemo da pregovaramo sa predstavnicima Srbije, imamo solidnu osnovu, činjenice i argumente”, naveo je Haradinaj, javlja Tanjug.
Haradinaj tvrdi da namera uvođenja povećanih taksi nije usmerena protiv postizanja finalnog sporazuma sa Beogradom.
Naprotiv, kaže Haradinaj, vlada će „privremeno obustavit porez, samo uz međunarodne garancije da će finalni sporazum rezultirati uzajamnim priznanjem”.
Pod garancijama, precizirao je Haradinaj, podrazumeva da postoji dokaz koji bi, kako kaže, svedočio da je sporazum sa Srbijom dogovoren u načelu i da se samo očekuje njegovo potpisivanje.

Vučević: Izbori nisu pitanje stranačkog već državnog interesa
Potpredsednik Srpske napredne stranke i gradonačelnik Novog Sada smatra da su birališta prava mesta gde građani treba da kažu šta misle, ali da odluka o vanrednim izborima neće biti pitanje stranačkog, nego državnog interesa.
On je za RTS rekao da su u nekoliko navrata razgovarali sa predsednikom Aleksandrom Vučićem o razlozima zašto bi možda trebalo izaći ranije na birališta.
„Nije doneta odluka, ima mnogo argumenata – kad bismo gledali samo stranačke interese, izbori bi već trebalo da su održani, ali pitanje da li je to u državnom interesu, imajući u vidu Kosovo, regionalnu stabilnost, nove investicije”, rekao je Vučević, javlja Tanjug.
On je dodao da ako se stalno čuju prozivke o nelegitimnosti vlasti, onda je prirodno da se izađe na birališta i proveri šta građani misle o tome.
Vučević se osvrnuo i na napade na suprugu Olivera Ivanovića, Milenu, rekavši da „ulazimo u patologiju koja nas po meni približava izborima i pravu građana da kažu za kakvu se politiku zalažu”.
„Da se ne bi prebrojavali na ulicama, mislim da su birališta prava mesta gde građani treba da kažu koji su brojevi u pitanju odnosno kako građani razmišljaju kuda Srbija treba da ide”, rekao je on.
Vučević je ponovio da Vučić nije doneo odluku o vanrednim izborima i da to neće biti pitanje stranačkog, nego državnog interesa.
On je rekao da ne razume lidere opozicije koji, kako kaže, beže od izbora.
„Da je do interesa SNS, izbori bi već bili održani, ili bar zakazani, ali pitanje da li je to u ovom trenutku državni interes zbog svih stvari, pre svega Kosova, investicija, stabilnosti i to su pitanja koja će uticati na odluku o izborima”, zaključio je Vučević.
</div>
<div id="vesti">
Na protestima u Zimbabveu ima žrtava
Harare - Na protestima koji su održani u Zimbabveu zbog povećanja cena goriva poginulo je nekoliko osoba, izjavio je ministar za bezbednost Oven Nkube ne navodeći broj. „Žao mi je što su ta dešavanja (protesti) doveli do mrtvih i povređenih”, rekao je ministar.

Policija je u nekoliko delova Hararea ispalila suzavac da bi rasterala demonstrante koji su palili gume i bacali kamenice protestujući zbog povećanja cene goriva. Građani Zimbabvea su nezadovoljni pošto je Vlada tokom vikenda donela odluku o skoro dvostrukom poskupljenju goriva, prenosi Beta-AFP.

Potraga za posmrtnim ostacima žrtava holokausta u Dunavu
Jerusalim/Budimpešta - Skoro 75 godina nakon što su desetine hiljada mađarskih Jevreja pogubljene na obalama reke Dunav u Budimpešti ronioci izraelske organizacije ZAKA nameravaju da počnu pretragu reke u pokušaju da pronađu njihove kosti kako bi se sahranile po jevrejskom običaju.
Odluka da se to dopusti objavljena je nakon sastanka izraelskog ministra unutrašnjih poslova Arije Derija u Budimpešti s mađarskim kolegom Šandorom Pinterom, prenose izraelski mediji.
Oko 80.000 Jevreja ubile su mađarske snage pod fašističkom vladom na obali Dunava od oktobra do decembra 1944. godine, prema podacima izraelskog Memorijalnog centra holokausta Jad Vašem u Jerusalimu. Izraelska organizacija navodi da sistematske potrage za posmrtnim ostacima ubijenih u tim masakrima nikada nije bilo.
Pre nekoliko godina rođaci ubijenih su inicirali da se nađu posmrtni ostaci i obratili se organizaciji ZAKA specijalizovanoj da pronalazi delove tela jevrejskih žrtava terorističkih napada, nesreća i prirodnih katastrofa.
Organizacija je počela preliminarnu istragu kako bi utvrdila da li se posmrtni ostaci još uvek mogu naći u svetlu pronalska nekih ostataka 2011. godine za vreme renoviranja Mosta Margit.
Ti ostaci su sahrajeni na jevrejskom groblju u Budimpešti 2016. godine. U poslednje tri godine ZAKA je organizovala sastanke s mađarskim i međunarodnim zvaničnicima da obezbedi potrebne dozvole za potragu.
O tome su glavni izraelski rabini razgovarali s mađarskim premijerom Viktorom Orbanom za vreme njegove posete Izraelu prošle godine. Tim ronilaca doputovao je u Mađarsku u nedelju kako bi pripremio početak potrage koji se očekuje ove nedelje uz korišćenje sonarne opreme.
Mađarski ministar obećao je da će pomoći i da će svi posmrtni ostaci koji se nađu biti poslati u Izrael radi sahrane. Predsedavajući organizacije ZAKA Jehuda Meši Zahav rekao je da će predstojeća misija biti poslednji akt dobrote koji se može učiniti za ubijene mučenike. Izraelski ministar Deri je izrazio zahvalnost zbog obećane pomoći, prenosi Beta.

Hiljade Poljaka odaju poštu ubijenom gradonačelniku Gdanjska
Varšava - U Gdanjsku, Varšavi, Krakovu, Poznanju i još nekoliko desetina gradova širom Poljske, a u inostranstvu u Londonu i Berlinu, hialjade Poljaka izašle su na ulice da u nemom maršu protiv mržnje odaju poštu opozicionom gradonačelniku Gdanjska Pavelu Adamoviču koji je danas podlegao povredama, pošto ga je u nedelju na dobrotvornoj proslavi lokalni kriminalac izbo nožem.
Napad nožem na Pavela Adamoviča, koji je bio gradonačelnik Gdanjska neprekidno od 1998. godine, odigrao se pred očima šokiranih građana, na bini tokom proslave Velikog orkestra praznične pomoći, najvećoj dobrotvornoj manifestaciji u Poljskoj, kada je 120.000 volontera širom zemlje prikupljalo novac za opremu za dečje bolnice.
„Sigurno je da će razumni ljudi pokušati da se smiri politički spor. Slabi ljudi ne izdrže, bolesni ljudi pomeraju se ka takvim napadima (u kojem je ubijen gradonačelnik). Kriva je politika. Idem na marš sa nadom da će svi razmišljati kako da se to zaustavi”, kazao je novinarima na maršu protiv mržnje u Gdanjsku Leh Valensa, legendarni lider otpora Poljaka komunističkom režimu, kasnije predsednik Poljske.
Lokalni 27-godišnji kriminalac Stefan V. nakon što je nožem naneo Adamoviču teške povrede po grudima i stomaku, kojima je gradonačelnik podlegao, uzvikivao je na bini da ga je navodno Građanska platforma, čiji je Adamovič donedavno bio član, nevinog poslala u zatvor i terorisala i da zato gradonačelnik mora da umre.

Pavel Adamovič snimljen 2015. prilikom upisivanja u knjigu žalosti povodom smrti nemačkog pisca Gintera Grasa
„Svaki žitelj Gdanjska te se seća. Bio si uvek tamo gde je bilo potrebno da se suprotstaviš zlu. To je bio smisao tvog života. Obećavam ti da ćemo odbraniti naš Gdanjsk, našu Poljsku i našu Evropu od mržnje i prezira”, kazao je masama građana Gdanjska predsednik Evropskog saveta, dugogodišnji bivši lider Građanske platforme Donald Tusk.
Protestna okupljanja i pošta za ubijenog gradonačelnika organizovani su simbolično uveče, kao podsećanje da je ubijen kada je upravo zahvalio građanima Gdanjska što su učinili dobro delo i prikupili toliki novac za lečenje bolesne dece, a ubica je upao na binu u trenutku kada su se simbolično odbrojavale sekunde da Poljaci svojim mobilnim telefonima osvetle svetlom zahvalnosti noćno nebo.
Kada je danas popodne stigla vest da je omiljeni gradonačelnik podlegao povredama, organizatori su protestnim okupljanjima i šetnjama dali novo ime „Svetlo za Pavela Adamoviča”, a Poljaci su masovno došli sa upaljenim svećama i upalili svetla mobilnih telefona, poneki i sa transparentom „Stop agresiji” ili „Stop mržnji”.
„Pokazujemo da pristojni građani Varšave umeju da dođu i pokažu da ne pristaju na to što se dešava u našoj zemlji. Nismo mogli da zamislimo da će tako izgledati naša Poljska. Ima ljudi koji se hrane mržnjom. I tu je politička odgovornost. Poslednje tri godine (otkako je na vlasti konzervativna stranka Pravo i Pravda) ti ljudi su živeli u uverenju da im je sve dozvoljeno”, kazao je jedan od organizatora na početku protestne šetnje protiv govora mržnje i nasilja u Varšavi.

Gdanjsk
Brutalni napad nožem na liberalnog gradonačelnika Gdanjska šokirao je i potresao celu Poljsku i političare a poljski državni vrh žestoko je osudio atentat. I predsednik Andžej Duda, premijer Mateuš Moravjecki i ostali zvaničnici izrazili su saučešće, a saučešća stižu i iz Brisela i sa svih strana sveta.
Predsednik Duda odlučio je da dan sahrane Adamoviča bude dan nacionalne žalosti, opozicioni gradonačelnici Varšave i Poznanja proglasili su, solidarišući se sa Gdanjskom, od sutra trodnevnu žalost, a solidarišu se i neki gradovi pobratimi Gdanjska u Evropi.
Misama u katoličkim crkvama u Gdanjsku i drugim većim gradovima oprostila se od Adamoviča, povremeno preliberalnog za njen ukus, recimo kada je ustajao u zaštitu prava LGBT manjina, i Poljska katolička crkva.
Posebno su poštu Pavelu Adamoviču odali muslimani u Gdanjsku, istakavši da, za razliku od mnogih, on nikada nije gledao na muslimane sa strahom i prezirom, već otvoreno, kao na ljude, a zalagao se da Gdanjsk bude otvoren za izbeglice, javlja Beta.

NASA protiv „Roskosmosa”
Dmitrij Rogozin, prvi čovek „Roskosmosa”, nije dobrodošao u SAD, barem ne u ovom trenutku. Tako je kratko saopšteno iz centrale američke svemirske agencije NASA. Ovom, po svemu neočekivanom, odlukom ozbiljno je dovedena u pitanje i ukupna saradnja Rusije sa prekookeanskim susedom u oblasti koju, objektivno, malo koja ekonomija može samostalno da isprati u punom kapacitetu.
Od samog početka, tačnije od lansiranja u orbitu prvog ruskog veštačkog satelita „Sputnjik 1” (4. oktobra 1957), osvajanje kosmosa predstavljalo je važan detalj u takmičenju Rusije i SAD, kako na planu nauke, tako i na planu politike.
Posebnost ovog nadigravanja koje je na svojevrstan način obeležilo i period hladnog rata, bila je u tome što su, uprkos ideološkim i iz njih proisteklim drugim ograničenjima, naučnici dve velike zemlje uporno nastojali da put ka zvezdama utiru i zajedničkim snagama.
U kosmos su slate mešovite ekipe kosmonauta, ruski mlazni motori korišćeni su za pokretanje američkih raketa, razmenjivani su najrazličitiji podaci… Istini za volju, bilo je tu i uvek neizbežne propagande, političkih igara, sumnji u pojedine uspehe konkurencije, pa čak i pokušaja dezavuisanja tuđih dostignuća. Ipak, svemirski programi neprestano su razvijani, naravno u saglasnosti sa ekonomskim prilikama i naučnim prodorima.
Kako sada izgleda, došlo je vreme da politika sve preuzme u svoje ruke. Upravo stoga, šef „Roskosmosa” zabranu posete centrali NASA ocenio je kao – ujdurmu američkih političara.
Podsetimo, Rogozin se još od 2014, kada je bio zamenik predsednika ruske vlade, nalazi pod sankcijama koje su mu uvele SAD, Kanada i Evropska unija zbog, kako je navedeno, „uloge u destabilizaciji političkih prilika u Ukrajini, preciznije, na Krimu”. Dodajmo da to nije bilo prepreka da, koliko prošle godine, delegacija NASA dođe u višednevnu posetu ruskim kolegama.
Ali, mnogo šta se u svetu menja, sve ubrzanije i sveobuhvatnije. Rusi i Amerikanci odavno nisu jedini koji pogled dižu ka nebeskom prostranstvu. U više navrata u kosmičkim avanturama učestvovali su i pripadnici drugih nacionalnosti, njih čak 25. Najnovije veliko dostignuće u toj oblasti pripada Kinezima koji su pre neki dan uspeli prvi da spuste svoju letilicu na tamnu stranu Meseca.
Upravo to je i argument Dmitrija Rogozina da otkazivanje njegove posete sedištu NASA okarakteriše kao – političku zabranu. Uostalom, i pojedini američki senatori koji su insistirali na blokiranju njegovog dolaska jasno su rekli da strahuju od mogućnosti da sporni gost pred domaćinima, a pre svega američkom javnošću iznese neke stavove koje zvanični Vašington nikako ne bi smeo da toleriše.
Ipak, činjenica da mali broj senatora ima moć da utiče na tako važne segmente međunarodne saradnje svakako deluje zabrinjavajuće. Rogozin ima svoje objašnjenje: „U odnosima s partnerima, rukovodimo se interesima naših država, a ne pojedinih političara.
A jedan od tih interesa svakako je i saradnja u sferi ispitivanja svemira, pošto tamo greške nisu dozvoljene i pravila ponašanja su strogo definisana. Ovakvo delovanje moćnih pojedinaca samo dokazuje da formula ’svemir izvan politike’ ne funkcioniše.”
Dodajmo da je Rogozin posetu SAD planirao za 20. februar. Program je uključivao posetu centru NASA u Vašingtonu i brifing za potencijalne klijente u Hjustonu. Njegova želja bila je i da se upozna sa proizvodnim procesom kompanije „Boing” i da održi predavanje na tamošnjem univerzitetu.

Vukovi sa Volstrita više ne večeraju s koleginicama
Ne sedajte pored koleginice u avionu, rezervišite hotelske sobe na različitim spratovima, izbegavajte sastanke iza zatvorenih vrata, nema više večera nasamo. Tako danas godinu dana od izbijanja pokreta protiv seksualnog uznemiravanja glasi nepisani kodeks ponašanja u finansijskom srcu sveta.
Vukovi sa Volstrita drže odstojanje od mladih koleginica i u liftu, neki imaju pravilo da se ne sastaju s njima u sobama bez prozora, a jedan je po savetu supruge advokatice usvojio pravilo da nema poslovnih večera sa ženom mlađom od 35 godina.
Na osnovu razgovora sa više od 30 viših rukovodilaca Blumberg je zaključio da su mnogi preplašeni, ne znaju kako da se ponašaju i imaju osećaj kao da hodaju po jajima. Kako im je rekao jedan finansijski savetnik, zaposliti ženu je postao nepoznati rizik, jer šta ako nešto shvati pogrešno. U sektoru finansija ovakvo preterivanje dovelo je do rodne segregacije.
Fenomen nije ograničen na svet finansija, jer muškarci širom SAD preispituju ponašanje na poslu kako bi se zaštitili od političke korektnosti koja im deluje preterano. Na Volstritu je inače malo žena na rukovodećim mestima i dugo se gajila kultura rešavanja ovog problema daleko od očiju javnosti. Zbog toga i nije bilo skandala poput onog sa Harvijem Vajnstinom u filmskoj industriji. Sada rizikuje da još više postane muški klub.
Muškarci koji rade za investicione fondove, advokatske firme i banke pristali su da govore o problemu samo anonimno. Kažu da sasvim razumeju američkog potpredsednika Majka Pensa koji je rekao da nasamo večera samo sa svojom ženom. Neprijatno se osećaju u društvu koleginica, posebno ako su mlade i atraktivne, jer strahuju od glasina ili potencijalne tužbe.
Ni žene ne znaju kako da se izbore s novonastalom situacijom koja ima utiče na karijere. Jedna se požalila da je kolege više ne pozivaju na neobavezno piće posle posla, a šef na sastanku koji bi trebalo da je privatan ostavlja vrata širom otvorena. Kompanije rizikuju da upadnu u zamku jer neće imati tužbe za seksualno uznemiravanje, ali će ih biti za seksualnu diskriminaciju.
Reakcije na aferu možda odišu paranojom, ali muškarci se najviše plaše lažnih optužbi i situacije koju ne mogu da kontrolišu. U januaru, dok se pokret „I ja takođe” zahuktavao, šef jedne velike finansijske kuće je prestao da pravi tradicionalne godišnje žurke u svom penthausu u Majamiju.
U promenjenom okruženju glavno pitanje je da li će ovakva reakcija na kraju da ugrozi napredovanje žena. Budući na dominaciju muškaraca na rukovodećim pozicijama, jedna od najgorih posledica za žene mogao bi da bude gubitak muških mentora.
„Nema dovoljno žena na najvišim položajima koje bi same proizvele novu generaciju. Da biste napredovali, proces je takav da neko na višem nivou prati vaš rad, daje vam šansu i voljan je da se založi za vas unutar firme. Teško da takav odnos može da se razvije ako nadređeni nije spreman da održava sastanke jedan na jedan sa koleginicom”, kaže Liza Kaufman, izvršni direktor kompanije  „Lasal sekjuritiz”.
Mentor može da potapše koleginicu po leđima, ali najbolje samo figurativno. Ako joj stvarno spusti ruku na ovaj deo tela, velike su šanse da će to biti protumačeno kao seksualno uznemiravanje. Takav je odgovor dalo 30 odsto Amerikanki u jednoj skorijoj anketi.
Takođe, viceve o seksu na radnom mestu uznemiravanjem smatra trećina žena i upola manje muškaraca. Za većinu pripadnika jačeg pola posmatranje intimnih delova koleginice nije uvek seksualno uznemiravanje, dok za dve trećine žena jeste, pa je sasvim razumljivo zašto im se čini kao da hodaju po jajima.
Drugo istraživanje je pokazalo da, godinu dana otkako je glumica Alisa Milano na tvit o seksualnom zlostavljanju za 24 časa dobila pola miliona odgovora „I ja takođe” (#MeToo), Amerikanci sa više nepoverenja gledaju na ove slučajeve. „Ekonomist” je u septembru naručio ankete sa istim pitanjima kao u novembru prošle godine i pokazalo se da se u međuvremenu javno mnjenje malo više okrenulo protiv žrtava.
Porastao je broj onih koji smatraju da muškarci zbog davnog seksualnog nasrtaja na poslu ne bi trebalo da izgube karijeru (sa 28 na 36 odsto). Takođe, veći broj ljudi misli da žene koje prijave seksualno uznemiravanje proizvedu više problema nego što ih reše (sa 29 na 31). Skoro petina Amerikanaca sada misli da su lažne optužbe veći problem nego da napadi prođu neprijavljeni i nekažnjeni. Mišljenje su uglavnom promenile žene i birači Donalda Trampa.
Slabost i ograničenja pokreta „I ja takođe” pokazale su i okolnosti u kojima je za sudiju vrhovnog suda jesenas izabran Bret Kavano. Lica zgrčenog od bola, sredovečni beli muškarac sa impozantnom biografijom je tražio od senatora da mu sude „onako kako bi sudili braći i sinovima”. Tako je muškarac kog je više žena optužilo za nedolično ponašanje okrenuo pokret naglavačke, predstavljajući sebe kao žrtvu.
Prva žena koja ga je optužila da ju je kao tinejdžersku napastvovao možda se ne bi usudila da javno izađe s pričom da nije bilo pokreta, ali činjenica da je Kavano ipak izabran protumačena je kao dokaz da pravih promena neće biti dok žene ne dobiju stvarnu moć: u parlamentu, sudovima, upravnim odborima... Dok ne bude više vučica sa Volstrita.

Rusija predlaže da promenu imena Makedonije razmotri SB UN
Moskva - Odluka makedonskog parlamenta o promeni imena te zemlje nametnuta je spolja i ne odražava volju naroda, saopštilo je rusko Ministarstvo spoljnih poslova, uz zaključak da bi ovo pitanje trebalo da razmotri Savet bezbednosti UN.
„Ovo što vidimo je nastavak procesa veštačke promene imena države koja je nametnuta spolja s ciljem da se Skoplje uvuče u NATO što pre”, navodi se u saopštenju, javlja Tass. Ministarstvo podseća da je 11. januara makedonski parlament izglasao usvajanje ustavnih amandmana o promeni imena zemlje u skladu sa Prespanskim sporazumom.
„Time je prekršen makedonski zakon. Stav predsednika Republike Makedonije i mišljenje većine stanovništva, koje odbacuje Prespanski sporazum, ignorišu se”, ističe rusko Ministarstvo.
U saopštenju se, takođe, skreće pažnja na nastavak protestnih okupljanja u Skoplju i drugim makedonskim gradovima što je, kako se navodi, pokazatelj duboke polarizacije društva.
„Očigledno je da ovakva metoda rešavanja pitanja od nacionalnog značaja za budućnost zemlje ne odražava volju njenog naroda i ne može da služi kao instrument za dugoročno rešenje za problem imena zemlje”, navodi Ministarstvo.
O opasnosti situacije koja bi mogla da potkopa stabilnost i bezbednost na Balkanu rečito svedoči, stoji u saopštenju, nedavni razvoj događaja u Grčkoj - povlačenje lidera Partije nezavisnih Grka, Panosa Kamenosa, iz vladine koalicije, kao posledica Prespanskog sporazuma, kao i to što se grčka vlada suočava sa glasanjem o poverenju.
Rusko Ministarstvo naglašava da je Prespanski sporazum u Atini „proguran” uz zaobilaženje mišljenja grčkih građana, pri čemu nema reči o eventualnom referendumu o tom pitanju.
Imajući to u vidu, Moskva ističe da dobro izbalansirano rešenje za problem imena te zemlje mora biti nađeno „bez pritiska spolja i nametanja vremenskih rokova i uslova spolja, a uz oslanjanje na široku javnu podršku i isključivo unutar pravnih okvira”.
„Pretpostavljamo da ovo pitanje mora razmotriti Savet bezbednosti UN u skladu sa Članom 3 Rezolucije 845 SB UN”, zaključuje se u saopštenju ruskog Ministarstva spoljnih poslova, prenosi Tanjug.
Atina: rusko saopštenje nije u duhu prijateljskog odnosa
Atina - Saopštenje ruskog Ministarstva spoljnih poslova o odluci makedonskog parlamenta da promeni ime te zemlje ne uzima u obzir koordinisane i efektivne demokratske funkcije institucija u Grčkoj, saopšteno je iz Ministarstva spoljnih poslova Grčke.
„Grčki ustav ima eksplicitne zakone koji regulišu svaki mogući događaj unutrašnjepolitičkog poretka, a koji ne podležu komentarima trećih lica”, navodi se u reakciji grčkog Ministarstva na rusko saopštenje, prenosi ANA.
Kako se ocenjuje u Atini, saopštenje ruskog ministarstva ne doprinosi istorijskom i prijateljskom odnosu koji uživaju Rusija i Grčka i njihovi narodi, prenosi Tanjug.

Počast za legendarne tenkove T-34 duž transsibirske pruge (FOTO)
Transportni voz sa legendarnim sovjetskim tenkovima iz vremena Drugog svetskog rata T-34, koje je Rusija preuzela od Laosa, kreće se transsibirskom železnicom prema odredištu, gradu Naro-Fominsk u okolini Moskve.


Kako je objavilo Ministarstvo odbrane Ruske Federacije, kompozicija sa tenkvima koja je krenula iz Vladivostoka, zastavljala se na prigodnim svečanostima u gradovima Čita i Irkutsk.

Na železničkim stanicama održane su prigodne vojne svečanosti, kojima su prisustvovali pripadnici organizacije mladih Junarmija i brojni građani, među kojima i veterani Velikog otadžbinskog rata.


Tenk T-34 ima posebno mesto u kolektivnom sećanju Rusa, kao jedno od oružja pobede.

Proizvođen je i u Irkutsku, pa se u centru ovog grada kao spomenik nalazi jedan tenk ovog tipa, čija posada je Drugi svetski rat završila oslobađanjem Praga.

Rusi u proseku za novogodišnje praznike potrošili po 206 dolara
MOSKVA – Rusi su za novogodišnje praznike, koje su trajali više od nedelju dana, u proseku potrošili po 13.870 rubalja (206 dolara), što je oko 300 rubalja (4,50 dolara) manje nego prošle godine, prema rezultatima istraživanja ruskog Centra za istraživanje javnog mnjenja objavljenim danas.
Prošle godine, izdaci za novogodišnje praznike iznosili su u proseku 14.195 rubalja po stanovniku (211 dolara), pokazuje ovo istraživanje, a prenosi agencija TASS.
„Oko 5.375 rubalja (80 dolara) otišlo je na poklone za voljene i prijatelje, 4.595 rubalja (68 dolara) je u proseku koštala novogodišnja trpeza, a 3.903 rublje su potrošene na putovanja, jelke, restorane i tako dalje”, navodi se u studiji.
„Samo dva odsto ispitanika je reklo da nije potrošilo ni kopejku na doček Nove godine i na praznike”, prema ovom istraživanju.
Novogodišnji pokloni su, kako se dodaje, nadmašili očekivanja mnogih Rusa, javlja Tanjug.
Dvadeset sedam odsto njih dobilo je parfeme, kozmetiku i nakit kao novogodišnje poklone, a 17 procenata razne stvari za uspomenu, navodi TASS.
Istovremeno, tri procenta anketiranih dobilo je karte za pozorište ili koncert, a jedan odsto aranžman za putovanje, što je znatno ispod očekivanja budući da se svaki deseti i svaki jedanaesti žitelj Rusije nadao takvim iznenađenjima kao novogodišnjem poklonu.
Jednonedeljni praznični odmor bio je uživanje za 69 posto anketiranih Rusa, što je manje od 73 procenta koliko ih je bilo zadovoljno prošlogodišnjim zimskim praznicima.
Lista aktivnosti tokom praznika bila je približno ista kao lani: 30 odsto je posetilo prijatelje (42% prošle godine), 28 procenata je vreme provodilo u šetnjama (30% lani), a 24 posto je išlo na skijanje ili klizanje.
Znatno je porastao broj Rusa koji su se odmarali kod kuće, sa 18 procenata prošle na 29 odsto ove godine.
Svaki peti Rus je radio za vreme praznika (21 posto).
Čak 32 procenata ruskih građana idealan zimski odmor vezuje za skijanje ili klizanje, 22 odsto za posete istorijskim mestima i za izlete, dok za 21 posto idealan zimski odmor predstavljaju plaže i sunce.
Takođe, 21 odsto ispitanika je reklo da bi voleli da provedu praznike sa rođacima.
Centar za istraživanje javnog mnjenja je sproveo anketu 11. januara 2019. metodom telefonskih intervjua 1.600 ispitanika starosti 18 godina i više.

Gradonačelnik Gdanjska preminuo nakon napada nožem
VARŠAVA – Pavel Adamovič, gradonačelnik poljskog grada Gdanjska, preminuo je danas nakon što je u nedelju uveče izboden nožem dok je stajao na bini tokom velikog dobrotvornog skupa, saopštio je poljski ministar zdravlja Lukaš Šumovski.
„Nismo mogli da se izborimo”, rekao je Šumovski lokalnim medijima, prenosi Rojters pozivajući se na privatnu televiziju TVN.
Gradonačelnik poljskog grada Gdanjska, Pavel Adamovič, koji je sinoć izboden nožem u predelu srca i stomaka dok je stajao na bini, bio je u kritičnom stanju nakon petosatne operacije, a u Gdanjsku je za njega bila organizovana akcija prikupljanja krvi.
Jedan od hirurga je rekao da je Adamovič imao „kritične rane u predelu srca, dijafragme i unutrašnjih organa”, javlja Tanjug.
Gdanjski biskup, koji je bio u bolnici tokom operacije gradonačelnika, rekao je da se moli za „čudo”.
Adamovič (53) je bio gradonačelnik Gdanjska, baltičkog lučkog grada od 1998. godine.
Bio je član demokratske opozicije nastale u tom gradu pod liderstvom Leha Valese tokom 1980-ih.
Nakon što je napustio Građansku platformu, izabran je ponovo za šesti mandat kao nezavisan kandidat.
Kao gradonačelnik, bio je progresivan glas koji podržava prava LGBT zajednice i toleranciju prema manjinama.
Poljsko tužilaštvo saopštilo je danas da je pokrenuta istraga protiv muškarca koji je optužen da je izbo gradonačelnika Gdanjska, a osumnjičeni će biti ispitan i podvrgnut psihijatrijskom pregledu.
Više poljskih medija izvestilo je sinoć da je muškarac koji je napao Adamoviča uzviknuo da se zove Stefan i da je bio u zatvoru iako je bio nedužan.
Pokrenuta istraga
GDANjSK – Poljsko tužilaštvo saopštilo je danas da je pokrenuta istraga protiv muškarca optuženog da je nožem ubio gradonačelnika Gdanjska, a osumnjičeni će biti ispitan i podvrgnut psihijatrijskom pregledu.
Zamenik glavnog tužioca Kšištof Šjerak rekao je da je pet tužilaca do sada ispitalo 20 svedoka i da se pripremaju da ispitaju 27-godišnjeg osumnjičenog, prenosi AP.
Šjerak je naveo da postoje „sumnje” kad je reč o mentalnom stanju napadača, koji je Adamoviča u nedelju uveče, dok je stajao na bini na kraju velikog dobrotvornog skupa, izbo nožem dugim 14,5 centimetara i naneo mu smrtonosne povrede.
Osumnjičenog će, prema Šjerakovim rečima, pregledati dva psihijatra.
U međuvremenu, poljski ministar pravde Zbignjev Žobro rekao je da tužioci pomno analiziraju sudski proces koji je pre pet godina vođen protiv osumnjičenog, a koji je tada bio osuđen za umešanost u pljačke banaka i izdržao petogodišnju zatvorsku kaznu, javlja Tanjug.
Žobro, koji je ujedno i glavni tužilac, rekao je da tadašnja zatvorska kazna nije bila dovoljno visoka s obzirom na težinu prestupa.

Mej: Britanija će napustiti EU 29. marta
LONDON – Velika Britanija će napustiti Evropsku uniju 29. marta, rekla je premijerka Tereza Mej tokom rasprave o sporazumu koji je postigla sa Evropskom unijom, prenosi Tanjug.
Ona navodi da ne veruje da vlada treba da produži rok za primenu člana 50 Sporazuma o EU, koji definiše uslove napuštanja bloka, prenosi Rojters.
Mejova je upozorila poslanike da će Bregzit biti u opasnosti ukoliko oni ne izglasaju sporazum o Bregzitu.
Blokiranje Bregzita je verovatniji rezultat nego da Britanija napusti EU bez sporazuma, rekla je Mejova u britanskom parlamentu u kome je u toku rasprava o sporazumu koji je ona postigla sa EU.

U padu iranskog vojnog aviona poginulo 15 ljudi
TEHERAN – U padu iranskog teretnog vojnog aviona „Boing 707”, jutros zapadno od Teherana, poginulo je 15 ljudi, od ukupno 16 u letelici, saopštila je iranska vojska.
Preživeo je inženjer koji je zbrinut u bolnici, navela je vojska, prenosi poluzvanična agencija Fars, prenela je agencija Rojters.
„Boing 707” prevozio je meso iz Biškeka u Kirgistanu, a nesreća se dogodila prilikom prinudnog sletanja zbog loših vremenskih uslova na aerodrom Fat, nedaleko od iranskog grada Karadža, zapadno od Teherana, javlja Tanjug.
Prethodno su zapadne agencije prenele da se srušio kirgistanski teretni avion sa 10 ljudi u njemu.

Eksplozija gasa u Rusiji, jedna žrtva
MOSKVA – Najmanje jedna osoba je danas poginula a dve su povređene u eksploziji, najverovatnije izazvanoj curenjem gasa, u zgradi na jugu Rusije, saopštile su vlasti, prenosi Beta.
Do eksplozije je došlo pre zore, u zgradi u gradu Šahti, nedaleko od granice s Ukrajinom, a guverner Rostovske oblasti je rekao da je poginula žena.
Ministarstvo za vanredne situacije je navelo da u zgradi, prema podacima, živi 12 ljudi.
Spasilačke ekipe su na mestu eksplozije pronašle sedam osoba. Ne zna se da li ima nestalih.
Iz ministarstva zdravlja je saopšteno da je dvoje povređenih u teškom stanju.
Dve nedelje ranije je eksplozija gasa ubila 39 ljudi u Magnitogorsku.

Sneg paralisao Evropu
Berlin – Snežne padavine paralisale su prethodnih dana pojedine delove Evrope, a sneg i dalje zadaje velike probleme građanima Nemačke, Austrije, Švedske i Švajcarske, gde su tri osobe povređene kada se lavina sručila na restoran jednog hotela.
Agencija AP navodi da je u poslednjih 10 dana u Evropi najmanje 21 osoba izgubila život u snežnom nevremenu.
Juče ujutru su poginula dva spasioca skijaškog centra Morijon u francuskom departmanu Gornja Savoja dok su rukovali eksplozivom za preventivno pokretanje lavina, saopštila je gorska spasilačka služba.
Nesreća se dogodila oko 8.30 ujutru na visini od 1.800 metara kada su njih dvojica pripremala intervenciju namernog pokretanja lavina, koja se tradicionalno sprovodi pre otvaranja skijaških pista.
Snežne padavine su paralisale pojedine delove Nemačke i Švajcarske - u petak nisu saobraćali vozovi, a škole su bile zatvorene, prenosi Tanjug izveštaj Bi-Bi-Sija.
U Bavarskoj je palo najviše snega, a Crveni krst je pomagao vozačima koji su ostali zaglavljeni na putevima, dok je jedan devetogodišnji dečak poginuo nedaleko od Minhena kada je na njega palo drvo.
Tri osobe su povređene kada se lavina u švajcarskim Alpima sručila na restoran jednog hotela. Veruje se da su svi gosti hotela evakuisani.
U Švedskoj i Norveškoj snežna oluja blokirala je puteve, dok su u Austriji spasioci uspeli da spasu 41-godišnjeg poljskog snoubordera koji je skrenuo sa staze u skijaškom centru Šlosalmbanu.
U Austriji se u petak situacija malo stabilizovala nakon što je prethodnih dana u pojedinim delovima zemlje palo tri metra snega.
Protekle nedelje devet osoba je poginulo, a dvojica planinara se od prošle subote vode kao nestali.
„Ovolika količina snega na visinama iznad 800 metara nadmorske visine događa se svakih 30 do 100 godina”, rekao je Aleksander Radler iz austrijskog Instituta za meteorologiju i geodinamiku.
Austrijska vojska poslala je helikoptere da „oduvaju” sneg sa krošnji drveća da bi se smanjio rizik od padanje stabala na železničke pruge i puteve.
U Švedskoj snažan snežni vetar pogodio je severne delove zemlje, koji je ponegde dostizao brzinu i od 49,7 metara u sekundi,
Na severu Norveške, jedan vozač kamiona opisao je kako je sa drugim vozačima bio celu noć zaglavljen na planinskom putu.
Otkazani letovi, oluja ide ka Vašingtonu
Snežna oluja pogodila je američki Srednji zapad, gde je najmanje pet osoba poginulo u saobraćajnim nesrećama, dok je na desetine letova otkazano.
Kako prenosi Rojters, oluja se kreće ka prestonici Vašington.
Prema prognozi, snežna oluja će pogoditi područje širine 2.900 kilometara, od Kolorada do srednjeg Atlantika.
Oluja je u petak pogodila Kanzas i Misuri i širi se na delove Ajove, Ilinoisa, Indijane i Ohaja, rekao je meteorolog iz američke meteorološke službe Endrju Orison.
Najmanje pet osoba je poginulo u saobraćajnim nesrećama na putevima u Misuriju i Kanzasu. Sa međunarodnog aerodroma u Sent Luisu otkazano je na desetine letova. Obilne snežne padavine očekuju se i u Virdžiniji i Vašingtonu.
S. R.

Italijanski „crveni terorista” uhapšen u Boliviji
Prema izveštajima agencija
Rim - Italija je juče poslala avion u Boliviju da pokupi odbeglog ekstremno levičarskog aktivistu Čezarea Batistija koji je tamo uhapšen posle skoro četiri decenije otkako je osuđen za ubistvo u Italiji.
Bolivijska policija uhapsila je Batistija (64) u noći između subote i nedelje. On je živeo godinama u Brazilu, gde je dobio politički azil u vreme levičarskog predsednika Lule de Silve. Međutim, prošlog meseca je brazilski odlazeći predsednik Mišel Temer potpisao ukaz o njegovom izručenju, zbog čega je Batisti pobegao.
Italijanski premijer Đuzepe Konte rekao je juče da je vladin avion krenuo za Boliviju. Italijansko ministarstvo spoljnih poslova saopštilo je da će se potruditi da Batisti bude izručen „što je pre moguće”, a ministar unutrašnjih poslova i vicepremijer Mateo Salvini rekao je da će on „završiti svoje dane u zatvoru” čim kroči na italijansko tle, prenela je Beta.
Italija je decenijama tražila izručenje ovog „crvenog teroriste”, osuđenog u odsustvu 1993. na doživotnu kaznu zatvora zbog četiri ubistva i pokušaj ubistva između 1978. i 1979. godine. Batisti negira da je odgovoran za te zločine.
Batisti je pobegao iz italijanskog zatvora 1981. godine dok je čekao suđenje za ubistva koja je prema optužbi počinio dok je bio član ekstremno levičarskog pokreta Naoružani proleteri za komunizam. Sud ga je kasnije osudio na doživotnu robiju u odsustvu. Batisti priznaje da je bio član tog pokreta ali negira da je počinio bilo kakvo ubistvo.
Tada je pobegao u Francusku gde je na snazi bila politika predsednika Fransoa Miterana da se odbegli italijanski ekstremni levičari ne izručuju u Italiju. Po ukidanju te politike 2002. godine, Batisti je napustio Francusku i pobegao u Brazil. Posle perioda provedenog u brazilskom pritvoru u čekanju odluke o ekstradiciji, levičarske vlasti su odlučile 2010. da mu dodele politički azil.
Bivši brazilski predsednik Mišel Temer je sredinom decembra potpisao akt o ekstradiciji Batistija što je Italija godinama tražila.
Žair Bolsonara novi brazilski predsednik krajnje desnice koji je preuzeo dužnost 1. januara je u decembru ponovio svoju rešenost da izruči bivšeg italijanskog radikalnog levičara, navodeći preko Tvitera da italijanska vlada može da računa na njega da Batistija vrati u zemlju porekla.
S. R.
</div>
  </body>
 </text>
</TEI>