<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2018-8-14</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>https://www.politika.rs/sr/articles/archive/2018/8/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Milunka Savić – srpska Jovanka Orleanka
U godini u kojoj obeležavamo sto godina od završetka Prvog svetskog rata podsetimo se Milunke Savić, koju je američki sajt Lajstvers („Listverse”) uvrstio na listu deset najvećih žena koje su se borile u nekom od ratova tokom novije istorije.
Iako ženama nije bilo dozvoljeno da budu vojnici i učestvuju u bitkama, mnoge su pronalazile način da se uključe u Veliki rat. Jedna od njih je bila Milunka Savić iz sela Koprivnica kod Jošaničke Banje, rođena 28. juna 1892. godine. Po objavljivanju ukaza o mobilizaciji 3. oktobra 1912. godine, i masovnog odziva, Milunka se prijavila na jednom od mobilizacionih zborišta u Beogradu, i registrovala se pod imenom Milun Savić. Pod tim muškim imenom borila se u Balkanskim ratovima 1912. i 1913. godine. Posle ranjavanja u bici na Bregalnici, od 30. juna do 9. jula 1913. godine, njen stvarni identitet otkrilo je bolničko osoblje. Nakon oporavka tadašnji vojni vrh nije hteo da je zadrži u vojsci. Međutim, pošto je imala čin kaplara i Karađorđevu zvezdu, ali i na insistiranje francuskog admirala Geprata i maršala Franše D’Eperea, Milunka je nastavila da ratuje.
U Prvom svetskom ratu, takođe se prijavila kao dobrovoljac. Bila je borac „Gvozdenog puka”, najelitnijeg Drugog puka srpske vojske „Knjaz Mihailo”. U jesen 1915. godine u Makedoniji je teško ranjena u glavu i tako povređena, sa ostalim borcima se povlačila preko Albanije. Posle nekoliko meseci oporavka vratila se na Solunski front, gde je učestvovala u bitkama 1916. godine. Posebnu hrabrost pokazala je u bici na Kajmakčalanu, kada je zarobila 23 bugarska vojnika. Jedan od njih bio je Georgi Dimitrov, kasnije predsednik Narodne Republike Bugarske, sa kojim je posle rata bila veliki prijatelj.
Posle demobilisanja 1920. godine, u činu narednika, radila je u Bosni i Hercegovini, 1922. godine se udala za Veljka Gligorovića iz Mostara, a 1924. dobili su kćerku Milenu. Usvojili su još troje dece. Posle izvesnog vremena brak sa Veljkom se raspao a ona je sa decom i sestrom nastavila da živi u Stepanovićevu kod Novog Sada, gde je početkom 1920. godine, za zasluge u ratu, od države dobila imanje na kome je sagradila kuću. U potrazi za boljim životom, sa decom je otišla u Beograd.
Na inicijativu njenih saboraca, zaposlila se 1929. godine kao čistačica u Hipotekarnoj banci u Beogradu, gde je provela najveći deo svog radnog veka. Odbila je ponudu da se preseli u Francusku i dobije francusku vojnu penziju. Umesto toga, izabrala je da živi u Beogradu. Za sve to vreme iškolovala je i odgajila tridesetoro dece koju je dovodila iz svog rodnog sela.
Posle Drugog svetskog rata, 1945. godine nova državna vlast joj je dodelila penziju. Starost je provela u svojoj kući na Voždovcu, u društvu unuka i u druženju sa vojnim veteranima. Skupština grada Beograda dodelila joj je 1972. godine jednosoban stan u naselju „Braća Jerković”.
Za zasluge u Prvom svetskom ratu dobila je brojna odlikovanja: Orden Karađorđeve zvezde, Orden Svetog Mihajla, Orden Svetog Đorđa, Zlatnu Karađorđevu zvezdu sa mačevima, Zlatnu medalju za hrabrost „Miloš Obilić”, Spomenicu na Prvi svetski rat 1914–1918. i Albansku spomenicu. Nosilac je i Ordena Legije časti četvrtog i petog reda i, kao jedini strani državljanin i borac u Velikom ratu, francuskog Ratnog krsta 1914–1918. sa zlatnom palmom. To odlikovanje je uglavnom dodeljivano francuskim vojnicima u Velikom ratu.
Umrla je 5. oktobra 1973. godine i sahranjena u porodičnoj grobnici na Novom groblju u Beogradu, odakle su njeni posmrtni ostaci, 10. novembra 2013. preneti u Aleju velikana na Novom groblju.
Jovan Popović
    </div>
    <div id="magazin">
Pred kamerama i namerno i slučajno
Još od početaka televizije i legendarnog Kamenka Katića kojeg su u šali zvali i Vremenko prezenteri vremenske prognoze sa malog ekrana su bili omiljena lica koja su se po popularnosti mogla meriti sa voditeljima popularnih emisija ili glumcima iz serija...
U međuvremenu, povećao se broj televizija i prezentera ali su neki od njih postali  prepoznatljiva imena i televizijske ličnosti.
Zahvaljujući atraktivnom izgledu i tome što već deset godina gledaocima Pinka  saopštava kakve ih vremenske (ne)prilike očekuju Marija Egelja je postala jedno od  zaštitnih lica ove televizije.
Pred kamerama se našla – i namerno i slučajno.
Namerno zbog toga što je sa četrnaest godina krenula u  školu UMS i pohađala časove javnog nastupa, glume, manekenstva a slučajno zato što se četiri godine kasnije prijavila i prošla na  Pinkovoj audiciji za prezentera vremenske prognoze. Došla je sa mamom i kaže da su svi kandidati bili u jednakom položaju jer im žiri nije znao imena, tako da je ona bila „ona mala u belom džemperu”. I sa audicije je stala pred kamere  ni manje ni više nego u Nacionalnom dnevniku.
Sada je gledaoci  prate u više termina tokom Jutarnjeg programa a sa dolaskom Žike Nikolića i njegove „Šarenice” u Pinkovo jato, Marija Egelja je postala i deo te ekipe. Kaže da se raduje svakom putovanju  sa ekipom „Žikine šarenice” i da se pokazalo da je kombinacija iskustva i mladalačke energije dobitna kombinacija i da uživa u kontaktima sa ljudima koji se okupe i prate snimanje i kasnije požele  da se upoznaju sa njom. I u Beogradu je prepoznaju na ulici i najčešće je pitaju kakvo će biti vreme.
– Uvek im uljudno odgovorim čak i u onim danima kada ne radim na televiziji, ali u svakom trenutku znam prognozu. To mi je postalo navika i na telefonu proveravam podatke o temperaturi, jačini vetra, vlažnosti vazduha. To se pokazalo kao dobro, jer me nikada ne zateknu nespremnu – kaže lepa prezenterka koja priznaje da je kiša iznenadi, jer nikada ne nosi kišobran.
Ovo nestabilno leto je učinilo da svi razgovaramo o meteorološkim uslovima, ali ne treba dozvoliti da nam to pokvari raspoloženje. Nema ništa lepše od sunčanog dana, ali i ples po kiši  može da ulepša dan, pomalo sentimentalno  priča naša sagovornica sa prepoznatljivim širokim osmehom.
 – Komplimenti koji dolaze od žena, posebno onih starijih, mi posebno prijaju jer znam da su iskreni, a da se iza njih ne krije kao kod muškaraca neka želja za  udvaranjem – kaže Marija Egelja koja je srećna zbog toga što ima prezime koje nije često i koje se zato  lako pamti.
Na tome je zahvalna očevoj porodici koja potiče iz Bosanskog Petrovca.
Iako je  zadovoljna svojim poslom pred kamerama, naša sagovornica nam otkriva da bi volela da jednog dana radi putopisne reportaže jer su one  gledaocima uvek zanimljive. Iskoristila je putovanje u Tursku i da se uživo javi u program. Tvrdi da je tajna uspeha svakog televizijskog lica u tome da se ne  trudiš da budeš isuviše često na ekranu. Posebno niko ne voli da vidi namršteno lice u jutarnjem programu, sve je lepše uz osmeh.
– Ako imaš harizmu, ako si gledaocima  simpatična i ako im se dopada to kako se ponašaš i kako im saopštavaš informaciju koja  njih interesuje, sasvim ti je dovoljno pet minuta – uverena je Marija Egelja.
Bila je i na Mundijalu u Moskvi i odatle se  nakratko uključila u program i tako spojila profesionalnu i  privatni stranu svog života. Veliki je navijač kao i njen otac koji se bavio fudbalom i za kojeg Marija kroz smeh kaže da vatreno navija za naše u svim sportovima sem u boćanju.
Marija je u emotivnoj vezi sa bivšim fudbalerom crno-belih Ljubišom Rankovićem koji je pomoćni trener  kluba Al Dafra  u Abu Dabiju pa su zajedno pratili utakmice na Svetskom prvenstvu u Rusiji a što je posebno zanimljivo nisu se upoznali u zajedničkom društvu ili u nekom kafiću već na fudbalskom terenu. Bilo je to na humanitarnoj utakmici koji su igrali predstavnici medija protiv igrača i stručnog štaba Partizana.
– Osvojila sam ga time što sam umela da šutiram – šali se Marija Egelja i dodaje: volim i vremensku i sportsku prognozu.
    </div>
    <div id="kolumna">
Razgraničenje
Diplomata u penziji

Moj kraj
Profesor FDU

Odgovor jednog angliste zaštitniku ćirilice
Profesor Filološkog fakulteta u Beogradu (u penziji)
    </div>
<div id="sport">
Alonso napušta F1 na kraju sezone
VOKING – Vozač Meklarena Fernando Alonso saopštio je danas da na kraju sezone napušta Formulu jedan.
„Nakon 17 divnih godina u ovom neverovatnom sportu, vreme je da načinim promenu i krenem dalje. Uživao sam u svakom minutu ovih neverovatnih sezona i ne mogu dovoljno da zahvalim svima koji su doprineli da sve bude tako posebno”, rekao je Alonso.
Alonso je u Formuli jedan debitovao 2001. i od tada je slavio na 32 trke, zabeležio je 22 pol pozicije i 97 puta je bio na podijumu. Šampion je bio dva puta, 2005. i 2006. godine, dok je tri puta kao drugi završavao šampionat.
On je naveo da je još pre nekoliko meseci doneo odluku.
„Ostalo je još nekoliko trka ove sezone i učestvovaću u njima sa više posvećenosti i strasti nego do sada”, rekao je Alonso.
Alonso je zahvalio svima u Meklarenu i istakao da će njegovo srce uvek biti s tom ekipom.
Bivši vozač Minardija, Renoa i Ferarija je, na kraju, zahvalio svim bivšim ekipama, klupskim kolegama, konkurentima, prijateljima, novinarima i svima sa kojima je sarađivao tokom karijere u Formuli jedan.
„Posebno svojim navijačima širom sveta. Siguran sam da će nam se putevi ponovo ukrstiti u budućnosti”, naveo je Alonso. (Beta)

Krunićevoj samo jedan gem protiv Pavljučenkove
Srpska teniserka Aleksandra Krunić nije uspela da se plasira u drugo kolo turnira u Sinsinatiju, pošto je večeras izgubila od Ruskinje Anastasije Pavljučenkove sa 6:1, 6:0.
Pavljučenkova je u prvom setu napravila dva, a u drugom tri brejka za brzu i laku pobedu. Meč je trajao samo 54 minuta. Naredna protivnica Ruskinje biće Nemica Anđelik Kerber koja je bila slobodna u prvom kolu. (Beta)

I Krajinović zaustavljen u prvom kolu Sinsinatija
Srpski teniser Filip Krajinović nije uspeo da se plasira u drugo kolo mastersa u Sinsinatiju, pošto je danas izgubio od Holanđanina Robina Hasea sa 6:4, 2:6, 3:6.
Bio je ovo prvi međusobni duel Krajinovića i Hasea, a Holanđanin je slavio posle skoro dva sata igre.
Hase će u drugom kolu igrati protiv Nemca Aleksandera Zvereva, koji je bio slobodan na startu turnira. (Beta)

Raonić prejak za Lajovića na startu Sinsinatija
SINSINATI – Srpski teniser Dušan Lajović zaustavljen je na startu Mastersa u Sinsinatiju, pošto je danas u prvom kolu izgubio od Kanađanina Miloša Raonića 6:3, 6:3.
Lajović je u glavni žreb stigao kroz kvalifikacije, ali nije mogao da načini korak više.
Raonić će se u drugom kolu sastati sa „laki luzerom” Malekom Džazirijem iz Tunisa, koji je zamenio u glavnom žrebu prvog tenisera sveta Španca Rafaela Nadala.
Masters u Sinsinatiju igra se za nagradni fond od 6,3 miliona dolara. (Tanjug)

Đoković: Da osvojim Sinsinati i kompletiram titule
SINSINATI – Najbolji srpski teniser Novak Đoković posle pobede na startu turnira u Sinsinatiju protiv Amerikanca Stiva Džonsona 6:4, 7:6 (7:4) rekao je da bi voleo da konačno kompletira titule iz Masters serije.
„Lepo je ponovo biti ovde jer nisam igrao ovaj turnir poslednje dve godine. Ovo je jedini Masters turnir koji nisam osvojio u karijeri a igrao sam pet puta finale. Uvek imam fenomenalnu podršku naših ljudi koji žive ovde i u blizini i hvala svima koji su došli da me podrže. Što se meča tiče, početak je bio solidan, s obzirom da nisam još na željenom, vrhunskom nivou tenisa, koji ću se potruditi da dostignem ove nedelje”, rekao je Đoković dopisniku RTS-a.
Uvek je pitanje u Sinsinatiju isto - može li se konačno do trofeja?
„US open je definitivno najviši cilj u ovom delu godine, kao poslednji gren slem, koji su ipak najvažniji. To međutim ne umanjuje važnost ovog turnira, koji kao što znate nikada nisam osvojio. Bilo bi jako lepo kada bi to mogao da kompletiram ove godine”.
Marijan Vajda se priključio Novaku pred ovaj turnir, nakon što ga nije bilo u Torontu i to je važan momenat.
„Marijan je više od trenera za mene, on je deo familije. Proživeo je sa mnom poslednjih 12-13 godina u vrhunskom tenisu. Sa druge strane, bio je tu i kada sam se ženio i kada sam postao otac i prvi i drugi put, tako da je on čovek na koga uvek mogu da se oslonim, sa kojim sam delio i odlične i teške trenutke u životu i jako mi je drago što je tu”, zaključio je Đoković.
Naredni rival Đokoviću u drugom kolu Mastersa u Sinsinatiju biće Francuz Adrijan Manarino. (Tanjug)

Đoković u drugom kolu Sinsinatija
Srpski teniser Novak Đoković plasirao se u drugo kolo mastersa u Sinsinatiju, pošto je prošle noći na startu turnira pobedio Amerikanca Stiva Džonsona sa 6:4, 7:6(4).
Bio je to prvi duel desetog i 33. tenisera sveta i trajao je dva sata i dva minuta.
Nekada najboljem teniseru je bio dovoljan brejk u desetom gemu da povede sa 1:0 u setovima.
On je na početku drugog seta poveo sa 3:0 i izgledalo je da će brzo privesti meč kraju, ali je Džonson iskoristio pad u igri srpskog tenisera i osvojio četiri vezana gema.
Đoković je potom u desetom gemu imao pet meč lopti i još dve u 12, ali ih nije iskoristio pa je meč otišao u taj brejk. Srpski teniser je u taj brejku uspeo da realizuje tek devetu meč loptu i tako stavi tačku na ovaj meč.
Rival Đokovića u drugom kolu jedinog mastersa koji nije osvojio biće Francuz Adrijan Manarino. On je u prvom kolu bio bolji od Italijana Marka Čekinata u tri seta.
Njih dvojica su se do sada sastajala tri puta i sva tri puta slavio je Đoković. (Beta)

Zvezda u plej-ofu za Ligu šampiona
Evropska Zvezda! Crvena zvezda ponovo sija evropski! Slavljem u Trnavi prvak Srbije je nastavio da sanja o plasmanu u Ligu šampiona i obezbedio je igranje na međunarodnoj sceni do decembra, jer je sada minimum učešće u grupnoj fazi Lige Evrope. Protiv Salcburga će se izabranici Vladana Milojevića boriti za istorijski ulazak u elitno UEFA takmičenje.
Milojević je promenio dva igrača u odnosu na prvi meč. Potražio je veću kreaciju i bolju kontrolu lopte sa Jovančićem umesto Jovičića, a u vatru je poslao i Simićam uz procenu da je bolje da krene sa njim nego Ebisiliom. Nije to bio kraj iznenađenjima za kolegu Latala, jer je u sredinu pomerio Bena, a novajliji iz Zemuna dodelio ulogu desnokrilnog napadača.
Ben je definitivno najopasniji kad je „lutajuća mina“, na koju Spartak nagazio odmah posle postignutog gola. Uzvratila je Crvena zvezda baš na isti način kao Slovaci u Beogradu, ekspresno izjednačila i nije dozvolila da prevlada nervoza.
Neshvatljivo je puklo u Zvezdinom veznom redu i odbrani u 6. minutu, kad je Spartak poveo. Krenule je od poskakivanja i nedovoljne čvrstine Bena, nastavilo se sporom reakcijom u defanzivi Krstičića. Kadlec ga je lako prošao, naterao i Savića da izađe napred. Sve se završilo tako što kapiten srpskog tima nije uspeo da preseče centaršut i servirana je poslastica za prekaljenog Bakoša.
Golman Borjan je podizao visoko ruke i terao saigrače ka centru, nije im dozvoljavao da klonu. I dobro je da nisu trošili energiju na utvrđivanje ko je kriv, pošli su sa centra i odmah im se posrećilo da zatresu mrežu.
Na desnoj strani se ubacio Nikola Stojiljković i odlično centrirao. U srcu šesnaesterca Spartaka ostao je usamljen Ben i sjajno zahvatio loptu glavom, golman Čudi nije mogao da spreči da se zarije pod prečku.
Nije to bio idealan, ali jeste dobar početak za Crvenu zvezdu. Rano postignut gol prebacio je pritisak na stranu domaćina, svesnih da bi im još jedna kapitulacija verovatno donela i eliminaciju.
Radonjić je pravio mnogo problema po levoj strani Spartaku, ali je izostajao taj „ubitačan“ trk i dribling. U pojedinim trenucima je bilo potrebno samo da ga lopta malo više „posluša“, ali mirisalo je da bi upravo preko njega Crvena zvezda mogla da dođe do kapitalnog gola. U 27. minutu je dobio pas od Simića, lepo ušao unutra i šutirao, a Čudi pokrio bliži ugao i zabeležio intervenciju.
Imala je Zvezda mnogo kornera u prvom poluvremenu, ispostavilo se kao pogrešno što ih je sa leve strane izvodila kratkom kombinacijom. Stojković je dobio delikatan zadatak da zatvara kontre u tim situacijama.
Kako je odmicao prvi deo, sudija je sve više potpadao pod uticaj čestih protesta domaćih igrača i publike. Stojkoviću je dodelio žuti karton za običan start, Benu za prigovor. Kako se bližio odmor, padao je ritam. Spartakovci su tražili prekršaje u zoni za centaršut, a zvezdašima je nedostajao kvalitetniji pas kad su imali kontrolu lopte. Ostao je žal za prilikom za Jovančića, suviše je bojažljivo zahvatio loptu volejom.
U uvodnoj fazi drugog poluvremena došlo je do zabrinjavajuće scene. Ben je počišćen u vazdušnom duelu, ležao je nepomično i igrači Crvene zvezde su panično potrčali ka njemu. Činilo se da je dobio potres mozga i da ne može da nastavi igru, ali se posle ukazane pomoći vratio.
Pojavljivale su se rupe na sredini u obe ekipe i pored mnogo požrtvovanosti i trčanja. Slovaci su nastavili da centriraju iz slobodnih udaraca iz svih pozicija, čak i kad je lopta bila daleko bliža centru nego šesnaestercu Crvene zvezde.
Izgledalo je da će na isteku 60. minuta sve da se reši u korist Zvezde. Radonjiev trk i nehotična asistencija izbacili su u šansu Stojiljkovića, kad je prokušaoa da predribla istrčalog golmana Čudija se okliznuo i pokupio klizećim startom golmana Spartaka.
Rastrčao se Ben u poslednjoj trećini utakmice, imao dobra rešenja i u 68. minutu otvorio šansu Radonjiću. Udarac je bio odbranjiv za Čudija, nastala je velika gužve iz koje Stojiljković jeste iščeprkao loptu, ali ne i priliku da je prebaci preko gol-linije.

Istrošenog Stojiljkovića zamenio je Pavkov u 75. minutu, pokušao je Milojević na kartu snage i skoka da dođe do prolaska. Šansa se, ipak, stvorila na drugoj se stvorila strani. I to stopostotna. Bakoš se iskusno ubacio u šesnamesterac, okrenuo Degeneka i u zicer poziciji je Borjan odlično zatvorio prostor i upisao intervenciju.
Odmah posle šanse, Milojević je uveo Jovičića i pokazao da mu se ne dopada što su linije u veznom redu porozne. Opredelio se za sigurniju varijantu u nervoznom finišu. Sve više se išlo ka produžecima...
Latal nije izvršio nijednu izmenu ni na startu produžetka. Prvu priliku imao je Pavkov, nije imao snagu pod pritiskom igrača rivala na leđima da zahvati dobro loptu glavom.
I onda je došao trenutak odluke. Ben i Radonjić su razbili odbranu Spartaka i zadali ključni udarac rivalu pred kojim je bila nemoguća misija da u poslednjih dvadesetak minuta postigne dva gola.
Fantastičan pas Mohameda Bena, pravovremeno utrčavanje Nemanje Radonjića i Spartakovi navijači su zanemeli. Krilni napadač Crvene zvezde izašao je sam pred Čudija i smireo pogodio rašlje. Sudija je poklonio penal domaćinu u 122. minutu, koji Godal nije uspeo da pretvori u gol jer je pogodio prečku.
STADION: „Anton Malatinski“. GLEDALACA: 18.032. SUDIJA: Serdar Gozanbujuk (Holandija). STRELCI: 1:0 – Bakoš u 6, 1:1 – Ben u 7, 1:2 – Radonjić u 98. minutu. ŽUTI
KARTONI: Ben, Stojković, Degenek, Pavkov, Radonjić, Rodić (Crvena zvezda), Godal, Bakoš, Tot, Sloboda, Grendel, Hladik (Spartak)
SPARTAK: Čudi 7, Kadlec 7, Tot 6, Godal 6, Čonka 6 (106. Hladik -), Jirka 6, Grendel 6,5, Sloboda 6, Grešak 6, Rada 6 (100. Dangubić -), Bakoš 7.
CRVENA ZVEZDA: Borjan 8, Stojković 7,5, Savić 6,5, Degenek 7, Rodić 7, Jovančić 7,5 (102. Gobeljić 6,5), Krstičić 7,5, Simić 6,5 (85. Jovičić 7), Ben 8,5, Radonjić 8 (107. Babić -), Stojiljković 7, (75. Pavkov -).
Protiv Salcburga u utorak
Prvu utakmicu poslednjeg kola kvalifikacija za Ligu šampiona Crvena zvezda će odigrati na svom terenu u utorak 21. avgusta. Revanš u Austriji zakazan je za 29. avgust. Zbog kazne UEFA, publici u utorak neće biti dozvoljen ulazak na stadion.
Meleg i Jevtović van 18
Milan Jevtović i Dejan Meleg su putovali u Slovačku, ali se nisu našli u kombinaciji za utakmicu. Trener Milojević je morao da odredi dvojicu prekobrojnih, jer je poveo 20 igrača u Trnavu. Nije iznenađenje što se nisu našli u 18, tako je bilo i u prvom meču sa Spartakom.
Stiže špic Hemed
Napadač Crvene zvezde u grupnoj fazi UEFA takmičenja trebalo bi da bude Tomer Hemed. Prethodnih dana je napravljen dogovor oko angažovanja Izraelca, za početak završne realizacije posla čekao se prolazak u poslednje kvalifikaciono kolo za Ligu šampiona. Očekuje se da u što kraćem roku sve bude i ozvaničeno i da dosadašnji član engleskog Brajtona postane špic natrofejnijeg srpskog kluba.
Hemed je rođen 1987. godine, školovan je u Makabi Haifi i u tom izraelskom klubu je osvojio titulu i u sezoni 2010/11. zabeležio 18 golova. Posle napuštanja domovine, proveo je četiri sezone u Španiji, tri su bile u elitnoj ligi. Tresao je mrežu Realu, Atletiko Madridu, Sevilji, Valensiji...Ukupno je upisao u tri izdanja La lige 27 golova.
Iz Španije se Hemed preselio u Englesku i dao ogroman doprinos plasmanu Brajtona u Premijer ligu. U Čempionšipu je za dve sezone postigao 28 golova. U elitnom takmičenju na Ostrvu upisao je 16 utakmica i dva pogotka, protiv Njukasla i VBA. U drugom delu šampionata nije dobijao nogo šansu, sada ima dozvolu za odlazak jer je promenjena napadačka formacija plavo-belih. Crvena zvezda je na putu da iskoristi tu činjenicu i dovede kvalitetnog špica.
Tomer Hemed je standardni reprezentativac Izraela, u kvalifikacijama za Mondijal u Rusiji odigrao je osam utakmica i postigao tri gola.

Mandžukić završio reprezentativnu karijeru
Dugogodišnji hrvatski fudbalski reprezentativac Mario Mandžukić odlučio je danas da završi reprezentativnu karijeru, prenosi „Tanjug”.
Fudbaler Juventusa, jedan od najzaslužnijih za istorijsko finale Mundijala u Rusiji, ovu odluku saopštio je objavom na Instagramu, gde je rekao da mu je bila čast što je igrao za državni tim i dodao da će ubuduće biti najverniji navijač.
Mandžukić (32) je za Hrvatsku odigrao 89 utakmica i postigao 33 gola, što ga čini drugim najboljim u istoriji, odmah iza Davora Šukera, koji je prvi na listi sa 45 golova.
„Koliko god me je srebro ispunilo novom energijom, ujedno mi je olakšalo ovu nemoguće tešku odluku. Doživeli smo svoj san, načinili istorijski uspeh i pritom osetili neverovatnu ljubav navijača. Tih mesec dana kao i dočeci u Zagrebu, Slavonskom Brodu i celoj Hrvatskoj ostaće najvažnija uspomena moje karijere. Bilo je to najlepše putovanje sa reprezentacijom i najdraži povratak kući. Nema idealnog trenutka za odlazak, ali osećam da je za mene taj trenutak sada. Dao sam najbolje od sebe, dao sam doprinos najvećem uspehu hrvatskog fudbala”, napisao je između ostalog Mandžukić.

Zvezdin dan istine u Trnavi
Od našeg izveštača
Zaobiđe li večeras slovačko trnje, Crvena zvezda će obezbediti igranje na evropskoj sceni bar do decembra i drugi put uzastopno biti učesnik grupne faze UEFA takmičenja! Pobeda ili nerešen rezultat uz dva ili više gola, protiv Spartaka u Trnavi, doneli bi klubu iz Ljutice Bogdana overu ulaska u Ligu Evrope i zakazali sudare sa Salcburgom vredne istorijskog plasmana u Ligu šampiona.
„Crveno-beli” su juče, kratkim letom od Beograda do Bratislave, doputovali u Slovačku, gde će imati zadatak da pokažu zašto se kotiraju i dalje kao favoriti i da su sposobni da klub manjeg renomea postave „na mesto“. Zadatak nije jednostavan, ali je kristalno jasan. Igra u Trnavi zaključiće Zvezdin dan istine i odgonetnuti da li je ovaj tim zreo za Ligu šampiona.
Aktuelna generacija Crvene zvezde, pod komandom Vladana Milojevića, nije se do sada nalazila u situaciji da ne ponese prednost sa domaćeg trena u evropskim kvalifikacijama. Na Maltu i u Litvaniju je otišla sa 3:0, u Prag sa 2:0...
– Ništa nismo izgubili. Posle prvog meča je 1:1, tačno je da imaju rezultat koji njima odgovara, ali pripremili smo se dobro i znamo kako da pobedimo na ovoj utakmici – istakao je Filip Stojković, desni bek Crvene zvezde.
Spartak će igrati isto, Crvena zvezda mora bolje nego u prvom meču! Jasno je svima u srpskom šampionu kako protiv iskusne i fizički jake ekipe iz Trnave.
– Ući ćemo još čvršće i agresivnije, videli smo o kakvoj je ekipi reč. Braniće se, a naša ideja je da ih napadnemo i što pre postignemo gol.
Sve analize prethodnih dana stale su u zaključak da je od krucijalne važnosti za Crvenu zvezdu da povede u prvom poluvremenu i ne primi kao u Beogradu odmah gol. Imperativ Slovaka da napadnu otvorio bi prostor za brza krila, pa bi Nemanja Radonjić mogao da postane neuhvatljiv.
– Bilo bi odlično da povedemo i verujem da bi to moglo da bude presudno, ali hajde da sačekamo početak i da ne pričamo mnogo unapred. Analizirali smo šta nije valjalo, tu smo da ispravimo. Imamo samopouzdanje, nema straha.
Levi bek Spartaka Čonka koncentrisao se u prvom meču na obranu, nije previše prelazio na protivničku polovinu, ali je dobro obavljao zadatke u zaustavljanju Bena i Stojkovića. Možda je recept da se tu izvrši veći pritisak nego pre sedam dana...
– Mi smo se malo više „nameštali“ za Radonjića, videćemo kako ćemo u revanšu. Šef će da proceni šta je najbolje. Činjenica je da su oni mnogo opasniji na desnoj strani, odakle je i pao gol.
Postavlja se i pitanje koliko su vesti iz Niona o zaključavanju Marakane za publiku na dve evropske utakmice uticale na igrače...
– Naše je da sada gledamo na teren i i obezbedimo prolaz, na neke stvari ne možemo da utičemo. Imaćemo domaći teren u Salcburgu ako prođemo, jer će mnogo naših ljudi da bude na stadionu. Nadam se da će i u Trnavi da bude kao u Pragu, gde smo imali dobru podršku prošlog avgusta.
Od Stojkovića se očekuje danas veći doprinos u ofanzivi, jednim dobrim centaršutem mogao bi sve da reši. Reprezentativac Crne Gore, poput kompletne ekipe, još traži idealan nivo forme.
– Imam osećaj da će Krstičić da postigne gol posle mog centaršuta – uz osmeh je rekao Stojković.
Nek‘ tako i bude!
Prema poslednjim informacijama, Vladan Milojević će napraviti jednu promenu u timu u odnosu na prvu utakmicu sa Spartakom. Očekuje se da u startnih 11 promoviše Dušana Jovančića umesto Branka Jovičića.
Crvena zvezda nije u situaciji da brani rezultat, pa je procena da je Jovančićev profil veziste potrebniji za start od Jovičićevog. Od pojačanja iz Vojvodine očekuje se da doprinese boljoj skok igri, ali i da pokuša iz daljine da ugrozi Čudija.
Pred Jovančićem je ispit dosadašnje karijere. Nema sumnje da će imati i veće i atraktivnije mečeve u nastavku igranja za Crvenu zvezdu, ali do sada se nije susretao sa ovakvim izazovom. Nagovestio je potencijal, večeras je prilika da definitivno pokaže zašto su rukovodstvo i stručni štab šampiona Srbije izabrali baš njega da zameni Mičela Donalda.
Nije Lorenco Ebisilio preuzeo lidersku ulogu protiv Spartaka pre sedam dana i to se reflektovalo na rezultat. Crvenoj zvezdi je večeras potreban Holanđanin na najvišem nivou, raspoložen za šuteve i asistencije kao što je bio na meču sa Suduvom u drugom kolu kvalifikacija za Ligu šampiona.
– Spreman sam i želim da ponovo budem strelac, ali sam siguran da je navijačima znatno važnije da prođemo u sledeću rundu i osiguramo Ligu Evrope. Za tim nije bitno ko pogađa, već rezultat – ne stavlja sebe u prvi plan Lorenco Ebisilio.
Imate li odgovor na njihov stil igre sa mnogo grube igre i faulova?
– To je njihov stil, fudbal pruža pregršt opcija po pitanju način na koji ćete da ga igrate. Postoje ekipe koje nisu u vrhu po kvalitetu, ali to nadoknađuju borbenošću. To je njihov stil igre na osnovu kojeg se nadaju prolasku u sledeću fazu. Isti cilj imamo i mi, ali uz naš način igre.
Da li bi rano vođstvo Zvezdi garantovalo plasman u sledeću rundu?
– U fudbalu se nikad ne zna. Čak i da rival povede 1:0, ne smemo da se predamo, moramo da nastavimo da se borimo i pokušamo da preokrenemo stvari u našu korist. Nadam se da ćemo usmeriti meč u željenom pravcu i eliminisati Spartak.
Nikola Stojiljković je u prvoj utakmici protiv Spartaka upisao asistenciju Krstičiću za iznuđen penal. Danas se od pozajmljenog centarfora Brage očekuje gol!
– Jasno se videlo u prvoj utakmici da smo kvalitetniji. Igramo protiv kompaktne, disciplinovane i agresivne ekipe, teško je protiv takvog rivala. Na našu nesreću postigli su gol u najgorem trenutku, da se ništa nije dogodilo u narednih pet minuta od našeg penala, preuzeli bismo kontrolu i pretili preko bokova, verujem i zatresli još jednom mrežu do odmora – komentariše dešavanja sa prvog meča, uoči novog sudara sa Slovacima, Nikola Stojiljković.
Stojiljković ima jasan recept za uspeh u današnjem meču:
– Jedan gol može da odluči. Naše vođstvo u prvom poluvremenu bi sve promenilo. Morali bi onda da krenu u napad, otvorio bi se prostor za naše bočne igrače. Voleo bih, naravno, da se upišem u strelce, ali ako može neka to učini i Borjan. Jedino je bitno da prođemo i sastanemo se sa Salcburgom. Žao mi je što će nas u narednom evropskom meču na domaćem terenu čekati prazne tribine. Komentarisali smo u ekipi, krivo nam je, ali moramo da budemo jači od toga.
Često su se fudbaleri Spartaka valjali na terenu najvećeg srpskog stadiona, iritirali su publiku odugovlačenjem i na kraju došli do cilja. Slično ponašanje moglo bi da se vidi i večeras, što može da unese dodatnu nervozu u Zvezdinu ekipu.
Štoper Miloš Degenek poručuje da na to ne bi trebalo bi da se obraća pažnja i da je sve u rukama fudbalera Crvene zvezde:
– Ne nervira me stil igre i ponašanja Slovaka. Čega sam se sve nagledao u Aziji sa reprezentacijom Australije, ovi su bebe za njih. Oguglao sam na takve stvari. Prosto, ne pridaješ važnost, boriš se i ideš dalje.
Rano vođstvo Crvene zvezde moglo bi da bude veliki problem za Spartak?
– Jako je bitno da se povede. U svakom slučaju, jedino je važno da damo gol više nego oni. Neka bude 3:2 za nas, bićemo zadovoljni i mi iz obrane. Kako znamo i umemo moramo da pobedimo.
U kombinaciji 20 igrača
Vladan Milojević je odlučio da u Slovačku povede 20 fudbalera, doputovali su: Milan Borjan, Zoran Popović, Filip Stojković, Marko Gobeljić, Milan Rodić, Vujadin Savić, Miloš Degenek, Srđan Babić, Branko Jovičić, Dušan Jovančić, Nenad Krstičić, Veljko Simić, Dejan Meleg, Lorenco Ebisilio, Mohamed Ben, Slavoljub Srnić, Nemanja Radonjić, Milan Jevtović, Nikola Stojiljković i Milan Pavkov.
Podrška oko 2.500 navijača
Crvenoj zvezdi je od Spartaka dostavljeno 1.500 ulaznica, koja su prodate najvatrenijim pristalicama srpskog kluba. Očekuje se da večeras na tribinama stadiona u Trnavi bude oko 2.500 Delija.
Zvezdaši iz ovog dela Evrope pokušavali su da dođu do ulaznice, neki od njih su uspeli. Srbi će, naravno, večeras na stadionu „Anton Malatinski“ biti u manjini...
</div>
<div id="magazin">
Antarktik tone, Arktik se topi
Led na Severnom i Južnom polu topi se brže nego što se prethodno mislilo, zbog čega se nivo mora povećava, kao i klimatsko zagrevanje, upozorili su naučnici u Ženevi, a prenosi britanski „Telegraf”.
U studiji organizacije Međunarodne polarne godine (MPG) učestvovalo je nekoliko hiljada naučnika. Njihov je zaključak da je zagrevanje Antarktika „mnogo veće nego što se mislilo”, kao i da se led topi naročito na severu Arktika, kod Grenlanda.
Povećanje nivoa mora i promena temperature, izazvani topljenjem leda, takođe nagoveštavaju klimatske promene širom sveta, kao i moguće poplave obala tokom oluja, upozoravaju naučnici. „Imamo podatke o promenama struja okeana, što bi moglo da izazove dramatične posledice u klimatskom sistemu u celom svetu”, rekao je direktor organizacije MPG Dejvid Karlson.
Zaleđene i često nepristupačne polarne oblasti oduvek su bile najpouzdaniji i najosetljiviji kriterijumi za klimatske promene i globalno zagrevanje zbog njihovog uticaja na opšte uslove u okeanima i atmosferi.
Preliminarna otkrića dvogodišnjeg istraživanja naučnika iz celog sveta daju nove dokaze o tome da se okean oko Antarktika zagreva brže od globalnog proseka, navodi se u saopštenju Svetske meteorološke organizacije i Međunarodnog saveta za nauku.
„Ove promene ukazuju na to da globalno zagrevanje utiče na Antarktik onako kako se ranije nije ni pretpostavljalo”, dodaje se u saopštenju.
Ledeni pokrivači oko Grenlanda i Antarktika sve više se tope i tako povećavaju nivo mora, što direktno utiče na čitav svet.
Istraživanje oba pola prvo je te vrste sprovedeno tokom pola veka u oblastima koje nisu posećivane od pedesetih godina prošlog veka.
Kada je istraživanje počelo, kopnene površine Grenlanda i Antarktika smatrane su krajnje stabilnim uprkos nekim zabrinjavajućim signalima o topljenju po obodu.
Na jugu, zapadni region Antarktika, koji se proteže skoro do južnog vrha Latinske Amerike i za koji se ranije smatralo da je stabilan, topi se brže nego što se ranije mislilo i povećava nivo okeana. Najveći glečer Antarktika (Pajn ajlend glečer) kreće se 40 odsto brže nego sedamdesetih godina prošlog veka, dok je kretanje Smit glečera, takođe kod zapadnog Antarktika, 83 procenta brže nego 1992.
Istraživači su takođe zaključili da se na Arktiku tokom poslednjih godina minimalna količina leda na moru tokom čitave godine smanjila na najniži nivo otkako su pre 30 godina počela satelitska osmatranja.
Naučnici su takođe otkrili da globalno zagrevanje prouzrokuje značajne promene koje imaju isto dejstvo i na podmlađivanje arktičkog pejzaža.
Vegetacija i tlo promenili su se u ovom regionu u skladu sa snežnim padavinama, pri čemu je žbunje počelo da preovlađuje na terenima na kojima su nekada bili trava i drveće. Ove promene pratila je i veća pojava insekata i ostalih vrsta koje su se sa nižih geografskih širina premestile u polarne regione.
Ove promene poremetile su i životinje starosedeoce, lov i lokalni način života, a na mestima koja su bila nenaseljena počela je izgradnja, ukazali su naučnici.
U zajedničkom saopštenju zaključuje se: „Poruka organizacije Međunarodne polarne godine jasna je i glasna: ’Ono što se događa u polarnim regionima utiče na ostatak sveta i tiče se svih nas’.”
</div>
<div id="vesti">
Skupština RS traži novo ispitivanje događaja u Srebrenici
Od našeg stalnog dopisnika
​Banjaluka – Narodna skupština RS usvojila je jednoglasno zaključke u kojima se odbacuje izveštaj Komisije za Srebrenicu iz 2004. i zadužila Vladu RS da formira novu međunarodnu komisiju kako bi se istražili događaji u toj opštini u periodu od 1992. do 1995. godine. Zaključke su prethodno usaglasile sve političke partije sa sedištem u Republici Srpskoj, iz vlasti i opozicije, tokom zasedanja Skupštine RS posvećene izveštaju komisije za Srebrenicu iz 2004. godine.
U zaključcima, usvojenim bez glasova bošačkih poslanika, navodi se da Narodna skupština Republike Srpske (NSRS) odbacuje izveštaj komisije o događajima u Srebrenici i oko nje od 10. do 19. jula 1995. „jer nije u skladu sa opredeljenjem institucija RS o objektivnom i istinitom tumačenju navedenih događaja i jačanju međusobnog poverenja”. „Narodna skupština RS traži od Vlade RS da povuče izveštaj komisije i da ga stavi van snage”, navodi se u zaključcima.
U zaključcima se, između ostalog, navodi da Skupština RS smatra da je izveštaj komisije sačinjen pod pritiskom visokog predstavnika u BiH i međunarodne zajednice. Skupština RS traži da se formira i komisija koja treba da utvrdi stradanje Srba u Sarajevu, a rok za rad obe međunarodne komisije ne treba biti duži od jedne godine.

Linta odgovara Kovaču: A šta je sa srpskim žrtvama?
Predsednik Saveza Srba iz regiona Miodrag Linta ocenio je kao apsurdnu i provokativnu izjavu poslanika HDZ i bivšeg šefa hrvatske diplomatije Mira Kovača da će Srbija morati da reši pitanje odštete hrvatskim logorašima u sklopu pregovora o priključenju Evropskoj uniji.
U saopštenju dostavljenom medijima Linta podseća da Hrvatska uporno odbija da isplati odštetu žrtvama ustaških zločina i njihovim naslednicima, kao i zatočenicima ustaških logora u Drugom svetskom ratu.
Isto tako, dodaje, Hrvatska odbija da isplati odštetu porodicama srpskih žrtava i srpskim logorašima koji su bili zatočeni u hrvatskim logorima za vreme „agresije Tuđmanovog režima na Jugoslaviju i srpski narod u Hrvatskoj”.
Linta zato izjavu Kovača vidi kao potvrdu da je „današnja Hrvatska nastala na temeljima nacističke NDH, jer ih povezuju ustaška ideologija, mržnja prema Srbima, ubijanje, proterivanje i pokrštavanje Srba i otimanje i uništavanje srpske imovine”. (Tanjug)

Dodik: Udruženje Majke Srebrenice su politički subjekt
BANjALUKA - Udruženje Majke Srebrenice odavno je postalo politički subjekt, ocenio je predsednik Republike Srpske Milorad Dodik u obraćanju u parlamentu povodom Izveštaja Komisije o događajima u Srebrenici iz 2004. godine.
„Bol 'Majki Srebrenice' zavređuje pažnju i poštovanje. Ali odavno to Udruženje nije udruženje koje okuplja samo stradale. Ono je postalo politički subjekt. To bez oklevanja treba reći.
Ipak, pozivam ih da zajedno sa nama rade na novom izveštaju Vlade Republike Srpske”, rekao je, između ostalog, Dodik.
Dodik je zatražio odbacivanje aktuelnog izveštaja o zločinu o Srebrenici 1995 i formiranje nove komisije, u koju bi bili uključeni najrelevantniji ljudi, radi zajedničkog utvrđivana istine.
Dodik je rekao i da nikada nije formirana komisija koja bi istražila ubijanje sarajevskih Srba, a Dom naroda je i na to obavezao.
„Vlasti Federacije to nikada nisu učinile, a morale su. Sve su činile da do toga ne dođe”, rekao je Dodik, uveren da bi svrha novog izveštaja bila pomirenje naroda u BiH. (Tanjug)

Migranti sa rečnog ostrva na Drini vraćeni u Srbiju
SARAJEVO - Grupa od 15 ilegalnih migranata, koji su pokušali da pređu reku Drinu nizvodno od Zvornika, na području naselja Tršić, vraćeni su u Srbiju, izjavio je komandir Jedinice granične policije Zvornik Mirel Imamović.
Imamović je, kako prenosi sarajevski portal Klix, rekao da se to dogodilo juče, te da u nameri da pređu u BiH nisu uspeli zbog visokog vodostoja.
Oni su, kako se navodi, ostali na rečnom ostrvu i za to vreme život im nije bio ugrožen.
Sve vreme bili su pod nadzorom Granične policije BiH i Granične policije Srbije, a kada je vodostaj Drine opao, vraćeni su u Srbiju. (Tanjug)

Mujanović upravljao logorom u kojem su ubijani Srbi
Od našeg dopisnika
Sarajevo – Nedavno hapšenje bivšeg pripadnika Armije RBiH Huseina Mujanovića, osumnjičenog za zločine nad srpskim civilima u sarajevskim naseljima Hrasnica i Sokolović kolonija, pojedini bošnjački političari smatraju „pravosudnim nasiljem Srbije” i još „jednim pokušajem izjednačavanja žrtve i agresora”. U javnim istupima mnogi od njih negirali su ne samo Mujanovićevo učešće u „bilo kakvim zločinima” nego čak i „postojanje logora za Srbe u pomenutim naseljima”, iako mora da im je poznato da izveštaj o tome, koji je dostavila srpska strana, stoji u Tužilaštvu BiH još od 2006. godine.
Mujanović, koji ima državljanstvo BiH, a po rođenju i Crne Gore, uhapšen je 31. jula na graničnom prelazu Uvac između BiH i Srbije na osnovu poternice MUP-a Srbije, nakon čega mu je određen tromesečni pritvor. Na teret mu se stavljaju zločini protiv srpskih civila u periodu od 1992. godine do kraja 1994. godine.
Inspektor MUP-a Republike Srpske Simo Tuševljak kaže da je Mujanović, kao upravnik zatvora u Hrasnici, gde su činjeni stravični zločini nad srpskim civilima, bio drugi najvažniji čovek u tom naselju, odmah posle glavnog komandanta muslimanskih vojnih formacija. Funkciju upravnika obavljao je do sredine oktobra 1992. godine.

Konačnu odluku o Asadu donosi američki državni sekretar
PODGORICA - Američki Stejt department saopštio je, povodom poziva bivšeg operativca CIA-e, Džozefa Asad, da odbiju zahtev Crne Gore za njegovo izručenje, da „Sjedinjene Američke Države ne komentarišu da li su zahtevi za izručenje podneseni u određenim slučajevima”, prenosi Glas Amerike i dodaje da odluku o tome može da donese samo državni sekretar.
To je Stejt department odgovorio Glasu Amerike koji ih je tim povodom kontaktirao.
Kako se navodi, prema proceduri SAD, konačnu odluku o izručenju donosi američki državni sekretar i to na osnovu mišljenja sudije.
„S obirom na to da ima diskreciono pravo da odlučuje o zahtevima za izručenje, državni sekretar može da uzme u obzir i bilo koji pisani materijal koji podnese begunac, njegov advokat ili druge zainteresovane strane, kao i druge spoljnopolitičke ili humanitarne okolnosti”, objasnila je novinarka VOA, prenosi CdM.me.
Kako je rekla, na Crnu Goru se, kao državu naslednicu, odnosi Ugovor o izručenju koji su 1901. godine SAD potpisale sa tadašnjom Kraljevinom Srbije.
„Prema članu pet tog ugovora, ni jedna strana potpisnica nije obavezna da izruči svoje državljane ili subjekte. Takođe prema članu 6, begunac neće biti izručen ako se utvrdi ili ako on sam dokaže da je krivično delo, za koje je optužen, političke prirode”, pojasnila je novinarka VOA.
Crnogorski pravosudni organi ranije su za Asadom raspisali „crvenu poternicu” Interpola zbog sumnje da je bio član kriminalne organizacije, koja je planirala da nasilno preuzme vlast i spreči članstvo Crne Gore u NATO.  (Tanjug)
Bivši agent CIA traži da ga SAD ne izruče Crnoj Gori
Podgorica - Bivši agent CIA Džozef Asad, koga Crna Gora traži zbog navodne umešanasti u nasilni pokušaj smene vlasti 2016. godine, negirao je vezu s tim planom čiji je cilj bio sprečavanje zemlje da uđe u NATO.
Asad je u intervjuu za američki Foks njuz, koji je usledio nedelju dana pošto je u Podgorici potvrđeno da je Crna Gora za njim raspisala poternicu, rekao da bi SAD trebalo da odbiju taj zahtev. On je rekao da je u Crnoj Gori bio da bi savetovao izraelskog političkog konsultanta Arona Šaviva koji je radio za opoziciju i da je to bilo pre dve godine.
Šaviv je bio angažovan u predizbornoj kampanji opozicionog Demokratskog fronta (DF), čijim se liderima, zajedno sa još 12 osoba, sudi u Podgorici za umešanost u pokušaj terorizma na dan parlamentanih izbora oktobra 2016. godine.
Na pitanje zašto ga Crna Gora sada traži, Asad je odgovorio da se „radi o tome da je radio za CIA deset godina, pa da su to seksi reči, lako povezive sa zaverom i pučom i da se tako dobija medijska pažnja”.
„Ako pogledate vrednosti NATO-a i pogledate ono što čine države kao što je Crna Gora, one su kontradiktorne onome što i NATO i ja lično držimo veoma dragim”, rekao je Asad.
On je ocenio da NATO i američka administracija treba da podrže demokratske vrednosti i ljudska prava, i da ne dozvole Crnoj Gori da traži ekstradiciju njega niti bilo koga drugog koga vide kao političkog protivnika „kako bi utišali glasove koji podržavaju demokratiju”.
U optužnici protiv 14 osoba, tvrdi se da je Asad u ime Demokratskog fronta tražio pomoć od američke privatne bezbednosne agencije za kontraobaveštajni nadzor i izvlačenje ljudstva u vreme izbora. Politički konsultant i kreator kampanje DF-a, Aron Šaviv tvrdi da je od Asada tražio da uradi procenu bezbednosti za njega i da on nije imao nikakve veze s DF-om.
Za krivično delo pokušaj terorizma na dan parlamentarnih izbora 2016. odgovaraju ruski državljani Eduard Šišmakov i Vladimir Popov, kojima se sudi u odsustvu, kao i srpskim državljanima Nemanji Ristiću i Predragu Bogićeviću.
Na optuženičkoj klupi su penzionisani general Žandarmeijerije Srbije Bratislav Dikić, lideri Demokratskog fronta Milan Knežević i Andrija Mandić i Mandićev vozač Mihailo Čađenović.
Optužnicom su obuhvaćeni i srpske državljanke Kristina Hristić i Branka Milić, kao i njihovi sunarodnici - Srboljub Đorđević, Dragan Maksić i Milan Dušić. Postupak je razdvojen protiv prevodioca DF-a Ananija Nikića. (Beta)
</div>
<div id="kolumna">
Beogradski čvor
Na beogradskim ulicama ima dovoljno vozila javnog prevoza. Autobusi i tramvaji idu redovno i uobičajenim trasama. Većina ulica je prohodna za vozače. I Prokop je konačno potpuno funkcionalan, a slično je i sa stanicom Topčider. Uglavnom – i železnički i autobuski prevoz najnormalnije funkcionišu. Ukoliko nekih saobraćajnih izmena i ima, obaveštenja o tome objavljuju se na vreme i na svim stanicama.
Ako sve ovo dosad nisu uočili, Beograđani i gosti glavnog grada hitno bi trebalo da skoknu do optičara i nabave naočare sa velikom dioptrijom. One će im pomoći da konačno progledaju i uoče slike Beograda koje vide nadležni za saobraćaj u glavnom gradu uporno nas već sedmicama uveravajući – saobraćaj u Beogradu odlično funkcioniše.
Ali, ko iole koristi javni prevoz i ko god vozi beogradskim ulicama teško da bi mogao da se saglasi sa takvim opisima saobraćaja iz pera nadležnih.
Saobraćajna prizma putnika potpuno je drugačija.
„Otišao sam na Prokop, koji sam jedva našao, a onda sam tamo saznao da mi voz polazi iz Topčidera. Tek do njega nisam znao kako ću stići.” „Duže od sat smo čekali autobus 82, da bismo onda slučajno, jer obaveštenja nije bilo, saznali da ide sa sasvim druge stanice.” „U Bulevaru despota Stefana je haos, jesu li morali i njega da rade kad i Takovsku?”
Otkako je pre mesec i po ugašena Glavna železnička, a polasci vozova raseljeni na više stanica i otkako je počelo istovremeno sređivanje više ulica u gradu, zbog čega su mnoge linije javnog prevoza preusmerene, a ulice zatvorene, vozači i putnici ne znaju kojom trasom da idu i posle koliko će vremena stići do odredišta.
Kako bi i znali?
Nadležni na zamerke putnika i vozača uzvraćaju da se i u drugim metropolama ulice sređuju leti, da se zbog razvoja grada i u svetu pojedine stanice sele, a da se zbog svega toga mnoge linije javnog prevoza preusmeravaju. Nije problem ni što se ulice sređuju ni što se stanice sele ni što se neke linije skraćuju, preusmeravaju, povremeno i ukidaju. Ali, problem je, i to ogroman, kada se sve to dešava istovremeno, a teren za sve te promene nije pripremljen.
Kada bi nadležni gledali iz ugla putnika, videli bi, na primer, da na brojnim stajalištima satima uzalud čekaju autobus samo zato što se niko nije setio da ranije okači obaveštenje da su vozila s te linije preusmerena. Ako bi skoknuli na „završeni” Prokop, videli bi kako se grupica ljudi dovija da do perona spusti osobu sa invaliditetom jer nema lifta, već postoje samo stepenice.
Kad bi se nadležni konačno provozali gradom mogli bi bolje da sagledaju zapetljanost prestoničkog saobraćajnog čvora u koji su putnici i vozači već duže uvezani.
</div>
<div id="vesti">
Od Sremčice do Zemuna brže nego od Zemuna do Bežanijskog groblja
Manje vozila javnog prevoza u toku letnjih meseci je uobičajeno na ulicama. Ništa čudno nije ni kada su u jeku radovi na ulicama, pa se menja trasa mnogim autobusima, trolejbusima i tramvajima. Ali neobično je kada se u hodu, bez zvanične najave, promene trase autobusa.
– Trebalo je u subotu da se sastanem sa četvoro kolega na Keju oslobođenja u Zemunu na okretnici autobusa 82 jer nam je on odgovarao do Bežanijskog groblja gde smo išli na sahranu. Kada smo koleginica i ja stigle autobusom 88 nedaleko od keja, vozač je putnicima rekao da izađu jer ne ide do kraja – prepričava sugrađanka Lepa Vasić (34).
Putnici su, kako kaže Vasićeva, bili neprijatno iznenađeni.
– Kada smo pitali zbog čega ne možemo da čekamo na keju, objasnio je da su tamo radovi. Odmah sam pozvala Dispečerski centar da nam kažu gde da čekamo autobus. Ukazali su da je najbolje na stajalištu „22. oktobra”. Prepešačile smo do tamo, a u međuvremenu smo druge kolege obavestile gde da dođu – navodi Vasićeva.
Njihovo putešestvije tu je tek počelo.
– Kada smo se svi našli, proverili smo koliko stanica je udaljena prva „osamdeset dvojka”. Odgovor u poruci je bio 14. Posle desetak minuta ponovo smo pustili poruku, jer nam je bilo sumnjivo što je na stanici velika gužva, a nije se pojavljivao ni 88 koji je, inače, čest. Autobus je bio daleko 11 stanica – prepričava Lepa.
Posle desetak minuta, „Bus plus” je odgovorio da je 82 udaljen jednu stanicu. I zaista je prošao u pravcu prema keju.
– Sad će brzo on, komentarisali smo. Ali nije ga bilo ni posle pola sata. U novoj poruci je stajalo da 82 neće za 22 stanice. Shvatili smo da nešto nije kako treba. Ponovo sam nazvala dispečere, ali kao da nisam pitala za isti autobus. Rekli su da treba da čekamo na stanici „Džona Kenedija” – navodi Vasićeva dodajući da su krenuli pešice i usput se setili da u tom delu grada postoje dve stanice sa tim imenom.
– Kada smo stigli na stanicu za koju nam je bilo logično da čekamo 82, putnici su nam sugerisali da odšetamo do stajališta „Bulevar maršala Tolbuhina”. Tada smo bili sigurni da uveliko kasnimo na sahranu. Ali, odosmo peške do tamo. Od stanice do stanice i od kioska do kioska sa hladnom vodom, konačno posle sat i 40 minuta čekanja, iz neke sporedne ulice, naišao je autobus 82 – ukazuje Vasićeva dodajući da su ona i kolege na groblje stigli za petnaestak minuta otkako su ušli u autobus.
– Ali ono čekanje je bilo nepodnošljivo. Pa brže sam od Sremčice do Zemuna stigla menjajući dva prevoza. Za to mi je trebalo manje od 45 minuta, a za znatno kraću deonicu skoro dva sata. I to samo jer se niko nije setio da blagovremeno obavesti putnike o izmenama, niti da na stajalištima izlepi obaveštenja – zamerila je Vasićeva.
Posle ovog iskustva Beograđana juče smo proveravali da li je na nekom od gradskih sajtova bilo dato obaveštenje o izmenama na trasi autobusa 82. Ni na jednom od njih ga nije bilo. A to nažalost nije prvi ovakav propust nadležnih zbog kog građani gube dragoceno vreme i lutaju od stanice do stanice.
Majstore, hoćeš li stati do Pančeva
Zvanično obaveštenje postojalo je kada je reč o nedeljnoj trasi autobusa 15, 84, 704, 706 i 707. Ova vozila su zbog održavanja biciklističke trke, na delu od Ušća do raskrsnice Džona Kenedija i Bulevara Nikole Tesle, umesto redovnom trasom išla preko Bulevara Mihaila Pupina. Ali, na izmenjenom delu trase ovi autobusi nisu se zaustavljali.
– Pa, je l’ ovaj igde staje? ’Alo, majstore, hoćeš li ovako da nas voziš do Pančeva? Pa recite mu vi što stojite u donjem delu, šta ćutite ko mule? Ima nas koji bismo da izađemo iz ovog autobusa. Ja sam ušla kod Ušća kako bih izašla kod „Ju biznis centra”, a ko zna gde ću sad – glasno je u „osamdeset četvorci” negodovala sredovečna Beograđanka. To joj nije vredelo jer se vozač, koji je preskočio pet-šest stanica, zaustavio tek pošto se posle desetak minuta vožnje vratio na redovnu trasu. (D. A.)
Šoferu, promašio si stanicu
Izmenjenom trasom, o čemu nije bilo obaveštenja na gradskim portalima, juče je išao i autobus 26. Ne sluteći da neće izaći na željenim stanicama, brojni putnici su po običaju ušli kod Centralnog groblja. Spuštajući se Zaplanjskom i Peke Pavlovića, mnogi su se pripremali da izađu na Dušanovcu. Ali, dvadesetak metara od stajališta 26 je na raskrsnici skrenuo levo u Ustaničku jer je na redovnoj trasi autobusa bila postavljena signalizacija o zatvorenoj saobraćajnici. Deo putnika je panično povikao: „Pa gde će sad?” Na svu sreću, 26 je stao na stanici autobusa 31 i 30.
Zbunjeni putnici pokušali su da saznaju zašto je trasa promenjena, ali odgovora nije bilo. Vozač je mudro ćutao.
– Da li će preko Slavije, pa u Beogradsku ulicu? – pitale su se sredovečne gospođe.
Vozilo je ipak skrenulo u Južni bulevar i uredno, na svakom stajalištu, primalo putnike. Obišavši tri regularne stanice vozač je ušao u Ulicu Maksima Gorkog, a putnici koji su čekali na stajalištu „Južni bulevar” samoinicijativno su formirali stanicu na mestu gde je autobus imao mogućnost da ih primi. Umesto toga, šofer je dao gas ne pogledavši petnaestak ljudi koji su se pržili na suncu.
– ’Alo, majstore, promašio si stanicu! Ljudi čekaju! – galama i negodovanje prolomili su se kroz „dvadeset šesticu”.
Mnogi putnici su hteli da izađu na toj stanici, neki i ranije, ali bili su primorani da idu do Kalenić pijace.
– Nema tu nikakve stanice, niti je išta obeleženo. Nek čekaju, baš me briga… – konačno se oglasio vozač.
– Biće te briga kad ti skinu 20 odsto od plate. Sram te bilo! Kakav je ovo bezobrazluk?! – gunđao je jedan od putnika. (A. Jovanović)
</div>
<div id="kultura">
Vinil ponovo u modi
Muzika na vinilu nema premca. Sa gramofona je skinuta prašina. Oni ponovo rade, a ploče se vrte zbog odličnog zvuka koji nije uspela da pobedi nova tehnologija. Umešala se i nostalgija. Oživljava vreme kada se sa žarom slušala muzika sa gramofona. U „Jugovinilu” u Cetinjskoj ulici okupljaju se oni izoštrenog sluha i muzičkog ukusa. Dok piju piće, sami ili u društvu pretražuju police na kojima su uredno složene ploče.
– Ovde se nalazi bogata kolekcija od gotovo dvadesetak hiljada ploča različitih žanrova. Ima svega – od „klasike” do narodnjaka – kaže Aleksandar Matić, koji pušta muziku i pomaže gostima u odabiru.
On pokazuje i galeriju gramofona, koja je naročito interesantna stranim turistima.
– Jedni uzimaju za sebe, a drugi za poklon jer su ploče ponovo u modi i njihovo vreme tek dolazi – uverava ovaj gramofondžija.
</div>
<div id="vesti">
Grad ponovo objavio rat divljim graditeljima
Grad će ponovo izaći na megdan divljim graditeljima jer je nelegalna gradnja uz naplatu javnog prevoza najveći problem Beograda, naglasio je Goran Vesić, zamenik gradonačelnika. Za razliku od prethodnih brojnih objava rata bahatim investitorima, Vesić je priznao ono što svi godinama znaju, ali se niko od zvaničnika nije usuđivao javno da kaže, a to je da bez „asistencije” opštinskih i gradskih službenika u poslednjih četvrt veka ne bi moglo da se namnoži više od 200.000 nelegalnih građevina u prestonici.  
– Mnogi državni organi nisu radili svoj posao. Neoprostivo je da bespravnu zgradu neko priključi na struju, vodu, kanalizaciju. Mi svi moramo da se dovedemo u red – bio je izričit Vesić gostujući na RTS-u. 
Da bi stao na put nesavesnim graditeljima koji zidajući na divlje ne plaćaju brojne dažbine koje moraju da izmire svi preduzimači da bi dobili dozvolu za gradnju i uz to profitiraju prodajući stanove i lokale na tržištu, grad je inicirao izmenu Zakona o planiranju i izgradnji. 
– Postoji nesaglasnost propisa i koriste se različiti zakoni, a mi smo predložili da se ukrštaju informacije svih državnih organa kad je reč o nelegalnoj gradnji. Tražićemo da se legalizacija završava drugostepenim organom. To znači da kada zahtev odbije Gradsko veće ili resorno ministarstvo, objekti mogu odmah da se ruše, pa neka se potom vlasnik žali Upravnom sudu, a ako sud utvrdi da je grad pogrešio platićemo odštetu. Zahtevamo i da se zabrani priključenje bespravne gradnje na bilo kakvu infrastrukturu i da se nelegalna gradnja preko 100.000 kvadrata tretira kao pranje novca – ističe Vesić.
Utisak da se u Beogradu gradi mnogo kvari činjenica da se masovno zida na divlje i to posle 26. novembra 2015. kada je zakon to zabranio i ponovo izašao u susret bahatim investitorima omogućivši im da povoljno ozakone divlje kvadrate. Pri tom su preduzimači činili krivično delo ne obazirući se na to da će odgovarati, a ohrabrivalo ih je to što država u poslednje dve decenije nije masovno rušila. Naočigled svih zidale su se višespratnice bez papiroloških temelja, stanovi nadograđivali bez dozvola, podizali spratovi koji nisu predviđeni građevinskom dozvolom. Vrhunac u investitorskoj „snalažljivosti” bio je pokušaj falsifikovanja gradilišne table u Rakovici. 
– U poslednjih pet, šest godina izgrađeno je 500.000 nelegalnih kvadrata i tako su budžet odnosno građani Beograda izgubili između 30 i 40 miliona evra koji bi se slili u gradsku kasu da su investitori platili doprinos za građevinsko zemljište, stavku koja je obavezna kada se zida po zakonu. Koliko je to površina najbolje pokazuje poređenje sa oko 650.000 kvadrata za koje smo u prvih sedam meseci ove godine izdali lokacijskih i građevinskih dozvola – napominje Vesić.   
Kao i svaki put kada grad pokaže zube divljim preduzimačima, pitanje je da li će pretnje shvatiti kao upozorenje i rešenost Beograda da konačno zaustavi divlju gradnju. Jer, takvih pokušaja bilo je i prethodnih godina, ali bez velikih rezultata.
Najžešći udar na bespravna gradilišta usledio je krajem 2009. godine posle usvajanja tzv. Dulićevog zakona o izgradnji, koji je agresivnom medijskom kampanjom najavljivao masovnu, pravednu i brzu legalizaciju, gotovu za dve godine. Usledile su pojačane inspekcijske kontrole beogradskih gradilišta, pljuštale krivične prijave, ali divlja gradnja nije zaustavljena. Čak nije bilo ni masovnih rušenja.
Broj nelegalnih objekata se množio, a legalizovanih smanjivao. Samo u Beogradu, od 11. septembra 2009. do jula 2013, prema „Politikinom” istraživanju, sazidano je najmanje 13.535 divljih objekata. I to ne samo na periferiji. Među opštinama sa najviše nelegalnih kvadrata bili su Stari grad i Vračar. Šampion je Palilula sa 3.955 bespravnih građevina, čime je pretekla i Grocku, na čijoj teritoriji se nalazi Kaluđerica, najveće nelegalno naselje u Evropi. Jasno je da nijedna vlada neće Kaluđericu sravniti sa zemljom, ali je nejasno kako nijedna ne uspeva da spreči metastaze raka beogradskog urbanizma.

Motorciklista povređen u Beogradu
U Beogradu je prethodne noći povređen motorciklista, dok je ostatak večeri protekao mirno i bez nezgoda, rečeno je jutros u Hitnoj pomoći.
Saradnik Hitne pomoći za komunikaciju sa medijima Mirko Lutovac kazao je agenciji Beta da je motorciklista povređen u Maričkoj ulici oko 21.40 časova i on je prevezen u Institut za ortopediju Banjica.
Hitna pomoć je prethodne noći imala 85 intervencija, od čega je 17 bilo na javnom mestu, a pomoć lekara najviše su tražili asmatičari.
Lutovac je dodao da je juče Hitna pomoć imala dosta posla, jer je imala 140 intervencija, od čega 56 na javnom mestu, a u Beogradu je ukupno bilo 12 saobraćajnih nezgoda. (Beta)

Valjevski rezervisti prekinuli štrajk
Valjevo – Nakon razgovora sa predstavnicima Vlade Srbije, odnosno Ministarstva za rad, zapošljavanje, boračka i socijalna pitanja koje je predvodio državni sekretar Negovan Stanković i sa gradonačelnikom Valjeva Slobodanom Gvozdenovićem, ovdašnji rezervisti su oko 14 sati obustavili štrajk glađu započet 5. avgusta.
Prema informaciji koju je medijima dostavio Ljubomir Bradić, predsednik Udruženja boraca rata od 1990. godine grada Valjeva, organizator i učesnik u protestu, gradonačelnik Gvozdenović je naredio da se odmah uredi spomen-obeležje palim i preminulim borcima i ratnim vojnim invalidima iz sukoba devedesetih godina prošlog veka, što je bio prioritetni zahtev rezervista.
Nađena su kompromisna rešenja koja se tiču ponovnog uključenja struje u domaćinstvima dva borca i revizije rešenja o oduzimanju radne sposobnosti za još jednog borca, dodao je Bradić.
On je izrazio posebnu zahvalnost državnom sekretaru u Ministarstvu za rad, zapošljavanje, boračka i socijalna pitanja Negovanu Stankoviću, naglasivši da su do detalja vođeni razgovori o rešavanju ostalih problema rezervista koje su oni izneli u ukupno 11 tačaka.
Osim pomenutih lokalnih zahteva, borci su štrajkom tražili ostavku ministra Zorana Đorđevića zbog neispunjenih obećanja, kao i neopozivu ostavku pomenutog državnog sekretara zbog nerešavanja problema boračke populacije.
Zahtevali su isplatu ratnih dnevnica uz obrazovanje radne grupe koja će se tim pitanjem baviti, zatim lečenje teško obolelih ratnih vojnih invalida na Vojnomedicinskoj akademiji...

Geler u grudima – Dejanova uspomena sa Košara
​Subotica – Živi na salašu desetak kilometara od centra Subotice, u delu atara zvanom Mala Baja. Salaš pripada njegovoj supruzi Ivani. Imaju oko šest jutara zemlje, na kojoj seju suncokret, kukuruz, ječam, sade povrće za sopstvene potrebe. Na salašu je sve skromno. Tu je i jedna ovčica i nekoliko kokošaka, imetak od koga jedva može da se preživi i prehrani brojna porodica. A Dejan ima četvoro dece iz prvog braka, a sa Ivanom je izrodio Željanu (5), Anđeliju (4) i Ivana (2). Dok razgovara deca mu ne silaze sa krila. Nedavno se vratio sa rada u polju i mališani traže njegovu pažnju. Zbog toga što imaju ovo parče njive nedovoljno za život, nemaju pravo na dečji dodatak.
Od prihoda porodica dobija još 28.000 dinara kao naknadu za nezaposleno lice i nešto manje od šest hiljada dinara invalidnine za Dejana, koji je ranjen na Košarama i od tada u levom plućnom krilu nosi parče gelera.
Dejan Perić je 1998. godine sa 20 godina pozvan na odsluženje vojnog roka. U vojnoj knjižici mu je kao prvo odredište upisan Niš, da bi septembra te godine bio premešten u Peć. Tu ga je zateklo i bombardovanje 1999. godine, i život u kasarni zamenjen terenom na Morinama i mestu koje su u vojničkom žargonu zvali Babajboks. Odatle je premešten na Košare. Zna datum: 11. maj kada je osetio udar u grudi. Od tada narednih 12 dana nema sećanja jer je pao u komu. Preneli su ga u bolnicu u Peć i tamo lečili. „Moja majka je već bila obukla crninu”, kaže Dejan.

Na listu besmrtnih upisali su se sami
​Niš – Imali su između 22 i 26 godina kada su pre nepune dve decenije herojstvom zadivili sve. Posle 19 godina – trojica poginulih na Košarama između 9. aprila i 10. juna 1999. godine u borbama protiv takozvane OVK i NATO-a, Legije stranaca i drugih vojski koje su besomučno, ali bezuspešno nasrtale na srpsku zemlju i jedan stradali u godinama posle agresije na Srbiju i SR Jugoslaviju – osvanula su oslikana u niškom parku Čair uz poruku autora – „Ubacite u bukvare ljutu bitku za Košare, neka znaju srpski đaci gde su poginuli junaci.”
Mural sa likovima neustrašivih boraca sa Košara Dragana Grbića (koji je imao 26 godina kada je nastradao), Dejana Mitića (23), Predraga Leovca (24) i Ivana Vasojevića (24) od pre nekoliko dana je na jednom od zidova nekadašnje niške „Remize”, kasnije Elektrodistribucije u Čairu. Autor murala je akademski slikar Sava Mišić, koji je realizovao ideju prijatelja, Nišlija, istoričara Mladena Stankovića i programera Miloša Rošuoa. Ova trojica niških mladića su sami osmislili, projektovali i finansirali izradu murala sa namerom– da se heroji sa Košara na Prokletijama nikada ne zaborave.

Problemi s otkupom rodne kuće bana Jelačića
Novi Sad – Rodna kuća hrvatskog bana Josipa Jelačića u Petrovaradinu još nije otkupljena od svih privatnih vlasnika u korist hrvatske zajednice u Srbiji, kako je to bilo dogovoreno između dveju država prošle godine. Mada bi se odmah dalo pomisliti da su problemi oko otkupa još jedna struna na zategnute odnose Srbije i Hrvatske, ovog puta se čini da to nije slučaj.
Otkup za koji je država Srbija najpre izdvojila 500.000 evra odužio se, prema saznanjima našeg lista, delom zato što su vlasnici kuće u prizemlju tražili 100.000 evra više, a zatim i jer jedan od korisnika prostora odbija da se iseli.
Prošlog oktobra, baš oko dana Jelačićevog rođenja, 16. oktobra koji je i praznik hrvatske zajednice u Srbiji, javnosti je stavljeno na znanje da će država sa 500.000 evra finansirati obnovu objekta i taj novac je i isplaćen Hrvatskom nacionalnom veću (HNV) koje vodi projekat.

Putovao sedamdeset kilometara otvorenih grudi
Kraljevo – Pedesetšestogodišnji Đ. S. iz Novog Sela kod Vrnjačke Banje, radeći motornom testerom u šumskim predelima studeničkog kraja zadobio je teške povrede grudi i srca. Nesreća mu se desila dok je motornom testerom sekao stabla i pripremao ogrevna drva. Sapleo se i nezgodno pao, grudima baš na „mač” testere koja je bila pod punim gasom. Stoga je do prve medicinske ustanove u Ušću na Ibru, morao da putuje više od dvadesetak kilometara i to bez lekarske pomoći i pratnje. Trajalo je to oko dva sata, a onda od Ušća, uz prvu lekarsku pomoć i pratnju medicinske ekipe ove zdravstvene stanice, sanitetom je prebačen u kraljevačku bolnicu.
Na odeljenje hirurgije, kako nam je objasnio načelnik dr Zvonko Veselinović, povređeni je stigao oko 13 časova, otvorenih grudi sa težom povredom plućne maramice, zatim je testera otvorila i srčanu maramicu i povredila srce. Obavljene su odmah sve neophodne operacije a da je tim hirurga i anesteziologa sve povrede uspešno zbrinuo pokazuje i stanje pacijenta koji je danas, kako dodaje Veselinović, van životne opasnosti.
Načelnik Veselinović nije želeo posebno da ističe nikog od svojih kolega. Kako smo još doznali, iako je teško povređeni Đ. S. još na odeljenju intenzivne nege već je počeo da ustaje i uzima hranu pa se očekuje njegov brz oporavak.

Postavljena ploča na grob Ljube Popovića
Valjevo – Dve godine nakon smrti Ljubomira Ljube Popovića, slikara, akademika, počasnog građanina Valjeva, konačno je počelo uređenje njegovog groba i okolnog prostora na brdu u Brđanima, delu grada gde mu se nalazila porodična kuća. Iako je povremeno čišćen, dugo je taj prostor bio prilično zapušten, sa otpacima, šibljem, travom, korovom oko humke koja ničim nije bila zaštićena, o čemu je „Politika” već pisala.
Najzad, krajem prošle sedmice, oko groba postavljena je nadgrobna ploča od kamena peščara. Ona je deo buduće ambijentalne celine koja će biti uređena po idejnom rešenju pejzažnog arhitekte Nebojše Lole Anića, prihvaćenog od gradskog rukovodstva.
Anić je svoje rešenje poklonio Valjevu i na taj način, kako je izjavio lokalnom nedeljniku „Napred”, kao poznanik Ljube Popovića i poznavalac njegovih dela, izrazio zahvalnost ne samo velikom umetniku, već i samom gradu i valjevskoj Modernoj galeriji čiji je tvorac Ljuba bio.
</div>
<div id="kultura">
Završeno snimanje filma „Balkanska linija”
Film „Balkanska linija” nastao u srpsko-ruskoj koprodukciji o ruskoj specijalnoj jedinici koja je 1999. godine zauzela aerodrom „Slatina” u Prištini, biće premijerno prikazan 21. februara 2019. godine u Moskvi, rekao je Tanjugu glumac Miodrag Radonjić koji igra jednu od glavnih uloga u tom ostvarenju.
„Još nismo odlučili kada će biti srpska premijera filma. Najbliži smo ideji da to bude na Sretenje 15. februara 2019. godine kada Srbija obeležava Dan državnosti.” kazao je Radonjić.
Film u režiji Andreja Volgina čije je snimanje završeno 16. jula, podržali su rusko i srpsko ministarstvo kulture, a nastao je u saradnji producentskih kuća „Bles film” iz Moskve i „Arhangel studio” iz Beograda.
Osim Radonjića u filmu „Balkanska linija” igraju srpski glumci Aleksandar Radojičić, Milena Radulović, Aleksandar Srećković Kubura, kao i Gojko Mitić koji se proslavio ulogama u nemačkim vesternima. Uz njih tu su i zvezde ruske kinematografije Goša Kučenko, Ravšana Kurkova, Anton Pampušn.
Miodrag Radonjić kaže da je snimanje trajalo skoro deset meseci. – U Srbiji smo snimali na Zlatiboru, u Novoj Varoši i Beogradu, a u Rusiji u Moskvi i na Krimu. Film govori o operaciji „Marš” u kojoj su ruski padobranci, inače pripadnici brigade SFOR u Bosni, prešli 620 kilometara od Ugljevika do Prištine kako bi zauzeli aerodrom „Slatina” – ističe mladi glumac. Za njega nema dileme da svi radoznalo očekuju da vide kakav film su o ratu na Kosovu i Metohiji napravili Rusi.
Kako kaže, „Balkanska linija” je žanrovski izuzetno precizan film. Reč je o ratnoj, akcionoj drami nalik na slična holivudska ostvarenja. Ima holivudski šmek zbog brze promene kadrova.
– Verujem da će ljudi u Srbiji vrlo emotivno gledati „Balkansku liniju” – naglašava Radonjić, uz napomenu da je ideja autora filma da predstavi jedan izuzetan podvig ruskih specijalaca, a ne da razrešava istorijske dileme.
Mladi glumac otkriva da u filmu igra albanskog teroristu, člana OVK. – Lik koji igram u filmu je plaćenik koji je iz Albanije došao na Kosovo da bi ratovao. Uz Smuka kojeg tumači Aleksandar Srećković Kubura, Amir koga igram predvodi grupu bandita koji rat koriste kao paravan za trgovinu ljudskim organima. Verujem da je na Kosovu i Metohiji, baš kao i u svakom ratu, bilo ljudi na obe strane koji su okolnosti koristili za učestvovanje u organizovanom kriminalu – kazao je Radonjić.
Bez modrica, kako kaže, nije realno snimiti ratni, akcioni film. „Ispalio sam 800 ćoraka iz kalašnjikova za jedan dan snimanja. Celo rame mi je bilo modro... Prijalo mi je da to radim i u nastavku karijere bih voleo da ponovim ovakvo glumačko iskustvo – naglašava Miodrag Radonjić.
Prema njegovim rečima inicijativa za snimanje filma „Balkanska linija” stigla je iz Rusije.
– Zajedno sa Milošem Bikovićem otvorio sam producentsku kuću „Arhangel studio”. Rado smo prihvatili predlog producentske kuće „Bles film” o saradnji na projektu „Balkanska linija”. Partneri iz Rusije su većinski producent – dodaje Radonjić.
</div>
<div id="ekonomija">
Šljive otkupljuju za osam dinara
Prokuplje – Iako sa početnom cenom od 10 dinara nisu mogli da podmire ni najosnovnije troškove proizvodnje, posle samo dva dana otkupa, cena šljive „stenlej” smanjena je za dinar odnosno dva, u zavisnosti da li se predaje tvrda i ručno brana bez peteljki, ili se prodaje „rinfuz”.
Proizvođačima kada plate berače, ostaje od četiri do pet dinara po kilogramu, što kako tvrde, ne podmiruje ni najosnovnije troškove proizvodnje, pa će ove godine svi oni koji imaju pre svega finansijske mogućnosti, šljivu umesto u preradu, staviti u kazan i peći rakiju koja je mnogo isplativija kada se proda. Proizvođači tvrde i da osim što je ove godine dobro rodila, šljiva odavno nije bila boljeg kvaliteta, ali sve to nije uticalo da sadašnja cena bude četiri puta manja od prošlogodišnje.
Razlog ovako niske cene, poljoprivrednici samo mogu da pretpostave i nagađaju, a mnogi, kažu, da su zatečeni po njima smišljenom odlukom države da kako kažu „dokusuri” i uništi selo i seljake, jer prećutno dozvoljava da ih lokalni nakupci i monopolisti ucenjuju i nude im ponižavajuće nisku cenu.
– Ko zadnji izađe iz sela, nek ugasi seosku rasvetu tamo gde je ima. Ovakvom cenom ne da su obesmislili poljoprivrednu proizvodnju i život i opstanak mladih na selu, nego će mnoge ratare i domaćine doterati na prosjački štap i socijalu. Za četiri do pet dinara po kilogramu koliko nam ostane kada platimo berače, ne možemo ni uloženi novac da vratimo, a ne da nešto zaradimo i ulažemo u narednu godinu. Uvek je bilo loše, ali je ovo sada dotaklo dno – kaže Saša Stanković iz Stare Božurne. On dodaje da su šljive ove godine dobro rodile, te da je kvalitet najbolji u poslednjih desetak i više godina, ali da sve to nije dovoljno da bi se njihov proizvod naplatio po realnoj ceni.

Kruševački turizam sve važniji činilac lokalnog ekonomskog razvoja
Kruševac – Na ovogodišnjem konkursu NALED-a „Šampioni lokalnog razvoja” Lazarev grad je do pobedničke titule došao predstavljajući praksu u oblastu turizma i kulture. Osvajanje te titule, u organizaciji NALED-a, uz institucionalnu podršku Ministarstva državne uprave i lokalne samouprave i medijsku podršku dnevnog lista „Politika“ i RTS-a, za Kruševac znači još jedan vid promocije aktivnosti za razvoj i jačanje privrede grada. Posebnu pažnju žirija privukao je deo o tradicionalnom vidovdanskom venčanju, kao u doba Nemanjića, u crkvi Lazarici i srednjovekovnom dvorskom kompleksu kneza Lazara. Karakteristično za ovu ceremoniju je da se mladenci venčavaju u odeći koja je za ovu priliku izrađena po uzoru na odoru iz 14. veka. Crkveno venčanje održava se po starim običajima, uključujući i čitanje jevanđelja i gađanje jabuke lukom i strelom. Vitezovi i dvorjani prisustvuju venčanju i imaju priliku da probaju svadbenu trpezu sa jelima od divljači, uz vina domaćeg kraja.
Kolektivno venčanje jedna je od manifestacija u okviru Vidovdanskih svečanosti u Lazarevom gradu, koje su osmišljene tako da neguju slobodarski duh i kulturnu tradiciju, ali i da budu u funkciji turističke promocije, kaže Suzana Milosavljević, direktorka Turističke agencije.

Valutna kriza puni turske plaže
Dramatični pad turske lire za čak 36 odsto od početka godine prekrojio je turističku ponudu mnogih evropskih agencija. Kako ovih dana piše britanski „Gardijan”, interesovanje za turska letovališta ove sezone poraslo je za čak 63 odsto, a samo prema Antaliji iz Velike Britanije leti 57 aviona nedeljno. Po tome je ova destinacija prestigla i omiljeno britansko letovalište Palma de Majorku, u koju nedeljno leti 41 avion. Prema podacima koje je objavila turistička kompanija „Tomas Kuk”, ova zemlja u Velikoj Britaniji, prema dosadašnjim podacima, može da konkuriše za najatraktivniju destinaciju u 2018. godini budući da je sve više turista koji se vraćaju u turska letovališta.
Poslednjih nekoliko godina Tursku su turisti zaobilazili zbog bezbednosne situacije, ali su se tamošnji turoperateri brzo vratili na svetsku turističku mapu. Prošle godine posetilo ju je 25 miliona turista u sezoni, a već sada taj broj je dostigao 32 miliona gostiju iz celog sveta. Istovremeno raste i broj turista iz Srbije. U ovom trenutku u letovalištima Turske boravi ih oko 15.000, a do kraja sezone se očekuje da će taj broj dostići 130.000 gostiju, što je 40 odsto više nego prošle godine. Ipak, pad lire neće uticati na cene aranžmana u srpskim turističkim agencijama iako su njihove kolege iz Evrope već oborile cene ponuda.

Za šest meseci 3.500 slučajeva krađe struje
U poslednjih šest meseci otkriveno je 3.500 slučajeva krađe struje, kažu u Elektroprivredi Srbije i upozoravaju da zbog neovlašćene potrošnje električne energije ne trpi samo EPS, nego i potrošači koji redovno izmiruju svoje obaveze.
Ljiljana Stevanović iz Sektora za unutrašnju kontrolu i bezbednost u JP EPS kaže da je formiranjem nove službe pri Sektoru za podršku garantovanom snabdevanju značajno pojačana kontrola neovlašćene potrošnje električne energije.
„Cifra je impozantna, oko 3.500 je otkriveno za proteklih šest meseci. Cifra za prethodnu godinu je iznosila oko 8,5 miliona evra. Radom Sektora za unutrašnju kontrolu i bezbednost svakako će nadmašiti taj iznos”, rekla je Stevanović za Tanjug.
Kontrola, dodaje, svakako dovodi do veće naplate koja je trenutno najveća od kad postoji EPS i iznosi 100,51 odsto.
Istakla je da je kontrola usmerena ka velikim potrošačima, a obuhvata redovnu kontrolu na terenu, „ad hoc” kontrolu i ozbiljan analitički rad.
Stevanović je upozorila građane da se na tržištu preko društvenih mreža plasira uređaj kojim se smanjuje merenje potrošnje električne energije čije je korišćenje, kako ističe, protivzakonito.
„Što se tiče samog Sektora za unutrašnju kontrolu i bezbednost, mi se bavimo sprečavanjem zloupotreba i korupcije od strane zaposlenih, u ovom slučaju otkrivanjem zaposlenih koji učestvuju u vršenju neovlašćene potrošnje”, rekla je Stevanović.  (Tanjug)

Inspekcija odradila svoj deo posla, na potezu tužilaštvo
Ministar poljoprivrede Branislav Nedimović kaže da su, posle zaplenjene 23 tone mesa sa isteklim rokom trajanja koji je iz Brazila stigao preko Kosova, policija i inspekcija uradile svoj deo posla a da je sada na potezu tužilaštvo.
On je za TV Pink rekao da će uvek postojati ljudi koji su spremni da se bave takvom nedozvoljenom radnjom, a da je na državi da ih u tome spreči.
„Činjenica je da pojedinci šverc često pokušavaju da rade iz pravca koji kontroliše Priština. Meso sa isteklim rokom trajanja nije ušlo na tržište, jer to je količina koja je mogla da napravio ozbiljan problem”, naglasio je Nedimović.
Govoreći o kvotama za izvoz goveđeg mesa u Tursku on je rekao da će kvote biti povećane sa 5.000 na 10.000 tona mesa godišnje
Otvaraju se, kako kaže, nova tržišta kao što je Egipat za izvoz pšenice. (Tanjug)
Voće iz Srbije za Rusiju prolazi šest kontrola
Ministar poljoprivrede Branislav Nedimović izjavio je da je u stalnom kontaktu sa ruskim kolegama zbog pojave gljivica na jednom kontigentu breskvi i nektarina iz Srbije, da je uveden privremeni monitoring nad tim voćem i da očekuje da će izvoz biti nastavljen po okončanju svih analiza.
On je za TV Pink rekao da se takve stvari dešavaju, posebno kada je kišna godina i ako transport duže traje.
Ministar podseća da je izvoz breskvi pri kraju, da još ima da se isporuče samo breskve, koje kasnije stižu, a da su nektarina prošle i da je u Rusiju izvezeno 40 tona tog voća dobrog kvaliteta.
„Imali smo nešto slično sa kruškama, sada je sve u redu. Rusko tržište 'napada' 100 zemalja i oni imaju stroge kontrole. Naše voće prolazi šest kontrola, to je kao da prolazite ozbiljne kvalifikacije za ligu šampiona, ali je dobra cena. Rusi vode računa o svom tržištu”, rekao je Nedimović.
On je dodao da Srbija mora voditi računa o tehnološkom procesu od voćnjaka do hladnjače i od hladnjače do tržišta.
„Ne kažem da je dobro što se desilo, ali moramo da povećamo svest da šaljemo samo kvalitetnu robu”, pojasnio je on. (Tanjug)

Stevanović: Za PKB zainteresovana jedna firma, za „RTB Bor” sedam
Na tenderu za privatizaciju Poljoprivredne korporacije Beograd jedna kompanija je otkupila dokumentaciju, a za izbor strateškog partnera u „RTB-u Bor” čak sedam kompanija, izjavio je državni sekretar u Ministarstvu za privredu Dragan Stevanović.
On je pozvao sve koji misle da je početna cena od 104,5 miliona evra za PKB veoma niska da uzmu i da plate tu nisku cenu za to preduzeće.
„Naravno da cena nije niska. Imamo procenjenu vrednost koja je 208 miliona evra i sa druge strane po zakonu o privatizaciji početnu cenu koja je 50 odsto procenjene. Kada dođe do nadmetanja i kada se postupak okonča, imaćemo realnu vrednost PKB-a”, rekao je Stevanović za Prvu i podsetio da rok za podnošenje ponuda ističe 20. septembra.
Kako kaže, to što je država odredila minimalnu cenu, ne znači da neko sutra taj PKB ne može da plati milijardu, dve ili pet milijardi dolara.
„Ali, ti genijalci koji smatraju da je cena niska i da je sve bescenje, zamolio bi ih da oni kupe po toj niskoj ceni PKB i da nastave poslovanje. Otkupljena je jedna dokumentacija, ima vremena do 20. septembra i očekujem da i ovde bude utakmica kao što je slučaj za „RTB Borom”. Daćemo sve od sebe da ovu transakciju uspešno okončamo”, rekao je on.
Kada je reč o „RTB-u Bor”, sedam kompanija je otkupilo tendersku dokumentaciju, a sudeći po globalnim ekonomskim kretanjima i iskustvima sa Železarom Smederevo Kinezi bi mogli da budu najozbiljniji ponuđači, naveo je Stevanović.
Dodaje da će to, ipak, zavisiti od ponuda koje će biti otvorene 20. avgusta.
Zainteresovane su kompanije sa svih strana sveta, od Kanade, Bugarske, Makedonije, Rusije, Kine, Srbije...
„Ko najbolje ponudi i za kompaniju i državu, taj će biti strateški partner kroz dokapitalizaciju”, naveo je Stevanović.
Za MSK nije bilo zainteresovanih na drugom tenderu koji je okončan 10. avgusta, iako to preduzeće sada pozitivno posluje, rekao je Stevanović.
On je rekao da su imali u Ministarstvu privrede razgovore sa potencijalnim kupcima, da su imali i pisma o zainteresovanosti, ali da je izostalo javljanje na poziv.
„MSK ima pozitivno tekuće poslovanje, tako da na srednji rok sigurnost za radnike i državu postoji. Ali dugoročno rešenje, MSK očekuje privatizacija i nastavićemo u tom pravcu da radimo. Da tražimo potencijalne investitore, a sa druge da održavamo pozitivno tekuće poslovanje”, rekao je Stevanović.
Ističe da će Azotara morati da ode u stečaj zbog obaveza većih od 200 miliona evra i da će iz stečaja uslediti privatizacija.
On je rekao da su istorijski gubici katastrofalni i da postoji negativno tekuće poslovanje.
„Ne postoji način da se to u redovnoj proceduri razreši. Zaista verujem da je za Azotaru stečaj spas. Mi ćemo na taj način imovinu da sačuvamo. Svi radnici će uzeti socijalni program, a eventualno kroz proces stečaj ukoliko bude zakupa do prodaje, deo radnika će svakako tamo nastaviti da radimo ako bude zainteresovanih, a verujem da hoće, po prodaji ti ljudi će moći da nastave tamo da rade”, kazao je on.  (Tanjug)

Zaplenjene 23 tone švercovanog mesa iz Brazila
Policija iz Jagodine je, u saradnji sa Upravom carine, zaplenila 23 tone švercovanog junećeg mesa sa isteklim rokom trajanja iz Brazila koje je bilo namenjeno jednom preduzeću u Ćupriji. Reč je o jednoj od najvećih zaplena mesa u poslednjih deset godina, a krijumčarena pošiljka je na tržište stigla preko Kosova. Meso nije imalo nikakvu deklaraciju ni dokaze o ispravnosti i kao nebezbedno, uništeno je u kafileriji u Ćupriji, navodno u trenutku kada je trebalo da se dalje distribuira u maloprodaju. Uhapšeni vlasnik firme za preradu i distribuciju mesa u Paraćinu je, kako se pretpostavlja, nameravao da goveđe meso proda lancu marketa u Ćupriji.
Kako su za „Politiku” rekli u Upravi za veterinu, veterinarska inspekcija je uništila više od 23 tone zaplenjenih odrezaka junećeg mesa, koje se inače koristi za izradu proizvoda od mesa.
– Na određenim pakovanjima uočene su deklaracije objekata iz Brazila, od kojih su neka pakovanja još uvek bila u roku trajanja, a nekima je istekao i više od šest meseci – kažu u Upravi za veterinu.

Optužni predlog protiv Darka Kostića
Treće osnovno javno tužilaštvo u Beogradu podnelo je optužni predlog protiv modnog kreatora Darka Kostića kojim ga tereti za četiri krivična dela: nedozvoljene polne radnje, polno uznemiravanje, omogućavanje uživanja droge i neovlašćeno držanje narkotika. Sud mu je juče ukinuo pritvor.
Istraga u ovom slučaju završena je saslušanjem oštećenog dečaka L.J. (15) koje je trajalo tri sata, jer je oštećeni bio vidno uzbuđen. Ispitivanju maloletnika prisustvovali su njegova majka i punomoćnik. Prema nezvaničnim informacijama upravo je izjava ovog dečaka, učesnika takmičenja „Neki novi klinci”, bila povod za pokretanje postupka protiv osumnjičenog.
Prema navodima naredbe za pokretanje istrage protiv Kostića, ovaj petnaestogodišnjak nije jedini oštećeni. Za nedozvoljene polne radnje i omogućavanje uživanja droge, kreatora je prijavio i B.Š.
Istraga protiv Kostića pokrenuta je krajem juna, a kao svedoci u postupku protiv njega do sada su saslušana dvojica oštećenih, portir zgrade u kojoj je kreator živeo i U.U. (22) koji je oštećenog B. Š. povezao sa Kostićem.
Portir je, prilikom saslušanja kod tužioca, rekao da je 14. juna video L.J. kako iscepane majice istrčava iz zgrade. Na saslušanju u tužilaštvu Kostić se branio ćutanjem.

U 2018. stradalo 25 žena
Čak 25 žena nastradalo je od ruke porodičnih nasilnika u 2018. Ovoj crnoj statistici treba pridodati i sedam muškaraca – žrtava porodičnog nasilja, a među pomenutim žrtvama su i dve osobe stradale 2013, dok su njihovi počinioci otkriveni ove godine.
Zabrinjavaju i načini izvršenja zločina, koji ukazuju na čvrst naum partnera, bilo bračnog ili vanbračnog, da počini ubistvo: u čak sedam slučajeva žrtva je usmrćena fizičkom snagom, dok je osam žena izbodeno nožem. U četiri slučaja zločin je počinjen nelegalnim vatrenim oružjem, dok je u tri korišćen čvrst predmet za ubistvo žene.
„Alarmantan je podatak da je od 25 ubijenih žena samo njih pet ranije prijavilo nasilje u porodici. Zato pozivamo žrtve, ali i svedoke, da ovakve događaje anonimno prijave policiji”, navodi za „Politiku” Biljana Popović Ivković, državni sekretar u MUP-u Srbije.

Član kluba američkog fudbala iz Kraljeva optužen za ubistvo
Džalik Kini, član kluba američkog fudbala Kraljevske krune iz Kraljeva, optužen je da je silovao i ubio svoju školsku drugaricu Mikaelu Konli u Bar Harboru, u američkoj državi Mejn, prenose američki mediji.
Zločin se desio početkom juna, a mediji navode da je Mikaela Konli u Bostonu sačekala Kinija posle povratka iz Srbije, gde je igrao američki fudbal u klubu iz Kraljeva. Kini je uhapšen tek pre nekoliko dana, nakon što se analizom nadzornih kamera školskog dvorišta u blizini stravičnog događaja posumnjalo da on nosi telo nesrećne devojke.
Sumnja se da je Kini pre ubistva silovao devojku. Određen mu je pritvor do 21. avgusta, posle čega počinje suđenje. Mediji navode da Kiniju ovo nije jedini slučaj zbog kog je završio iza rešetaka. On je 2016. godine uhapšen zbog krađe u radnji kada je uzeo konzolu za video-igrice, slušalice i još neke „sitnice”.
Srđan Ćosić, predsednik kraljevačkog kluba, izjavio je za naš list da je Kini bio njihov član od kraja marta do kraja maja.
– Na prvoj utakmici se povredio i polomio skočni zglob, zbog čega nije mogao da igra u sezoni. Zadržali smo ga na lečenju. Odavao je utisak veoma vaspitanog i miroljubivog momka. Nijedan eksces nije napravio dok je bio u klubu i niko sa njim nije imao nikakvih problema – rekao je Ćosić.

Rasvetljen obračun kod Bijelog Polja u kom je ubijen srpski državljanin
PODGORICA – Crnogorska policija rasvetlila je danas obračun koji se kasno sinoć dogodio kod Bijelog Polja, a u kojem je stradao jedan srpski državljanin, drugi je teško povređen, dok je Bjelopoljac, u blizini čije kuće se dogodila pucnjava, takođe povređen.
Policija sumnja da su ubijeni Ž. P. iz Srbobrana i Lj. L. (46) iz Zemuna ilegalno ušli u Crnu Goru i došli do mesta u okolini Bijelog Polja s namerom da ubiju E.Ć. (32), saopšteno je iz policije.
Do pucnjave je došlo u blizini kuće u kojoj živi E. Ć, a koji je uhapšen zbog sumnje da je ubio srpskog državljanina, a drugog teško ranio.
U pucnjavi je Bjelopoljac takođe ranjen.
Policija navodi da povređeni srpski državljanin nije životno ugrožen, da je ranjen u predelu ramena i da je na bolničkom lečenju.
Ranjeni Bjelopoljac ima prostrelnu ranu nadlaktice i on je nakon medicinske pomoći uhapšen.
E. Ć. će biti priveden u Više državno tužilaštvo u Bijelom Polju. (Beta)

Protiv modnog kreatora podignuta optužnica za polno uznemiravanje
Treće osnovno tužilaštvo u Beogradu podnelo je danas sudu optužni predlog protiv modnog kreatora Darka Kostića kojim ga tereti za polno uznemiravanje maloletnika L. J. (15) koji ga je i prijavio za to krivično delo, ali i još jednog punoletnog mladića B. Š. (22).
Tužilaštvo je takođe zatražilo da se Kostiću produži pritvor, a njegova odbrana da mu se ukine.
Optužnim predlogom tužilaštva Kostić se tereti da je izvršio dva krivična dela – polno uznemiravanje i omogućavanje uživanja opojnih droga.
Protiv Kostića je danas okončana istraga ispitivanjem poslednjeg svedoka – oštećenog maloletnika, nakon čega je Kostićev branilac tražio da se kreatoru ukine pritvor, koji mu je bio određen zbog opasnosti uticanja na svedoke.
Kostić je uhapšen 22. juna i od tada se nalazi u pritvoru.
On se na saslušanju u tužilaštvu branio ćutanjem, iskoristivši svoje zakonsko pravo da ne iznosi odbranu.
Slučaj maloletnika i punoletnog mladića nisu povezani.
Kostić se sumnjiči za uznemiravanje maloletnika, kome je ranije nekom prilikom dao „kamagru”, a da oštećeni to nije znao.
Kostića je prijavio za navodno polno uznemiravanje u njegovom stanu, pošto je došao da ga kreator fotografiše.
I drugi mladić B.Š. je prema pisanju tabloida svedočio da ga je Kostić polno uznemiravao nakon konzumiranja droge. (Tanjug)

Rebić: Hitno pronaći one koji su palili automobile
Direktor policije Vladimir Rebić naložio je danas na sastanku sa svim načelnicima policijskih uprava, na kome je razmatrana bezbednosna situacija sa posebnim osvrtom na paljenje automobila prethodnih dana, da se počinioci što pre pronađu i privedu pravdi, saopštio je MUP.
Rebić je rekao da su na rasvetljavanju ovih krivičnih dela angažovane sve nadležne službe, kako u sedištu Direkcije policije, tako i u policijskim upravama u kojima se to dogodilo.
„Intenzivno se radi na prikupljanju dokaza kako bi odgovorni za ova krivična dela bili uhapšeni. Oni koji misle da mogu da se ponašaju bahato, neće proći nekažnjeno” rekao je Rebić nakon sastanka.
On je naložio da se u narednom periodu maksimalno angažuju svi policijski službenici, da se pojača operativni rad i da se preduzmu neophodne mere u cilju povećanja prisustva policije na ulicama.
„Naš zadatak je da građanima pružimo sigurnost i sprečimo izvršenje krivičnih dela i upravo zato sam naložio dodatne mere u cilju unapređenja bezbednosti u Republici Srbiji” rekao je Rebić.
Rebić je na sastanku rekao i da je zadovoljan činjenicom da je granična policija u prethodne dve nedelje imala dobre rezultate u zapleni narkotika i suzbijanju sive ekonomije, navodeći da je na dva granična prelaza oduzeto više od 600 kilograma marihuane, dok je u zelenom pojasu na granici prema Crnoj Gori sprečeno krijumčarenje 1.450 boksova cigareta.
Na sastanku su, kaže Rebić, analizirani i dobri rezultati Uprave saobraćajne pomicije čijim je aktivnostima značajno smanjen broj poginulih u saobraćajnim nezgodama.
Apelovao je na građane koji putuju van zemlje da budu strpljivi zbog dužih zadržavanja na graničnim prelazima, da se prethodno informišu o dužini čekanja i da koriste alternativne granične prelaze.
„Od početka godine preko svih graničnih prelaza prešlo je oko 45 miliona putnika, što je za oko tri miliona više u odnosu na isti period prethodne godine. Zbog velikih gužvi angažovani su svi raspoloživi resursi i kapaciteti Ministarstva unutrašnjih poslova, kako bismo smanjili vreme čekanja na graničnim prelazima”, rekao je Rebić. (Tanjug)

Odalović: Očekujem optužnice za zločine nad Srbima
Predsednik vladine Komisije za nestala lica Veljko Odalović očekuje da Specijalni sud za ratne zločine pripadnika nekadašnje OVK podigne optužnice po dokazima koji su mu dostavljeni za zločine počinjene nad Srbima.
Odalović kaže za Tanjug da je reč o velikom broju zločina nad Srbima među kojima su i oni koji su se desili od početka 1998. godine, od kidnapovanja rudara, preko Zočista, Opteruša, Retimlja, ubistva više od 40 civila, porodice Stolić i Simić, zločina u Livadici i Starom Grackom, kao i drugih zločina za koje postoje izvesni dokazi.
Evidentno je, navodi Odalović, da nema pravde za srpske žrtve i da zato treba uvek skretati pažnju javnosti i pozvati sve one koji za to imaju mandat da procesuiraju i kazne počinioce zločina nad Srbima.
„Između ostalog i Specijalno tužilaštvo ima pun mandat da se ovim bavi, dobilo je i produženi rok da može da obuhvati i zločine koji su se desili u vreme mandata međunarodne misije, 1999. i 2000. godine”, kaže Odalović.
Uveren je da će kad-tad biti ostvarena pravde za srpske žrtve i da je važno sankcionisati odgovorne za zločine koje su počinili u regionu, a koji se, dodaje, nalaze na odgovornim funkcijama ne samo na prostoru KIM, nego i u nekim drugim bivšim jugoslovenskim republikama.
„Mislim da taj otklon mora da se napravi da bi region imao budućnost, jer dok god ljudi koji su počinili zločine nesmetano, slobodno šetaju, obavljaju javne funkcije, predstavljaju određene 'kvazi države' ili države, to je veliki problem”, rekao je Odalović.
Istakao je da zločini moraju da budu sankcionisani, njihovi počinioci prepoznati i identifikovani i da se oni sklone sa scene kako bi se ostavio prostor za neke nove ljude koji nemaju te hipoteke.
Odalović kaže da treba da se izvrši pritisak na države koje „povampiruju i daju tim ljudima veliki prostor” da se jednostavno ograde od njih i da se gradi neka nova budućnost u regionu.  (Tanjug)

U Bjelom Polju ubijen državljanin Srbije, drugi ranjen
PODGORICA - Jedna osoba je ubijena, a druga ranjena u pucnjavi koja se oko ponoći dogodila u Bijelom Polju, potvrđeno portalu RTCG iz Uprave policije, a nezvanično se navodi da su žrtve državljani Srbije.
Za ovaj zločin, kako se navodi, osumnjičen je Elvis Ćatović, koji je uhapšen. (Tanjug)

Jedna osoba poginula u nesreći kod Srebrnog jezera
Jedna osoba je poginula u saobraćajnoj nesreći koja se sinoć dogodila u okolini Velikog Gradišta, na putu ka Srebrnom jezeru, preneli su beogradski mediji.
Kako su naveli, do nesreće je došlo oko 21 sat kada je automobil sleteo s puta i upao u kanal.
Tom prilikom vozač automobila je poginuo, a za preostalo troje putnika ne zna se u kakvom su stanju. (Tanjug)

Stopa rađanja na Kosovu u evropskom proseku, u Albaniji još niža
Mnogi, ne samo laici, smatraju da Albanija i, naročito područje Kosova i Metohije, imaju najvišu ukupnu stopu fertiliteta u Evropi, što nije tačno. Stopa fertiliteta označava broj živorođene dece i trebalo bi, za prostu reprodukciju, da u proseku iznosi 2,1 dete po ženi, ali trenutno u Evropi, ako izuzmemo Gruziju i Tursku, takvih zemalja nema.
Prema podacima iz 2016. najvišu stopu fertiliteta imaju Francuska (1,92 deteta po ženi) i Švedska (1,85), dok su područje Kosova (1,66) i Albanija (1,54) na nivou, pa i ispod evropskog proseka!
Na ove stope fertiliteta, u tekstu objavljenom na sajtu „Makroekonomije” „Srpkinje i Albanke, statistika rađanja u Evropi”, ukazuje ekonomista Miroslav Zdravković, objavljujući i tabelu „Evrostata” s podacima za sve evropske zemlje.
Srbija je s opštom stopom fertiliteta od 1,46 dece po ženi pri samom dnu ove lestvice, ali to ne iznenađuje, za razliku od pomenutih područja naseljenih pretežno albanskim stanovništvom.
Jer, kao što za „Politiku” navodi demograf Goran Penev, u Albaniji je na početku tranzicionog perioda (1990) opšta stopa fertiliteta bila 2,96 dece po ženi, a na Kosovu i Metohiji 3,59, i po tome je to područje bilo s najvišom stopom fertiliteta u Evropi. Tada je samo još u Makedoniji zabeležena stopa iznad dva deteta (2,06), dok su na ostalim područjima bivše Jugoslavije one bile ispod nivoa potrebnog za prostu reprodukciju (Hrvatska 1,68, Srbija 1,72...). Devedesetih godina prošlog veka u svim zemljama u tranziciji fertilitet je u padu, ali reč je o trendu koji je započet ranije, primećuje Penev i navodi da je stopa rađanja u Srbiji 2001. godine bila 1,58 (prethodno je najniža zabeležena 1999. godine – 1,41), a u Albaniji je istovremeno dospela na 2,3 deteta po ženi. Podataka za Kosovo tada (od 1998. do 2010) nije bilo, da bi na popisu 2011. na tom području zabeležena stopa fertiliteta 1,99 dece po ženi. Iste godine u Albaniji je registrovana stopa 1,65, a 2016. godine – 1,54. U isto vreme podatak za Srbiju je 1,46, a za područje Kosova i Metohije 1,66 dece po ženi. Dakle, na sva tri područja daleko ispod stope neophodne za prostu reprodukciju stanovništva.

Visoke strukovne škole postaju akademije
Samo dan pošto je ministarski savet, formiran na inicijativu ministra prosvete Mladena Šarčevića, u ponedeljak zvanično preuzeo upravljanje nad Akademijom poslovnih strukovnih studija, prvi čovek srpskog obrazovanja juče je posetio Visoku školu strukovnih studija u Blacu, koja je sa Beogradskom poslovnom školom, odlukom Vlade Srbije, spojena u akademiju.
Resorni ministar je pretresao planove za dovođenje u red dve obrazovne ustanove za koje tvrdi da pod prethodnom upravom „nisu poslovale moralno, a možda ni zakonito”. Utvrđivanje tih činjenica prepustio je novoformiranom ministarskom savetu i tužilaštvu, a sam Šarčević je krenuo u potpunu reformu visokih strukovnih škola. Sve one od 1. oktobra biće spojene u akademije strukovnih studija koje će se sastojati od najmanje dve, a najviše pet visokoškolskih ustanova. Mladen Šarčević najavio je u izjavi za „Politiku” da će u sastav Akademije poslovnih strukovnih studija ući još neke visokoškolske ustanove, ali da je rano govoriti koje. Još nije poznat ni tačan broj akademija koje će nastati spajanjem visokih strukovnih škola, ali, prema rečima ministra prosvete, samo u okviru tehničkih škola biće ih sedam.
– Potez koji smo načinili u Blacu najbolje je rešenje za grad, studente i profesore. Za studente sve ostaje isto. Formira se drugačiji menadžment, čiji je zadatak da postigne veći kvalitet u strukovnom obrazovanju. Visoke škole biće spojene prema oblastima obrazovanja, ali i teritorijalno, gde ova prva opcija nije moguća. Tako ćemo, na primer, raditi na Kosovu i Metohiji, gde ćemo od visokih strukovnih škola napraviti akademije, ali ih pripojiti Univerzitetu u Prištini sa privremenim sedištem u Kosovskoj Mitrovici. Akademije moraju biti bolje povezane sa privredom, kao i sa univerzitetima, radi postizanja kvaliteta. Za školu u Blacu bile su opcije ili da je potpuno ugasimo ili da je pripojimo. Mislim da je ovo svakako bolje rešenje – rekao je Šarčević.

Najviše vanbračne dece u Kostolcu, najmanje u Ivanjici
Skoro polovina beba u zemljama Evropske unije rađa se van braka, svedoče najnoviji demografski podaci Eurostata, koji pokazuju da se najviše „bračne” dece rađa u Grčkoj, a najmanje u Francuskoj. Ilustrativni dokaz da je burma visoko kotirana u vrednosnom sistemu Grka jeste podatak da se tek svako deseto dete u ovoj komšijskoj zemlji rađa van braka. Zanimljiva geografija govori da se najmanje vanbračne dece na evropskom kontinentu rađa u Hrvatskoj i na Kipru, a najviše na Islandu, na kome čak 70 odsto mama na porođaj odlazi bez burme. Regionalno posmatrano, u skandinavskim zemljama najveći broj majki rešava da dete rodi u vanbračnoj zajednici, a u mediteranskim zemljama veoma malo ih se odlučuje na ovaj čin. Najviše vanbračne dece rađa se u Norveškoj, Sloveniji, Danskoj, Bugarskoj i Estoniji, gde je više od polovine majki neudato. Kada je reč o zemljama zapadne Evrope, razlike su veoma velike – tako u Francuskoj čak 60 odsto majki u porodilište odlazi bez venčanog lista, dok se u Poljskoj svega 15 procenata dece rađa van bračnog ognjišta.

Počela rusko-srpska vežba u okolini Sankt Peterburga
Na poligonu ruske vojske u Lenjingradskom regionu, nedaleko od Sankt Peterburga, počela je rusko-srpska vojna vežba na kojoj učestvuje oko 800 vojnika, među kojima je 200 pripadnika Vojske Srbije.
Kako je saopštilo Ministarstvo odbrane Ruske Federacije, srpski i ruski vojnici su na dogovoreno mesto stigli oklopnim vozilima, nakon čega su obavljeni neophodni inženjerijski radovi i maskiranje.
Sprovode se protivdiverzantski i izviđački zadaci, uz elektronska dejstva, a jedinicama na terenu podršku pruža rusko vazduhoplovstvo. Komandna mesta obezbeđuju sve vrste komunukiacije, uključujući i telekonferencijsku vezu. Zajednički štab nadgleda vežbu koja će trajati do petka.
</div>
<div id="zdravlje">
Od groznice Zapadnog Nila obolelo 126 ljudi, umrlo 11 osoba
U Srbiji je registrovano 126 slučajeva obolevanja od groznice Zapadnog Nila, dok je 11 pacijenata umrlo od te bolesti koju prenose komarci, saopštio je Institut za javno zdravlje Srbije „Dr Milan Jovanović Batut”.
Najviše obolelih je u Beogradu (61), Južnobačkom (24), Južnobanatskom okrugu (22), Zapadnobackom (6), Srednjebanatskom (4), Sremskom (3), Podunavskom (2), Braničevskom (2), Severnobanatskom (2).
Groznica zapadnog Nila prvi put je registrovana u Srbiji 2012. godine. Od tada do 2017. godine prijavljeno je 574 slučaja groznice Zapadnog Nila, a umrla je 61 osoba, navedeno je na sajtu Batuta.
Groznica Zapadnog Nila je sezonsko oboljenje i najviše se javlja u periodu najveće aktivnosti komaraca. Iskustva su pokazala da se prvi oboleli uglavnom javi u drugoj polovini jula, a da se najviše obolelih prijavljuje tokom avgusta.
U Evropskoj uniji tokom ove godine registrovan je 231 slučaj obolevanja od groznice Zapadnog Nila i to u Italiji, Grčkoj, Mađarskoj, Rumuniji, Francuskoj, dok je osam pacijenata umrlo. (Tanjug)
</div>
<div id="vesti">
Bunjevci traže da se ukine akt koji propisuje da se oni smatraju Hrvatima
Pitanje Bunjevaca i akta Narodnooslobodilačkog odbora Vojvodine iz 1945. godine kojim se propisuje da se oni imaju smatrati Hrvatima i dalje nije dobilo svoj istorijski epilog. To je jedan od razloga što je Savez bačkih Bunjevaca (SBB) uputio oštro reagovanje u kojem kaže da je dosta bilo i traže da se ovaj zahtev hitno stavi na razmatranje u Skupštini AP Vojvodine i konačno proglasi ništavnim. „Oni koji predstavljaju hrvatsku manjinu u Republici Srbiji, a ćute na povampirenje ustaštva u Hrvatskoj, nas Bunjevce prikazuju kao Hrvate, otimajući nam jezik, kulturu i tradiciju i nazivajući nas nekakvim ’bunjevačkim Hrvatima’, a država to ćutke posmatra”, stoji u saopštenju SBB-a, koji zahteva da se uoči izbora za manjinske nacionalne savete ovo pitanje konačno reši.
Pre nešto manje od dve godine Bunjevački nacionalni savet uputio je zahtev Skupštini Vojvodine, kao pravnom nasledniku nekadašnje najviše vlasti pokrajine, da se poništi odluka iz 1945. godine kao akt diskriminacije i asimilacije. Ovaj zahtev podržala je i stranka Savez bačkih Bunjevaca. Predsednik SBB-a Mirko Bajić za „Politiku” kaže da prema njihovom saznanju postoji zahtev tri člana skupštinskog odbora za pravosuđe da se sazove sednica.
Takođe već je usaglašeno da bi akt koji bi skupština trebalo da donese bila deklaracija kojom se ocenjuje da je dokument iz 1945. godine bio protivan ljudskim pravima i akt nasilne asimilacije. Usaglašeni tekst na skupštinskom odboru trebalo bi da bude prosleđen Skupštini na glasanje. Bajić je podsetio i da je pre šest meseci Vlada Vojvodine dala podršku donošenju takve deklaracije, a da se ipak od tada ništa nije dogodilo.
„Mi ne tražimo da deklaracija ima bilo kakvo retroaktivno dejstvo, već da se ubuduće takve stvari više ne dešavaju i da se ne manipuliše Bunjevcima i njihovim imenom. Sada imamo situaciju da žetvene svečanosti Dužijancu organizuju oni koji se definišu kao bunjevački Hrvati, i država prati tu manifestaciju, a da mi ne znamo da li postoji nacionalni savet ’bunjevačkih Hrvata’ koji je to odobrio”, kaže Bajić. Dodaje da se protivi svrstavanju Bunjevaca na bilo koju stranu i da su oni „grana u slovenskom stablu koja je bratska i sa Hrvatima i sa Srbima”, ali da ne žele da im se uskrati pravo da se osećaju i izjašnjavaju kao Bunjevci.
 
Kujundžić Ostojić: Verujemo da će aktuelna većina imati sluha da reši naše pitanje
Predsednica Bunjevačkog nacionalnog saveta Suzana Kujundžić Ostojić, povodom sutrašnjeg nacionalnog praznika Bunjevaca Dana Dužijance, izjavila je da ta nacionalna manjina u Srbiji i dalje od nadležnih traži da ukinu akt iz 1945. koji propisuje da se oni smatraju Hrvatima.
Kujundžić Ostojić je u izjavi za Tanjug podsetila da su Bunjevci više puta u poslednjih 10 godina tražili da se poništi akt u formi naredbe iz 1945. godine kojim se svi Bunjevci, bez obzira na ličnu izjavu, imaju smatrati Hrvatima.
„Poslednjih 10 godina od različitih vlasti smo tražili da ukinu taj akt, a verujemo da će aktuelna imati sluha da reši naše pitanje”, rekla je ona i dodala da problem Bunjevaca nije rešen iako je nedavno došao na međudržavni nivo.
Prema njenim rečima, prava Bunjevaca se zbog tog dekreta mešaju sa pravima Hrvata.
„Naša prava su neuporediva u odnosu na našu brojnost, jer se institucije rukovode time, i ako tako gledano, Bunjevci su zbog tog dekreta stavljeni na marginu”, rekla je predsednica i navela da se u Srbiji 16.500 ljudi izjasnilo da su Bunjevci.
„Nemamo Zavod za kulturu, lektorat na fakultetu, predmete u srednjoj školi i druga prava koja imaju Hrvati koji ih ostvaruju kroz institucije, a ne kroz samostalnu borbu kakvu mi sami vodimo, kako bi očuvali naš jezik, kulturu i tradiciju”, rekla je ona.
Predsednica Bunjevačkog nacionalnog saveta, osnovanog 2003. godine, podsetila je da je poslednji zahtev da se taj akt „diskriminacije i asimilacije” ukine, upućen Skupštini Vojvodine pre dve godine.
„Tada nam je rečeno da će zahtev stići na red, ali da moramo da napravimo veliki naučni skup koji će potvrditi autohtonost našeg naroda. Uz podršku pokrajine održali smo skup, ali nakon toga ništa nije učinjeno po našem pitanju”, rekla je Kujundžić Ostojić i upozorila da Hrvati jakom državnom podrškom bunjevački narod „prevlače” u hrvatski.
Nacionalni praznik Dan Dužijance biće obeležen sutra u Subotici sa željom da se dekret što pre ukloni i verom da će upornost pobediti svaku vrstu politike pa i onu najvišu na međudržavnom nivou, rekla je Kujundžić.
Ona je kazala da će skupu između ostalih prisustvovati državni sekretar Ministarstva državne uprave i lokalne samouprave Ivan Bošnjak i jedan od potpredsednika pokrajinske vlade Mihalj Njilaš.
Prema njenim rečima, danas u Srbiji živi 58.000 Hrvata, a pre 100 godina, u Velikoj Narodnoj Skupštini Vojvodine, Bunjevci su imali 86 poslanika, a Hrvati 2. (Tanjug)

Vučić posetio Vojnotehnički institut
Predsednik Srbije Aleksandar Vučić posetio je Vojnotehnički institut, kako bi se obavestio o stepenu realizacije novih razvojnih projekata Instituta i razgovarao sa 48 novozaposlenih inženjera i oficira sa Vojne akademije, kojima je rekao da su došli na mesto gde se pokazuje koliko se voli zemlja.
Ministarstvo odbrane je ranije najavilo da će tom institutu u novembru 2018. biti uplaćena četiri miliona dinara za stimulaciju, kao i da su počela da se ulažu sredstva kako bi se poboljšao materijalni položaj stručnjaka u tom Institutu.
Predsednik Srbije se u obraćanju osvrnuo na, kako je rekao, dva ključna pitanja na kojima treba dalje raditi, a to su znanje i obrazovanje, bez kojeg se ne može napred, i na stanje u vojsci.
Izrazio je zadovoljstvo što je 48 mladih ljudi zaposleno u Institutu, i dodao da bez toga vojska ne može inovativno i tehnološki da napreduje, a što je važno za budućnost naše armije.
Kako je rekao, povećavaće se plate i lakše dobijati stanovi, što će im omogućiti da se posvete državi i njenom napretku i lakši život i za njih i njihovu decu.
Vučić je rekao da je potreban pogled unapred jer samo onaj ko drži glavu visoko i ispred sebe može da napreduje, a onaj koji gleda nazad se sapliće.
„Molim vas da gledate napred i da vidite šta možete da uradite za svoju zemlju. Naša vojska je veoma snažna”, rekao je predsednik Republike.
On je naveo da se posle svih hladnoratovskih podela u svetu ponovo napravio multipolarni svet i tim više nam je potrebna snažna ozbiljna i odgovorna vojska koja je u stanju da preventivno deluje na svakog agresora, koji će znati da će se suočiti sa moćnom tehnikom i ljudima koji su sposobni da brane svoju zemlju.
Poručio je da se od mladih mnogo očekuje, ali i da će država dati i više nego sto oni od nje očekuju.
„Došli ste na mesto gde se pokazuje koliko se Srbija voli. Dobrodošli”, pozdravio je Vučić novozaposlene u Institutu.
Vojnotehnički institut osnovan je nakon oslobađanja zemlje - 3. novembra 1948. godine - kao Vojnotehnički institut Jugoslovenske armije.
Jedno od prioritetnih opredeljenja te ustanove bilo je opremanje, razvoj i modernizacija vojske s osloncem na sopstvene snage.
Oni se danas bave istraživanjem i razvojem u oblasti odbrambenih tehnologija. U naoružanje Vojske Srbije prošle godine je uveden prototip širokopojasnog radio-goniometara „hera”, komplet strelišne opreme sa radio upravljanjem - UPTM i prototip ogrtača vojničkog maskirnog M-12 iz kompleta lične opreme.

(Foto Tanjug)

Na završnim ispitivanjima su bili prototip raketnog sistema „morava” (samohodni raketni lanser i logističko vozilo), prototip modernizovanog raketnog sistema „kub”, prototip automobila terenskog FAP 8h8, prototip multifunkcijskog upaljača, prototip komplet lične opreme - čizme univerzalne, čizme terenske i kombinezon maskirni, prototip mikrotalasnog malošumnog pojačavača, nulta serija Komplet strelišne opreme sa radio upravljanjem - uređaj za pokazivanje lakih meta, i prototip upaljač trenutno usporenog dejstva.
To je najveća vojna naučno-istraživačka ustanova i sastavni je deo Ministarstva odbrane Republike Srbije. Razvoj naoružanja i vojne opreme (NVO), kao proizvoda visoke tehnologije, glavni je cilj delovanja VTI-a.
Cilj je do sada uspešno ostvarivan, jer je tokom 70 godina, koliko Institut postoji, za potrebe operativne upotrebe Vojske Srbije osvojeno preko 1.300 sredstava NVO.
Pri tome, osvojene su brojne nove tehnologije, mnogi savremeni materijali i nove metode , VTI raspolaže danas sa 24 savremene laboratorije. Neke od njih su od međunarodnog značaja, neke su jedinstvene na području Balkana, a većina prevazilazi vojni značaj, pa se mogu smatrati nacionalnim resursom Republike Srbije.
Obilasku Vojnotehničkog instituta, u kasarni „Žarkovo”, prisustvovao je i ministar odbrane Aleksandar Vulin. (Tanjug)
</div>
<div id="zdravlje">
Institut ponovo pozvao građane da daju krv
Institut za transfuziju krvi Srbije ponovo je danas pozvao građane da u narednih nekoliko dana daju krv jer su rezerve krvi i dalje smanjene.
Kako su naveli u saopštenju, potrebna je krv svih krvnih grupa, naročito građana koji imaju Rh negativne krvne grupe.
Građani mogu da daju krv u Institutu za transfuziju krvi Srbije u Ulici Svetog Save broj 39, svakog radnog dana od 7 do 19 časova.
Krv je moguće dati i ekipama Instituta na terenu, koje će se danas u Beogradu nalaziti u autobusu na Savskom vencu i ispred zapadne tribine stadiona Partizana od 12 do 18 časova.
Danas će građani Čačka moći da daju krv kod Doma kulture od 11 do 17 časova, Valjeva kod Crvenog krsta od 10 do 16 časova, Aranđelovca kod Crvenog krsta od 9.30 do 15 časova i u Vladimircima na platou kod Konaka od 9 do 14 časova.
Sutra će se autobus nalaziti na Čukarici u Požeškoj ulici kod Doma zdravlja od 9 do 14 časova, u Obrenovcu kod Termoelektrane „Nikola Tesla” A od 8 do 14, u Šapcu kod Kulturnog centra od 10 do 16.
U četvrtak, 16. avgusta građani će moći da daju krv na Novom Beogradu kod starog Merkatora od 9 do 14, u Obrenovcu na trgu od 10 do 16 i u Topoli u srednjoj školi „Kralj Petar I” od 9 do 14 časova.
Dodaju da je odziv građana smanjen jer je u toku sezona godišnjih odmora, a potrebe za krvlju su kontinuirane i ne smanjuju se ni tokom letnjih meseci.  (Beta)
</div>
<div id="vesti">
Svega 300 očeva u Srbiji koristi pravo na porodiljsko odsustvo
Naknadu zarade za vreme odsustva sa rada radi nege deteta ili popularnije, porodiljsko bolovanje, danas koristi otprilike 300 očeva, piše portal Kamatica.
Kako je za Kamaticu rečeno u Ministarstvu za rad, zapošljavanje, boračka i socijalna pitanja, oni ne vode evidenciju da li to pravo koristi majka, otac, usvojitelj, staratelj ili hranitelj deteta, iako je evidentno da pravo uglavnom koristi majka deteta.
Istraživanje Instituta za društvenu teoriju, koje je rađeno pre desetak godina, 2007. godine, na teritoriji cele Srbije, pokazuje da je tada samo 17 očeva iskoristilo ovu mogućnost, što pokazuje da je u odnosu na pre desetak godina taj broj danas višestruko veći.
Porodiljsko bolovanje očevi mogu da „preuzmu” od majki kad beba napuni tri meseca, a do tada samo majke mogu da ga koriste.
Dokumenta koja otac prilaže da bi otvorio porodiljsko bolovanje su skoro ista koje prilaže i majka, uz jedan izuzetak jer je njima potreban „sporazum u pisanoj formi između njega i supruge o tome da majka prenosi bolovanje radi nege deteta na supruga, odnosno oca deteta”.
Kako je navelo ministarstvo, odluku o tome ko će biti na porodiljskom odsustvu mame i tate mogu da menjaju jednom, a onda i još jednom ali samo iz opravdanog razloga.
Kamatica dodaje da su podaci o broju očeva koji koriste porodiljsko bolovanje dobijeni od nadležnih organa lokalne samouprave i ranije rađenih anketa, a od 1. jula kada je počela primena novog Zakona o finansijskoj podršci porodici sa decom i u narednom periodu Ministarstvo rada će imati tačne podatke o broju očeva koji koriste ovo pravo. (Beta)
</div>
<div id="politika">
Vučić: Baš ih briga hoćemo li da imamo Kopaonik i Gazivode u Srbiji
Predsednik Srbije Aleksandar Vučić izjavio je da nas je Nemačka već „razgraničila” onog trenutka kada je priznala celovito, suvereno i nedeljivo Kosovo. U odgovoru na pitanje kako vidi stav kancelarke Angele Merkel da nema promene granica na Balkanu, Vučić je istakao da to nije novo, ali da će nastaviti da se bori da nešto učini i dobije za Srbe i za Srbiju. Predsednik je prilikom posete Vojnotehničkom institutu u Žarkovu poručio da oni koji se raduju izjavi nemačke kancelarke treba da znaju da Merkelova, kao i ceo zapadni svet, sa malim izuzecima, smatraju KiM celovitom, suverenom i nedeljivom teritorijom, koja pripada Albancima i nema nikakve veze sa Srbijom. Ukazao je da mu je stav Angele Merkel poznat deset godina i da ništa nije promenila, ali da nije ni on.
Očigledno je sada da će ovo da traje mnogo duže nego što su neki planirali, izjavio je Vučić. Da će za dva-tri meseca biti završeno –zaboravite, dodao je predsednik, govoreći o reakciji opozicije na izjavu Angele Merkel. „Po hiljaditi put je žena jasno rekla da je razgraničenje postignuto”, naveo je Vučić i upitao: „Šta ću ja, mali, onda? Kud ću ja i protiv Rade Trajković i Save Janjića, i protiv Jeremića, Đilasa, Obradovića i protiv Sonje Biserko, Nataše Kandić… I još Merkelova kaže da je završeno sa razgraničenjem”, ironično je primetio Vučić i ponovio: „Idem da se borim i pitam da ako mogu nešto da učinim za Srbiju, mogu”.
A, ovi koji se zalažu za nezavisno i celovito Kosovo neka nastave da rade svoj posao, rekao je Vučić. Dodao je da će Srbi da se izjasne, pa možda i glasaju za to. Podsetio je da je uvek govorio da Nemačka ima drugačiji pogled na Kosovo od nas. „Iz njihovog ugla to je jasno. Zbog toga me je začudila histerija kod dela ljudi u Srbiji. Razumem Sonju Biserko, Savu Janjića, Radu Trajković, koji su uvek bili za samostalno Kosovo, daleko od Srbije. Tu se ništa nije ni promenilo. Ni kod jednog od njih”, kazao je Vučić i dodao da je neko trebalo da kaže da je to njihova politika, da se zalažu za albansko nezavisno Kosovo.
Poručio je da su se zato borili protiv toga da Srbija bilo šta dobije. „Baš ih briga hoćemo li da imamo Kopaonik, Gazivode, Ropotovo u Srbiji. Njih interesuju samo pare ”, kazao je Vučić. Moja krivica je što sam se borio i imao hrabrosti da od Merkelove, Putina i Pensa, Makrona i svakog drugog tražim nešto više za Srbe i Srbiju, da kažem da ta granica na Jarinju i Brnjaku nije državna granica, naveo je predsednik i dodao: „Izvinjavam se što sam se drznuo da se borim za svoj narod”.
Kazao je da ne želi da kukamo i plačemo nad sudbinom, već život, mir i budućnost. „Ta borba traje vekovima. Mi smo u poslednjih 30 godina napravili mnogo katastrofalnih grešaka. Je l’ mislite da se za to ne plaća cena? Ali mi u Topličkom okrugu imamo manje Srba nego Albanaca u Podujevu, a to su četiri opštine”, rekao je Vučić. Upitao je što mi ne izađemo na protest kao Rumuni, i podsetio da u Turskoj pada lira. „A kod Vučića ne pada dinar već godinama. Kod nas država mora da bude kriva za sve, moramo da budemo gubitnici”, rekao je Vučić.
Upitao je koliko pesama imamo u kojima se slave naši uspesi – možda jednu, dve. „Ja hoću život, mir, budućnost, neću da plačemo. A, ne, ne Vučiću, ti hoćeš da nas odvojiš od zavetne politike – e, evo vam sad, sada ćemo svi da plačemo. Dobili ste razgraničenje kako su drugi odlučili u vreme vaše vlasti, ništa niste uradili po tom pitanju. Ja sam se mučio i borio da nešto promenim”, poručio je Vučić opoziciji. Kazao je i da je sigurno da će se sa predsednikom privremenih vlasti u Prištini Hašimom Tačijem sastati početkom septembra u Briselu. Istakao je da će to biti prilika da se sagleda da li postoji mogućnost za izlaz iz teške situacije. Kazao je da je moguće i da će s Tačijem videti u Austriji pre toga, što još nije odlučio.
Ne smatram da će SPS da ide iz vlade
Ne smatram da će SPS da izađe iz Vlade Srbije, izjavio je Aleksandar Vučić, ali i poručio da svako kome se nešto ne sviđa može da ide. „Samo da se ne sedi na dve stolice”, kazao je Vučić i dodao da kad to kaže misli manje na SPS nego na neke druge ljude i u partiji koju vodi, ali i u nekim drugim partijama. Na pitanja novinara, rekao je da, „poznavajući SPS”, oni ne bi izašli iz vlade „ni za šta na svetu”, da bi možda mogli da promene partnere i to odmah čim bi im se ukazala prilika, ali i dodao da to ipak kaže u šali, mada je legitimna stvar da neko o tome razmišlja. Vučić, međutim, smatra da ne postoji realna opasnost od toga u ovom trenutku. Antrfile
Poziv na hapšenje predsednika je direktan poziv na puč
Šta je drugo poziv na hapšenje predsednika države nego poziv na vojni puč i krvoproliće, upitao je juče Aleksandar Vučić komentarišući pitanja novinara za „prozivke” pojedinih opozicionih predstavnika zbog njegovih stavova o rešenju kosovskog pitanja. „Ovo je direktan, javni poziv na vojni puč i krvoproliće, na ubistvo vrhovnog komandanta, na njegovo hapšenje”, rekao je Vučić, dodajući da je očekivao da neko na to reaguje.
Ne bi, dodao je, da se meša u posao državnog tužioca, posebno s obzirom na to da je u pravosuđu, kako je naveo, još mnogo „odlivaka” i „ispljuvaka” režima u kojem je glavna bila DS. „Ali očekivao sam da neko reaguje, jer ne postoji bolji primer da se reaguje, ali zašto tužioci ćute? Kao što su navikli da ćute iz vremena Đilasa i DS, kad su ćutali na krađe. Ne znam... Ali pokažite mi bolji knjiški primer da je reč o pokušaju vojnog i državnog puča”, rekao je Vučić. Kazao je da nije čudno da i ovde, kao i u svetu, postoje fašističke stranke. „Ali to što taj bije žene, za to mora da odgovara, a što poziva oficire da hapse svog vrhovnog komandanta, da me ubiju, neka pričaju šta hoće”, poručio je Vučić.
Traže da se zabrani ulaz Dodiku, jer im je rekao istinu
Opozicija je dovela zemlju do toga da je moguće i da neko poziva da se zabrani ulazak predsedniku Republike Srpske Miloradu Dodiku u njegovu Srbiju, poručio je Aleksandar Vučić. „Imate kretene na opozicionoj sceni, to je gore od kretena, koji traže da se zabrani ulazak Dodiku da bude uhapšen. Da li ste vi normalni”, upitao je predsednik. Dodao je da traže da se zabrani ulazak Dodiku, jer im je rekao istinu u oči. „A pri tome vam nije rekao da ste vi tome doprineli”, rekao je Vučić.Antrfile
Na letovanje kad zemlja ne bude u problemima
Odbacivši spekulacije da je na odmoru u Turskoj Aleksandar Vučić je poručio da će kada bude na letovanju poslati fotografiju svojim kritičarima, ali da Srbija tada neće biti u problemima u kakvima je bila. „Slučajno, nikada nisam bio u Turskoj na moru”, odgovorio je Vučić na pitanja novinara i dodao da nije problem što neko ode na odmor već što ništa ne radi. Na pitanje o napadima na njegovu porodicu, Vučić je rekao da je suština u tome što oni (opozicija) polazeći od sebe razmišljaju o drugima. „Znaju oni kakvi su lopovi i to nije mantra, već istina. Drugo je što imamo pravosuđe koje su oni birali i koje ne želi po tom pitanju da obavlja posao”, rekao je predsednik. Naveo je da je Dragan Đilas, „koji nikad ništa nije radio, osim što je bio gradonačelnik, što je ozbiljan posao koji je loše radio”, 2007. prijavio stari automobil i 70.000 evra ušteđevine, a 2012. je njegova imovina bila 25 miliona evra. „Ne poznajem nikoga, nijednog tajkuna u Srbiji koji toliko ima... A, oni su meni uzeli celu porodicu ne bi li došli do 30 puta manje imovine”, primetio je Vučić.
Potrebna snažna vojska, slede nova ulaganja 
Popunjenost u Vojnotehničkom institutu (VTI) je 73 odsto, ima mesta za nove radnike i inženjere, kazao je predsednik Srbije Aleksandar Vučić, prilikom posete VTI. Naveo je da nadležni rade na tome da se stvore uslovi u kojima će pripadnici vojske biti zadovoljni i neće napuštati Vojsku Srbije i zemlju. „Naš posao je da napravimo mnogo bolji ambijent tim ljudima kroz bolje stambene uslove, veće plate”, rekao je Vučić. Predsednik je podsetio da je 2005. Institut ostao bez velikog broja zaposlenih.
Prema njegovim rečima, VTI se veoma teško može oporaviti nakon najtežih udaraca koje je zadobio 2005. i 2006. godine kada je iz ove ustanove otpušteno 600 ljudi. „Setite se šta je bilo te godine sa SRJ, šta je bilo 2008. godine i sada vi razmišljajte što je vojska bila uništavana 2005. i 2006. godine kada je VTI gotovo razoren”, rekao je Vučić. Dodao je da ta ulaganja nisu bila samo pitanje volje, već i mogućnosti i fiskalnog oporavka zemlje. Predsednik je rekao da u martu očekuje 30 tenkova i druga nova oruđa za kopnenu vojsku, ali je podsetio na plan da se ulaže više novca u bespilotne letelice, da se one naprave u domaćoj proizvodnji. „Na tom polju moramo da napravimo ubrzani napredak, plate moraju biti povećane, ne malo već sve više i više kako bi se približile zemljama u regionu poput Mađarske i Bugarske”, rekao je Vučić.
Poručujući da Institut može slobodno da traži zapošljavanje još ljudi, kao i da računa na mnogo više novca od 15,9 miliona evra za koje postoji dogovor. Predsednik je VTI posetio sa ministrom odbrane Aleksandrom Vulinom kako bi se obavestio o stepenu realizacije novih razvojnih projekata i razgovarao sa 48 novozaposlenih inženjera i oficira sa Vojne akademije, kojima je rekao da su došli na mesto gde se pokazuje koliko se voli zemlja. Ministarstvo odbrane je ranije najavilo da će tom institutu u novembru 2018. biti uplaćena četiri miliona dinara za stimulaciju. Vučić je zaključio da se posle svih hladnoratovskih podela u svetu ponovo napravio multipolarni svet i tim više nam je potrebna snažna ozbiljna i odgovorna vojska koja je u stanju da preventivno deluje na svakog agresora.

U trci za Majdanpek do sada četiri liste
Za lokalne izbore u Majdanpeku 2. septembra svoje liste podneli  su Srpska napredna stranka, Partija ujedinjenih penzionera Srbije i Socijalistička partija Srbije dok će boje opozicije braniti samo pokret Dveri.
Moguće je da im se u foto-finišu pridruže i pokret Dosta je bilo i regionalna Vlaška stranka. Po istraživanjima javnog mnjenja najveće opozicione grupacije Pokret slobodnih građana Saše Jankovića i Savez za Srbiju Dragana Đilasa će propustiti ove izbore.
Opštinska izborna komisija Majdanpeka do utorka je proglasila tri izborne liste – SNS-a, PUPS-a i SPS-a, a danas će to verovatno uraditi i u slučaju Dveri. Poslednji rok za predaju lista je 17. avgust. Opštinu Majdanpek je posetila i predsednica Vlade Srbije Ana Brnabić, a najavljuje se i dolazak više ministara.
Naprednjaci su svoju listu „Aleksandar Vučić – Zato što volimo Majdanpek” predali još 21. jula i krenuli u kampanju.. Druga na izbornom listiću biće izborna lista „I Majdanpek je Srbija – Milan Krkobabić – Partija Ujedinjenih penzionera Srbije”. U PUPS-u navode da će u skladu sa nazivom liste stvarati uslove za „dostojan život svih građana Majdanpeka”.

Vučić: Nemačka nas je već razgraničila priznanjem Kosova
Nemačka nas je već „razgraničila” onog trenutka kada je priznala celovito, suvereno i nedeljivo Kosovo, rekao je danas predsednik Srbije Aleksandar Vučić u odgovoru na pitanje kako vidi stav kancelarke Angele Merkel da nema promene granica na Balkanu.
Vučić je istakao da to nije novo, te da će on nastaviti da se bori da nešto učini i dobije za Srbe i za Srbiju.
Izrazio je čuđenje što je deo javnosti izjavu Merkel shvatio kao neku novu poruku.

Vučić: Od novembra veće penzije za sve

Predsednik Srbije Aleksandar Vučić poručio je da od novembra stižu uvećane penzije i to za sve penzionere. „Značajno uvećane, svima za najmanje devet odsto, veće nego ikada ranije. Mislim da će biti zadovoljni, mogu da očekuju povećanja i sledeće godine ako budemo radili ovako dobro”, rekao je Vučić novinarima posle obilaska Vojno-tehničkog instituta u Beogradu.
Kako je rekao, to su stvari koje se rade kroz odgovorne mere, fiskalnu konsolidaciju, koje daju suštinski rezultat.
„Penzioneri su za to najzaslužniji i podneli su najveći teret da bismo imali najveći rast u regionu”, istakao je on.
Naveo je i da nezaposlenost za Srbiju više nije toliki problem, upozorivši da će sada biti problem nedostatak radne snage. (Tanjug)

„Šta znači to što je Merkel rekla? To što je rekla znači samo da nas je ona već „razgraničila” tako što je celo Kosovo nezavisna država”, rekao je Vučić i dodao da to ljudi treba da imaju na umu.
„Oni koji su raduju njenoj izjavi treba da znaju da je za Merkel, kao i za ceo Zapadni svet, sa malim izuzecima, da svi oni smatraju Kosovo i Metohiju celovitom, suverenom i nedeljivom teritorijom i da ta teritorija pripada Albancima u Prištini, da nema nikakve veze sa Srbijom”, dodao je i ukazao da samo iz našeg ugla postoji pitanje - čije je Kosovo?
„Iz njihovog ugla je to završena stvar”, rekao je Vučić.
Predsednik je rekao da mu je stav Angele Merkel poznat deset godina, da je uvek isto govorila i da ništa nije promenila, ali da nije ni on.
Ali, podvukao je, on će nastaviti da se bori za Srbe i Srbiju.
„A, ovi koji se zalažu za nezavisno i celovito Kosovo neka nastave da rade svoj posao”, rekao je Vučić i dodao da će Srbi da se izjasne, pa možda i glasaju za to.
Vučić je, odgovarajući na pitanje novinara nakon posete Vojnotehničkom institutu, podsetio da je uvek govorio da Nemačka ima drugačiji pogleda na Kosovo od nas.
Istakao je da ljudi ne treba da misle da se iz njihovog ugla ne spori čije je Kosovo, da li naše ili njihovo.
„Iz njihovog ugla to je jasno. Zbog toga me je začudila histerija kod dela ljudi u Srbiji. Razumem Sonju Biserko, Savu Janjića, Radu Trajković, a koji su uvek bili za samostalno Kosovo, daleko od Srbije. Tu se ništa nije ni promenilo. Ni kod jednog od njih. Istu politiku su vodili i vode danas.
Neko je trebalo da kaže da je to njihova politika, da se oni zalažu za albansko nezavisno Kosovo. Zato su se borili protiv toga da Srbija bilo šta dobije”, kazao je on.
Vučić je rekao da su se posle uključili neki drugi, koji su tome doprineli da celo Kosovo pripada nekom drugom.
„Moja krivica je što sam se borio i imao hrabrosti da Merkel, Putinu i Pensu, Makronu i svakom drugom tražim nešto više za Srbe i Srbiju. Da kažem da ta granica na Jarinju i Brnjaku nije državna granica. Izvinjavam se što sam se drznuo da se borim za svoj narod”, rekao je on dodajući da su ga ubedili da je hteo da da Kosovo. (Tanjug)
Vučić: Poziv na moje hapšene knjiški primer poziva na puč
Šta je drugo poziv na hapšenje predsednika države nego poziv na vojni puč i krvoproliće, upitao je danas predsednik Aleksandar Vučić komentarišući pitanja novinara za „prozivke” pojedinih opozicionih predstavnika zbog njegovih stavova o rešenju kosovskog pitanja.
„Ovo je direktan, javni poziv na vojni puč i krvoproliće, na ubistvo vrhovnog komandanta, na njegovo hapšenje”, rekao je Vučić, te poručio da je očekivao da neko na to reaguje.
Ne bi, dodao je, da se meša u posao državnog tužioca, posebno s obzirom da je u pravosuđu, kako je naveo još mnogo „odlivaka” i „Ispljuvaka” režima u kojem je glavna bila Demokratska stranka.
„Ali, očekivao sam da neko reaguje, jer ne postoji bolji primer da se reaguje, ali zašto tužioci ćute... kao što su navikli da ćute iz vremena Đilasa i DS, kad su ćutali na krađe... ne znam... ali pokažite mi bolji knjiški primer da je reč o pokušaju vojnog i državnog puča”.
Kako je rekao, mislio je ranije kad je Dragan Vučićević, urednik Informera, pominjao državni udar, da on preteruje, ali sada kaže čini se da je to bilo tačno.
Komentarišući pozive opozicionih lidera na njegovo hapšenje, Vučić je rekao i da nije čudno da i ovde, kao i svuda u svetu, postoje fašističke stranke.
„Ali, to što taj bije žene, za to mora da odgovara, a što poziva oficire da hapse svog vrhovnog komandanta, da me ubiju, neka pričaju šta hoće”, poručio je.  (Tanjug)
Ne postoji bojazan da će SPS izađe iz vlade
Predsednik Srbije Aleksandar Vučić izjavio je da ne smatra da će SPS da izađe iz Vlade Srbije, ali i poručio da svako kome se nešto ne sviđa može da ide, i precizirao da se to odnosi i na neke iz njegove, ali i iz drugih partija.
„Samo da se ne sedi na dve stolice”, primetio je i dodao da kad to kaže misli manje na SPS, nego na neke druge ljude i u partiji koju vodi ali i u nekim drugim partijama.
Vučić je, odgovarajući na pitanja novinara, rekao da, „poznavajući SPS”, oni ne bi izašli iz vlade „nizašta na svetu”, da bi možda mogli da promene partnere i to odmah čim bi im se ukazala prilika, ali i dodao da to ipak kaže u šali, mada je legitimna stvar da neko o tome razmišlja
Kako je rekao to je normalno i da svako može da misli da mu je bolje sa nekim drugim i da je i to u redu. . . ali smatra da ne postoji realna opasnost od toga u ovom trenutku.
Naveo je da je stvar u tome da je potrebno da imate legitimitet i 126 poslanika u parlamentu.
Ponovio je da je svako slobodan da ide, da niko ne treba nikoga da zadržava, i ako se nekom ne sviđa „doviđenja”. (Tanjug)
Vučić: Sa Tačijem u septembru u Briselu
Predsednik Srbije Aleksandar Vučić rekao je danas da je sasvim sigurno da će se sa predsednikom privremenih vlasti u Prištini Hašimom Tačijem sastati početkom septembra u Briselu, ističući da će to biti prilika da se sagleda da li postoji mogućnost za izlaz iz teške situacije u kojoj se nalazimo.
„Takva je najava iz Brisela”, dodao je on odgovarajući na pitanje novinara nakon posete Vojnotehničkom institutu. (Tanjug)

Dačić: Priznali Kosovo pa sad govore da nema promene granica
Rano je govoriti o tome ko podržava, a ko ne podržava ideju razgraničenja kao opciju za rešenje kosovskog pitanja, istakao je šef srpske diplomatije Ivica Dačić i naveo da bi mogao da se saglasi sa nemačkom kancelarkom Angelom Merkel da nema promene granica na Balkanu. „Za nas ne postoje promene granica. Mi granicu sa Kosovom nikad nismo imali. Ja razumem da neko ko nije priznao nezavisnost Kosova to kaže, ali neko ko jeste priznao, pa sada govori da nema promene granica, na to se ne treba osvrtati”, kazao je Dačić.
Prema njegovim rečima cinično zvuči kad neki govore o tome da nema promene granica po etničkim principima, prenosi Tanjug. „Pa, po kojim se to principima raspala bivša Jugoslavija? Da li se možda OVK zalagala za građansko društvo? Ne, to je bilo zbog etničkog principa. Šta je povod, uzrok sukoba koji postoje – to su međunacionalni odnosi, određene predrasude ili zločini koji su se dešavali u prošlosti i teritorije”, rekao je Dačić za TV Hepi.
O kosovskom pitanju bi, kako je rekao, mnogo više voleo da Srbija pregovara sa Albanijom nego sa Prištinom, jer se tako prikriva suština, „a to je da je to albanska nacionalna manjina”. Ponovio je da je stav nove američke administracije da će podržati nova, kreativna rešenja koja će biti prihvatljiva i Beogradu i Prištini.
S druge strane, kosovski predsednik Hašim Tači zahvalio je preko „Fejsbuka”, „svim liderima i građanima” tzv. preševske doline koji podržavaju ujedinjenje Preševa, Bujanovca i Medveđe sa Kosovom, a u okviru korekcije granica između, kako kaže, Kosova i Srbije. Pozvao je političke lidere na Kosovu da se ujedine oko ovog zajedničkog cilja, prenosi portal „Kossev”.
Ponovno iscrtavanje granica, čime bi delovi Srbije sa većinskim albanskim stanovništvom ušli u sastav Kosova, moglo bi da okonča dugotrajne tenzije između Beograda i Prištine i da im omogući napredak ka članstvu u EU, izjavio je Tači za Rojters i dodao da će svoj plan predstaviti predsedniku Srbije Aleksandru Vučiću u septembru u Briselu.
Ismet Bećiri iz opozicionog Demokratskog saveza Kosova optužio je Tačija za licemerje i manipulaciju osećanjima sunarodnika u preševskoj dolini, a lider Samoopredeljenja Albin Kurti smatra da razmena teritorija ili korekcija granica između Beograda i Prištine može imati štetne posledice, navodeći za Glas Amerike da razgovor o teritoriji više vodi ka ratu nego miru.
Povrh svega, šef pregovaračkog tima Prištine Avni Arifi izjavio je da je pregovarački proces Beograda i Prištine već neko vreme „klinički mrtav”, za šta su, kaže, odgovorni Beograd i Brisel. Arifi je rekao da dogovori postignuti tokom tehničkog dijaloga u većini slučajeva nisu sprovedeni, a da degradiraju i oni čije je sprovođenje počelo. Prištinski mediji, kako prenosi Tanjug, spekulišu poslednjih dana da Beograd ima „crvene liste” na kojima se nalaze Albanci sa KiM kojima nije dozvoljen ulazak u centralnu Srbiju, a ministarstvo spoljnih poslova Bedžeta Pacolija saopštava da su neki uhapšeni i poziva EU i zemlje Kvinte da reaguju.
EK: Beograd i Priština da definišu održivo rešenje
Brisel – Evropska komisija ponovila je juče da Beograd i Priština treba da definišu trajno rešenje koje bi bilo održivo i realistično uz poštovanje međunarodnog prava. Na pitanje agencije Beta o stanju dijaloga, portparolka Federike Mogerini navela je da su 24. juna predsednici Hašim Tači i Aleksandar Vučić imali „intenzivan i produktivan razgovor o okvirima sporazuma o sveobuhvatnoj normalizaciji odnosa” i saglasili se da se sastanu u septembru, kao i da u narednom periodu intenziviraju rad.
Anđelković: Izjava Merkelove nije ništa novo, ali SAD menjaju politiku
Izjava nemačke kancelarke Angele Merkel o promeni granica na Balkanu nije ništa novo i to Srbiju ne treba mnogo ni da raduje, ali ni da brine, jer SAD menjaju politiku i otvaraju vrata kompromisu, poručio je za Tanjug analitičar Dragomir Anđelković.  Kazao je i da je predsednik Aleksandar Vučić s razlogom ukazao da je pogrešna predstava stvorena u javnosti – da je rešenje kosovskog pitanja blizu, rekavši da je kosovska kriza jedna vrsta maratona. „Ko duže izdrži smireno, racionalno i nastoji da reši svoje probleme tako da minimum interesa bude zaštićen, taj će i trijumfovati”, ocenjuje Anđelković.
</div>
<div id="vesti">
Nebraska pogubila osuđenika fentanilom
Linkoln - Američka savezna država Nebraska je izvršila prvo pogubljenje posle više od dve decenije, do sada neisprobanom kombinacijom lekova koja je uključivala i prvu upotrebu snažnog opijata fentanila u smrtonosnoj inekciji. Smrtna kazna je izvršena nad Kerijem Dinom Murom (60), osuđenim na smrt zbog ubistva dvojice taksista u Omahi 1979.
On je prvi osuđenik pogubljen smrtonosnom inekcijom u Nebraski, koja je prethodni put smrtnu kaznu izvršila 1997, električnom stolicom. Svedoci su naveli da nije bilo vidljivih komplikacija prilikom pogubljenja. Mur je pogubljen nešto više od tri godine nakon što je Nebraska ukinula smrtnu kaznu, da bi je potom vratila godinu dana kasnije, zaslugom građanske inicijative koju je delimično finansirao republikanski guverner Pit Rikets.

Prizor ispred zatvora u vreme pogubljenja (Foto Beta-AP)
Prvi put je iskorišćena mešavina četiri hemikalije. Nemački proizvođač lekova Frezenijus Kabi je prošle nedelje pokušao da spreči pogubljenje Mura, podnevši tužbu u kojoj je navedeno da je Nebraska ilegalno nabavila najmanje jedan lek te kompanije i da bi dozvola da se izvrši pogubljenje nanela štetu njenoj reputaciji i poslovnim vezama.
Federalni sudija je odlučio da javni interes za pogubljenjem ima prevagu nad zabrinutošću kompanije. Kompanija je odlučila da ne iznosi slučaj pred Vrhovni sud SAD. Prema tužiocima, Mur je imao 21 godinu kada je ubio Rojela van Nesa tokom pljačke koju je izvodio s mlađim bratom a novac je potrošio na drogu i pornografiju. Pet dana kasnije ustrelio je Mejnarda Helgelanda. (Beta-AP)

Zbog sankcija trpe rublja, „Aeroflot” i – NASA
Američka svemirska agencija (NASA) razlikuje se od ostatka federalne vlade SAD. Kada god su odnosi između Amerike i Rusije bili zategnuti, ili kada nisu bili baš tako dobri, NASA je bila u stanju da održi taj odnos. NASA ne želi da bude zavisna od Rusije, ali želi da zadrži dobre odnose sa Moskvom. – Tim rečima, Džim Brajdenstin, administrator NASA, opisao je prošlog vikenda tesnu kosmičku saradnju Vašingtona i Moskve, u okviru koje američki astronauti uveliko stižu na Međunarodnu kosmičku stanicu leteći u raketama „sojuz”. Brajdenstinova optimistička ocena – oko žilavosti kosmičke saradnje koja datira još iz vremena hladnog rata – usledila je samo nekoliko dana pošto je zvanični Vašington najavio da 22. avgusta planira uvođenje prvog od dva kruga „razarajućih sankcija” prema Rusiji. Ovog puta – sa pet meseci odloženog reagovanja – zbog navodne umešanosti Moskve u aferu trovanja dvostrukog rusko-britanskog špijuna Sergeja Skripalja i njegove ćerke Julije nervnim agensom „novičok” krajem marta u Velikoj Britaniji.
Uzvratne mere Rusije protiv novih američkih sankcija mogle bi da uključe obustavu isporuka motora RD-180 koji napaja raketni pojačivač „atlas V”, upozorio je Sergej Rjabuhin, šef komiteta za budžet Gornjeg doma ruskog parlamenta, odmah nakon objave Vašingtona da sada ulazi u „odlučnu” fazu borbe protiv „ruske zloupotrebe hemijskog naoružanja, kao i mešanja u prethodne i predstojeće izbore u SAD”. Koliko krajem jula, ruski proizvođač „Energomaš” s američkim kosmičkim partnerom potpisao je novi sporazum o isporuci šest RD-180 raketnih motora za američki „atlas V”.

Povišica u visini vojnog budžeta Turske
Šef Bele kuće potpisao je jedan od najvećih vojnih budžeta u istorije Amerike, naglasivši da je to „investicija koja će ojačati armiju SAD kao nikad dosad”.
Kongres je izglasao, a Donald Tramp prekjuče potpisao zakon za odobrenje vojnog budžeta od 716 milijardi dolara za sledeću fiskalnu godinu, što je za 16 milijardi dolara više od aktuelnih izdvajanja. Podržavaoci vlade smatraju da je predsednik ispunio predizborno obećanje o osnaživanju oružanih snaga jer se izborio da Pentagon dobije povećanje koje je toliko veliko da odgovara vrednosti celokupnog vojnog budžeta zemalja kao što je Turska (prošle godine Ankara je na armiju potrošila oko 18 milijardi dolara).
Kako prenosi „Vašington post”, Tramp je doneo najveći američki vojni budžet posle Drugog svetskog rata, kad je reč o osnovnoj kasi za Pentagon. Kad se uračunaju i izdaci za ratne operacije, koji se posebno odobravaju, i dalje je neprikosnoven Obamin zakon o potrošnji Pentagona za 2011. godinu, „težak” 726 milijardi dolara. Ako bi se troškovi rata ponovo uključili u računicu i kad bi se još zaračunala i inflacija, Amerika je na Pentagon trošila više još samo na vrhuncu ratova u Iraku i Avganistanu, od 2007. do 2012, podseća „Njujork tajms”.
Akt, između ostalog, podrazumeva povišicu plata od 2,6 odsto za vojna lica, kupovinu 77 novih borbenih aviona F-35 i razvoj hipersoničnih raketa, lasera, veštačke inteligencije i tehnologije sajber ratovanja. Kako ocenjuju stručnjaci, novac je raspoređivan u skladu sa novom strategijom Pentagona, koja se ne zasniva na potrebi ratovanja sa zemljama kao što su Irak ili Avganistan, već na rivalitetu sa vojnim silama poput Rusije i Kine.

Duterte: Kina da pazi na ponašanje u spornim vodama
Manila - Predsednik Filipina Rodrigo Duterte rekao je da je kinesko polaganje prava na vazdušni prostor iznad veštačkih ostrva i okolnoih voda u spornom Južnom kineskom moru „pogrešno” i da Peking ne treba da govori drugima da odu iz tih područja da bi se izbegli eventualni sukobi.
„Ne možete napraviti ostrvo i reći da je vazduh iznad tih veštačkih ostrva vaš. To je pogrešno jer su te vode ono što smatramo međunarodnim morem”, rekao je Duterte i dodao da je „pravo neškodljivog prolaza garantovano” i da „nije potrebna dozvola za plovidbu otvorenim morem”.
Asošiejted pres je pre dve nedelje preneo da je Manila Kini izrazila zabrinutost zbog sve većeg broja upozorenja filipinskim avionima i brodovima da se drže podalje od kineskih veštačkih ostrva.
Takođe, Si-en-en je prošle nedelje naveo da je kineska vojska više puta upozorila američki mornarički izviđački avion da „odmah ode i drži se dalje da bi se izbegli nesporazumi”.
„Nadam se da će Kina voditi računa o svom ponašanju”, izjavio je filipinski predsednik i upozorio da će u spornim vodama „jednog dana komandant usijane glave samo pritisnuti obarač”. On je ipak pohvalio Peking zbog spremnosti da pruža pomoć.
Duterte je govorio pred publikom u kojoj je bio američki ambasador i drugi strani gosti, a izjava je njegova retka kritika Kine sa kojom želi da izgradi bolje odnose. (Beta-AP)

Ostavka norveškog ministra zbog privatne posete Iranu i Kini
Norveški ministar za ribarstvo Per Sandberg podneo je juče ostavku nakon oštrih kritika da je prekršio bezbednosne protokole time što je privatno putovao u Iran i Kinu, o čemu nije obavestio vladu, prenosi AP.
Sandberg (58) nije naveo razloge zbog kojih nadređene nije unapred obavestio o tim putovanjima – odmoru u julu u Iranu, gde je išao sa svojom verenicom, Irankom Bahares Letnes, ali i putu u Kinu u maju.
Po povratku iz Irana, njegov službeni telefon predat je norveškoj obaveštajnoj službi kako bi proverila da nije hakovan jer agencija smatra da je Iran „zemlja visokog rizika” kada je reč o elektronskom nadzoru. Ministri su u obavezi da obaveste kabinet premijera o tome gde putuju bez obzira na destinaciju, a takođe im je zabranjena upotreba službenih telefona u zemljama sa kojima Norveška nema uspostavljenu saradnju na polju bezbednosti.
Ministrovo putovanje u Iran sa verenicom, koja je u međuvremenu otvorila i firmu za izvoz norveškog lososa i uvoz iranskog kavijara, izazvalo je oštre polemike u Norveškoj. Opozicija je odmah postavila pitanje kako je Bahares Letnes s izbegličkim statusom tako lako mogla sa ministrom Sandberhom mogla da uđe u Iran.
Sandberg je u javnosti ostao upamćen kao političar koji se otvoreno zalagao za proterovanje svih stranaca iz Norveške. Kao istaknuti član Progresivne partije 2003. godine javno je govorio da se „različite rase, religije i kulture ne mogu mešati ako hoćemo da sačuvamo harmonično društvo u Norveškoj”, podseća rimska „Republika”.
Ali, nekadašnji ksenofob je promenio svoje stavove prema drugim narodima kada je upoznao zanosnu mis Irana za 2013. godinu, kojoj je svojevremeno čak tri puta odbijan politički azil u ovoj skandinavskoj zemlji. Za novog ministra za ribarstvo u norveškoj vladi imenovan je Haraldom Nesvik.

Dvojica grčkih vojnika puštena iz pritvora u Turskoj
Ankara - Turski sud pustio je iz pritvora dvojicu grčkih vojnika koji su uhapšeni u Turskoj po optužbi za špijunažu, do početka suđenja. Grčka je ranije saopštila da su vojnici greškom prešli u Tursku dok su sledili trag osumnjičenih ilegalnih migranata, prenosi Rojters.
Turski sud je naložio njihovo zatvaranje u martu po optužbi za nezakonit ulazak na tursku teritoriju i pokušaj vojne špijunaže. Grčki premijer Aleksis Cipras je potvrdio da je Turska oslobodila vojnike koji su bili u pritvoru od 1. marta.
Odluka suda dolazi nekoliko nedelja nakon sastanka Ciprasa i turskog predsednika Redžepa Tajipa Erdogana u Briselu na marginama samita NATO, i njihovog dogovora o fokusiranju na napore za smanjenje tenzija u tom regionu. (Tanjug)

U požaru u staračkom domu u Čileu stradalo 10 žena
SANTJAGO DE ČILE – Najmanje 10 starijih žena je stradalo u požaru koji je zahvatio dom za stare na jugu Čilea.
Požar je izbio rano jutros u domu u gradu Santa Marta, udaljenog oko 520 kilometara južno od čileanske prestonice, a istražitelji još uvek pokušavaju da utvrde uzrok požara, prenosi agencija AP.
Samo tri starice su spašene iz zapaljenih prostorija. (Tanjug)

Srušio se vijadukt u Đenovi, desetine mrtvih (VIDEO)
ĐENOVA/RIM – U rušenju nadvožnjaka u blizini Đenove danas je stradalo najmanje 30 ljudi, a broj žrtava će nastaviti da raste, izjavio je danas zamenik italijanskog ministra za saobraćaj Edoardo Riksi.„Neprihvatljivo je da tako važan most nije izgrađen na način da izbegne ovakvu vrstu kolapsa”, izjavio je Riksi za Skaj njuz 24, govoreći iz Đenove, a prenosi agencija Rojters.„Centralni deo nadvožnjaka se srušio”, naveo je on, i dodao da je najmanje 20 vozila palo sa delom mosta.
Zvaničnici navode da ima na desetine mrtvih, među kojima je i jedno dete, a potraga za preživelima je u toku.
Italijanski premijer Đuzepe Konte će u toku dana doći u Đenovu, najavljeno je iz njegovog kabineta. Premijer će u Đenovi ostati i sutra.
Vijadukt Morandi, deo autoputa A10, urušio se danas nakon što ga je pogodio grom, tvrde svedoci.„Bilo je tek nešto iza 11:30 časova kada je grom pogodio most i on se urušio”, kaže svedok Pjetro M. za Ansu.
Zvaničnici tvrde da ima više mrtvih i da je moguća tragedija „ogromnih razmera”.
Italijanska novinska agencija Adnkronos je izvestila da je šef lokalne zdravstvene ustanove kazao da ima „na desetine mrtvih”, prenosi Rojters.
Lokalna vatrogasna brigada saopštila da će verovatno biti žrtava nakon što se, zbog oluje, urušio nadvožnjak oko 11.30 časova.
Mediji su objavili fotografije na kojima se vidi da veliki deo puta nedostaje.
Rojters navodi da je nadvožnjak izgrađen 60-tih godina prošlog veka, a rekonstruisan 2016. (Tanjug)

Italijanska policija objavila snimak rušenja nadvožnjaka
ĐENOVA/RIM – Italijanska policija objavila je zastrašujući video snimak na kome se vidi trenutak kada se srušio nadvožnjak na autoputu A10 u blizini Đenove i usmrtio najmanje 30 ljudi.
Strahuje se, međutim, da bi broj žrtava mogao biti daleko veći.
Na policijskom snimku, objavljenom na Tviteru, vidi se kako se deo nadvožnjaka, dugog 80 metara, ruši na krov jedne fabrike i na obližnje zgrade tokom nevremena.
Na licu mesta je oko 200 vatrogasaca, saopštila je vatrogasna brigada, a italijanska agencija Ansa javlja da je dvoje preživelih izvučeno iz ruševina i da su hospitalizovani.
Italijanski ministar saobraćaja Danilo Tonineli je upozorio da je ovo „ogromna tragedija” i da je ova katastrofa pokazala u kojoj meri je italijanska infrastruktura ruinirana i neodržavana.
Dodao je da će nadležni za saobraćajnu infrastrukturu morati da snose odgovornost.
Vijadukt Morandi, deo autoputa A10, urušio se danas nakon što ga je pogodio grom, tvrde svedoci.
„Bilo je tek nešto iza jedanaest časova kada je grom pogodio most i on se urušio”, kaže svedok Pjetro M. za Ansu.
Mediji su objavili fotografije na kojima se vidi da veliki deo puta nedostaje.
Rojters navodi da je nadvožnjak izgrađen 60-tih godina prošlog veka, a rekonstruisan 2016. godine. (Tanjug)

Trgovac sa KiM uhapšen u Albaniji, oduzeto 528 kg mesa
TIRANA - Jedna fabrika mesnih prerađevina u Tirani je zatvorena, 528 kg mesnih proizvoda proizvedenih u nehigijenskim uslovima je oduzeto, a trgovac s Kosova uhapšen, preneo je albanski portal „ABC njuz”.
Uhapšen je Arsin Cudrina (55), zbog sumnje da je svojim vozilom trgovao sa lokalnim trgovcima u Šengđinu.
Tom prilikom je, prema policijskim informacijama, oduzeto 528 kg mesnih proizvoda za koje je utvrđeno da je proizvedeno u nehigijenskim uslovima i da je opasno po zdravlje potrošača.
Meso je korišćeno za proizvodnju brze hrane, koja je prodavana bez fiskalnih računa, neprikazivanja profita i utaje poreza. (Tanjug)

Beč najbolji grad za život
Beč je grad koji je najbolji za život po analizi Ekonomist intelidžensi junita (EIU), dok je najmanje pogodan za život Damask u Siriji, prenosi danas Bi-Bi-Si.
Prema godišnjem izveštaju istraživačke službe britanskog lista „Ekonomist” među prvih 10 gradova pogodnih za život su Melburn, Osaka, Kalgari, Sidnej, Vankuver i Kopenhagen. Faktori koji utiču na rangiranje 140 gradova su, između ostalog, politička i socijalna stabilnost, bezbednost, zdravstvena zaštita i obrazovanje.
Prema „Ekonomistu”, grad u kojem je najmanje pogodno živeti je ratom razoreni Damask u Siriji.
Među preostalih deset najlošijih gradova za život su Daka, Lagos, Karači, Alžir, Dakar.
Na 82 mestu lestvice nalazi se i jedan grad na Balkanu, a reč je o Beogradu.
Kriminal, terorizam i rat su faktori koji su uticali na to da ovi gradovi budu loše rangirani, navodi se u analizi. (Beta)

Erdogan: Bojkot elektronskih uređaja iz SAD
ISTANBUL - Turski predsednik Redžep Tajip Erdogan najavio je da će njegova zemlja bojkotovati elektronske proizvode iz SAD, dok istovremeno stižu izveštaji o tome da se turska lira polako oporavlja.
Erdogan je istakao da Turska preduzima neophodne mere po pitanju ekonomije, navodeći da je važno zadržati čvrst politički stav.
„Prelazak na stranu valutu, značilo bi popuštanje pred neprijateljem”, kazao je Erdogan, prenosi agencija Rojters.
AP konstatuje da je Erdogan, ne pokazujući znake povlačenje u sporu sa SAD, nagovestio da bi Turska mogla da obustavi nabavku „ajfona” američke proizvodnje i kupi korejski „samsung” ili „vestel” turske proizvodnje.
Američka agencija napominje da je zasad nejasno na koji način će Erdogan da sprovode bojkot u delo.
Erdogan je ponovo pozvao Turke da pretvore svoje dolare u tursku liru da bi pomogli jačanje valute.
Istovremeno je objavljeno da je lira danas u odnosu na dolar 6,55, što je porast vrednosti turske valute za šest odsto u odnosu na juče.
Centralna banka Turske najavila je juče niz mera za pružanje podrške posrnuloj domaćoj valuti i za obezbeđivanje likvidnosti bankama.
Uz obećanje da će „preduzeti sve potrebne mere”, centralna banka u Ankari snizila je nivo rezervisanja koje komercijalni kreditori moraju da drže kod regulatora i olabavila je propise koji regulišu način na koji upravljaju svojom likvidnošću u lirama i stranim valutama, navodi njujorška agencija „Blumberg”.
Ublažavanje ograničenja na rezerve će osloboditi čak 10 milijardi lira, šest milijardi dolara i tri milijarde dolara u zlatu, saopštila je centralna banka.
„Centralna banka će pomno pratiti situaciju na tržištu i formiranje cena, i preduzeti sve potrebne mere kako bi očuvala finansijsku stabilnost”, dodaje se u saopštenju.
Erdogan je juče rekao da očekuje dalje napade na tursku ekonomiju, ali i da će se lira uskoro vratiti na „racionalne nivoe”.
Turska nacionalna valuta je pre dva dana u jednom trenutku „skliznula” na istorijski minimum, budući da je bilo potrebno više od sedam lira za jedan američki dolar, podseća agencija Rojters.
Erdogan, koji je za pad lire optužio „političku urotu” a ne ekonomske pokazatelje, kaže i da je širenje lažnih vesti o domaćoj ekonomiji izdaja i da su poslednje akcije SAD-a „nož u leđa” Ankari.
Turska valuta izgubila je četvrtinu vrednosti prema dolaru od uvođenja američkih sankcija dvojici turskih ministara zbog navodne umešanosti u hapšenje jednog američkog sveštenika u Turskoj.  (Tanjug)

Konačni Orbanov obračun s bivšim najboljim drugom
Lajoš Šimička, Orbanov najbolji drug i najgori neprijatelj, nije uspeo da ga sruši s vlasti, a nedavnom prodajom i gašenjem svih medija koje je finansirao, položio je i poslednje oružje koje imao, a mađarskoj opoziciji uskratio medijski prostor. Orbanovi kritičari, naročito oni izvan zemlje, ovaj medijski kolaps su zabeležili kao pad i poslednje prepreke da mađarski premijer vlada do 2030. godine, kako je sam Šimička procenio u izbornoj kampanji prošle godine.
Pre tri godine najbolji školski drugovi i partneri u biznisu i politici ušli su u javni sukob, a Šimička se okrenuo finansiranju opozicije, konkretno desničarskog Jobika. Reklamni prostor, čiji je suveren bio i koji je do 2015. godine iznajmljivao Fidesu, na poslednjim izborima je ustupio opoziciji. Biznismenovu i premijerovu saradnju od 2010. godine najbolje je opisao publicista Paul Lendvaj u svojoj knjizi o Orbanu: „Bez Šimičke, Orban nikada ne bi postao premijer, a bez Orbana Šimička nikada ne bi postao milijarder.”
Iako su zapadni mediji koji redovno kritikuju Orbanovu politiku očekivali da će na parlamentarnim izborima u aprilu Šimička izvući neki ubojit „kostur iz ormara” i rasturiti Fidesovu kampanju – to se nije dogodilo.
Stranka mađarskog premijera je dvotrećinskom većinom osvojila treći uzastopni mandat.
Uporedo sa političkom borbom, Šimičkina medijska imperija je slabila, da bi tokom proteklog meseca „pali” i poslednji mediji koje je držao. Posle aprilskih izbora prva žrtva su bile novine „Mađar nemzet”, koje su završile svoju 80-godišnju istoriju. Potom su zatvorene i dve radio-stanice, da bi se na kraju opoziciona TV Hir vratila provladinoj političkoj opciji.

Napad talibana na vojnu bazu, ubijeno 17 vojnika
KABUL - U napadu talibana na vojnu bazu u severnom delu Avganistana ubijeno je najmanje 17 vojnika, a ranjeno 19, saopštili su danas zvaničnici.
Portparol avganistanskog Ministarstva odbrane Gafor Ahmad Džaved izjavio je da su pobunjenici kasno sinoć „pregazili” bazu, koja se nalazi u provinciji Farjab, nakon što su je tri dana opsedali.
Zvaničnik lokalne policije Mohamad Tahir Rahmani je, s druge strane, rekao da su 43 vojnika ubijena ili ranjena u napadu.
Prema njegovim rečima, u toj bazi smešteno je oko 140 avganistanskih vojnika.
Rahmani je kazao da je baza pala u ruke talibana pošto su vojnici pružali tri dana otpor, ali nisu dobili pojačanje i ostali su bez municije, preneo je AP.
Talibani su preuzeli odgovornost za ovaj napad.
Portparol talibana Zabihulah Mudžahid tvrdi da se 57 avganistanskih vojnika predalo, a da je još 17 zarobljeno tokom borbi.
Talibani su, prema njegovim rečima, zaplenili osam vojnih „hamvija”.
Ovaj napad na vojnu bazu odigrao se dok traju sukobi avganistanskih bezbednosnih snaga i talibana u Gazniju. (Tanjug)

Automobilom probio ogradu britanskog parlamenta
London - Jedan muškarac uhapšen je u Londonu pošto je kolima udario u bezbednosnu ogradu ispred zgrade britanskog paramenta, saopštila je policija, navodeći da je nekoliko pešaka povređeno. Incident se odigrao nešto posle 7.30 sati po lokalnom vremenu, preneo je Bi-Bi-Si.
Na lice mesta pristigao je veći broj pripadnika policijskih snaga. Tu su i kola hitne pomoći, kao i vatrogasci. Okolne ulice je policija zatvorila.
„U 7.37 sati automobil je udario u ogradu ispred zgrade parlamenta. Vozača, muškarca, privela je policija koja je bila na licu mesta. Nekoliko pešaka je povređeno. Policija je i dalje na terenu”, saopštio je Skotland jard.
Kako napominje Bi-Bi-Si, zgrada britanskog parlamenta je okružena čeličnim i betonskim zaštitnim ogradama.  (Tanjug)
Osumnjičeni je britanski državljanin
London - Britanski ministar bezbednosti Ben Valas izjavio je da je muškarac koji je danas kolima uleteo među pešake ispred britanskog parlamenta kada su povređene dve osobe britanski državljanin stranog porekla.
„On je britanski državljanin. Došao je iz jedne druge zemlje. Slučaj se u ovom trenutku tretira kao terorizam, mada to još nismo u potpunosti utvrdili”, rekao je on za Bi-bi-si. Muškarac koji je upravljao vozilom uhapšen je uhapšen, a na mestu na kojem se dogodio incident nije pronađeno oružje.
Policija je saopštila da je u okviru istrage izvršila pretres na dve lokacije u Birmingenu i jednoj u Notingemu. U saopštenju policije se dodaje da nije bilo novih hapšenja. (Tanjug)

FBI otpustio agenta zbog SMS poruka o Trampu
VAŠINGTON - Federalni istražni biro otpustio je svog visokog zvaničnika Pitera Stroka, koji je postao meta republikanskog gneva zbog tekstualnih poruka protiv Donalda Trumpa, piše „Vašington post”.
U jednoj od tih poruka, Strok je obećao da će sprečiti Trampovu izbornu pobedu.
Akcija protiv Stroka ozbiljnija je od preporuke interne disciplinske službe FBI, koja je vršila istragu njegovog rada kao glavnog istražitelja u timu koji je vodio istragu imejlova Hilari Klinton tokom 2016. godini, a potom kao člana tima specijalnog istraživača o mešanju Rusije u američke predsedničke izbore 2016, konstatuje list.
Strok je prošlog meseca na pretresu u Predstavničkom domu Kongresa izjavio da njegovi privatni stavovi o predsedniku Trampu nisu uticali na njegov rad i da nikada nije dozvolio da njegovo lično mišljenje ometa njegov rad za FBI, prenosi Glas Amerike.
Tramp je pozdravio vest o otpuštanju Stroka tvitom: „FBI je upravo otpustio agenta Pitera Stroka - konačno!"
Američki predsednik je rekao je da je „lista loših igrača” u FBI i Sekretarijatu za pravosuđe „sve duža i duža”. Dodao je i da je, „zasnovano na činjenici” Strok nekada imao važnu ulogu u krivičnoj istrazi specijalnog tužioca Roberta Malera o ruskom mešanju u izbore.
Istragu imejlova Hilari Klinton, Tramp je nazvao „lažnom istragom” ocenjujući da je u pitanju „potpuna obmana američke javnosti i da treba da se „ponovo izvrši na odgovarajući način”.
Malerova istraga ušla je u šesnaesti mesec. Nekoliko bivših Trampovih saradnika priznalo je krivicu pred istražiteljima, a među njima su bivši savetnik za nacionalnu bezbednost Majkl Flin i bivši savetnik za spoljnopolitička pitanja Džordž Papadopulos.
Oni su priznali da su lagali istražitelje o svojim kontaktima sa Rusijom.
Bivšem predsedniku Trampovog izbornog štaba Polu Manafortu trenutno se sudi zbog bankovnih i poreskih malverzacija iz perioda kada je, dve godine pre rada na Trampovoj kampanji, radio za ukrajinsku vladu.
Kancelarija FBI koja obično vodi disciplinske postupke preporučila je da Strok bude prebačen na nižu poziciju u agenciji i suspendovan na 60 dana zbog SMS poruka protiv Trampa ali je zamenik direktora FBI Dejvid Boudič u petak naredio da se Strok otpusti.
Njegov advokat Ejtan Gelman kritikovao je odluku da se otpusti Strok, navodeći da ona „ne samo što predstavlja odstupanje o uobičajene prakse biroa, već je i u suprotnosti sa svedočenjem direktor FBI, Kristofera Reja u Kongresu kada je izneo uveravanja da FBI namerava da nastavlja svoju redovnu proceduru u tom i svim drugim kadrovskim pitanjima”.
Gelman je rekao da bi „svi Amerikanci trebalo da budu duboko uznemireni” zbog otpuštanja Stroka posle 22 godine karijere.
Strok je u julu izjavio na pretresu u Predstavničkom domu da poruke protiv Trampa koje je razmenio sa svojom koleginicom i ljubavnicom Lizom Pejdž odražavaju njegova lična mišljenja i da nikada nije dozvoljavao da njegova uverenja utiču na njegov rad u FBI.
U ključnoj razmeni poruka između Stroka i Pejdž, ona je napisala poruku - „on nikada neće postati predsednik, zar ne? Zar ne?!” na šta je Strok odgovorio „Ne, neće, mi ćemo to sprečiti”.
U dugoj reviziji postupaka FBI-ja u protekle dve godine, generalni inspektor Sekretarijata za pravosuđe Majkl Horovic prošle nedelje je zaključio da nije bilo dokaza da su Strok i Pejdž „delovali da bi sproveli u praksu svoja gledišta” ali da ta razmena ne samo što „pokazuje prisustvo predrasuda nego, što je još ozbiljnije, spremnost da se preduzme zvanična akcija da bi se uticalo na izborne šanse jednog predsedničkog kandidata”. (Tanjug)

Sestre ukrale pola miliona dolara iz škola u kojima su radile
KONEKTIKAT - Dve sestre, bivše radnice u školskim menzama u Konektikatu, optužene su da su tokom proteklih pet godina ukrale gotovo pola miliona dolara iz škola u kojima su radile.
Policija navodi da su se Džoan Paskareli (61) i Meri Vilson (67) predale, nakon što je izdat nalog za njihovo hapšenje.
Njih dve su optužene za krađu i prevaru i terete se da su od 2012. do 2017. godine ukrale ukupno 478.588 dolara iz dve srednje škole u kojima su radile.
I dok iz škola nisu imali komentar, advokat Vilsonove je za američku agenciju AP rekao da je ona nevina i da neće dozvoliti da bude „žrtveni jarac”.
Sestre su puštene iz zatvora nakon što su platile kauciju od po 50.000 dolara, a pred sudiju izlaze krajem avgusta.  (Tanjug)

Bolton sa turskim ambasadorom o uhapšenom svešteniku
VAŠINGTON - Savetnik za nacionalnu bezbednost Bele kuće Džon Bolton razgovarao je sa turskim ambasadorom u Vašingtonu o hapšenju američkog sveštenika Endru Bransona u Turskoj.
Kako se navodi u saopštenju Bele kuće, do susreta je došlo u ponedeljak na zahtev turskog ambasadora Serdara Kiliča u Beloj kući.
„Razgovarali su o produženom pritvoru svešteniku Bransonu i stanju američko-turskih odnosa”, navela je portparolka Bele kuće Sara Senders, prenosi Rojters.
Američki zvaničnici su naveli da nije utvrđen krajnji rok za puštanje Bransona, iako su to objavili pojedini mediji.
Branson je optužen da je podržao pokušaj državnog udara u Turskoj usmeren protiv predsednika Redžepa Tajipa Erdogana pre dve godine, što je on demantovao.
Odnosi SAD i Turske su zbog toga na najnižem nivou, ali i zbog različitih interesa u Siriji, gde SAD podržavaju Kurde. (Tanjug)

Okinava neće da plaća cenu američko-japanskog prijateljstva
Za više od sedam decenija otkako su pale američke bombe na Hirošimu i Nagasaki SAD i Japan su uz uspone i padove uspeli da izgrade čvrsto savezništvo koje podržava većina Japanaca. Izuzetak je udaljeno južno ostrvo Okinava, gde decenijama tinja nezadovoljstvo zbog prisustva američkih vojnika.
U subotu je 70.000 ljudi izašlo na ulice ostrvske prestonice Naha da protestuju zbog planiranog premeštanja američke vazduhoplovne baze Futenmna iz gusto naseljene centralne regije na slabije naseljeni deo priobalja. Protivnici tvrde da bi to bila ekološka katastrofa za korale i druge ugrožene vrste i kritikuju centralnu vladu što se oglušila na želje lokalnog stanovništva da se baza trajno iseli.
Oni smatraju da su već dovoljno trpeli zbog toga što je na ostrvu koje čini samo 0,6 odsto teritorije Japana stacionirano 75 odsto američkih baza i polovina od ukupno 50.000 vojnika.
</div>
  </body>
 </text>
</TEI>