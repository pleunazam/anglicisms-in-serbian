<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
U Srbiji se prelama reorganizacija svetskog poretka
Iza Ljubiše Ristića, srpskog i jugoslovenskog reditelja, poznatog po kontroverznim predstava širom bivše zemlje, burna je umetnička i politička karijera. Njegova diplomska predstava „Buba u uhu”, koja je premijerno izvedena pre 44 godine, započela je svoj novi život u Šećerani što je beogradska publika pozdravila sa simpatijama. Nekako uporedo, u Rijeci je reditelj Oliver Frljić započeo rad na predstavi „Kompleks Ristić” o životu i radu Ljubiše Ristića i njegovog KPGT-a.
Na sceni KPGT-a ponovo živi stara-nova predstava „Buba u uhu”. Kako vi kao reditelj ove, inače, diplomske predstave, doživljavate njen fenomen?
To je rezultat s jedne strane podrške koju toj predstavi daje publika već 44 godine, s druge: upornost, odanost, ljubav glumaca koji igraju u njoj. Pokojni Nikola Simić, ali i vitalni Rada Đuričin, Branka Petrić, Vlasta Velisavljević koji su od prve podele u njoj. Održali su je oni u životu, ali i veliki broj glumaca koji se naknadno uključivao u ekipu. A razlog dugovečnosti, rekao bih, krije se i u rečima onih kritičara koji su u vreme njenog nastanka govorili da je uspešna zato što je moderna. Zato što je pronašla novi način da se pročita francuski vodvilj očima koje imaju iskustvo nemih filmova, Čarlija Čaplina, teatra apsurda, Joneska i Beketa. Tu negde, verovatno, leži ključ uspeha predstave koja ima brzinu koja pripada modernim vremenima, ali i odbija razne „veštine” onih koji „znaju” kako treba igrati komercijalne francuske vodvilje. Mnogi i danas pokušavaju da naprave uspešne komercijalne predstave, ali, umesto da primene pouke „ Bube u uhu”, sve se kod nas često završava na direktnom kopiranju ili na skeču, na verbalnim doskočicama, skarednostima, psovkama, na mentalitetskom lokalnom folkloru ili na kopijama kulturnih matrica brodvejskog mjuzikla.
Pre nekoliko dana oštro ste reagovali na najavu reditelja Olivera Frljića da radi predstavu „Kompleks Ristić” posvećenu vama i KPGT-u, a da niste ni videli predstavu? Zašto uvek tako burno reagujete?
Nisam burno reagovao, samo sam rekao da autor ima svoju umetničku slobodu. Niko me o ovoj ideji nije obavestio i na to imaju pravo. Ako bi moja reakcija bila burna, onda bi to bilo zbog Frljićevog stava, odnosno izjave, da posle nestanka Jugoslavije kao državne zajednice pozorište Ljubiše Ristića više nema razlog postojanja. To je fantastično, fenomenalno! A šta je njihov razlog postojanja? To što imitiraju i kopiraju ono što sam ja uveo u naše pozorište: da se radi zajedno, da se sarađuje u čitavom kulturnom prostoru? To sve treba i može, ali Ristić nema razlog postojanja? To ukazuje na nešto drugo: može „saradnja u regionu”, ali ne može jugoslovenski kulturni prostor i KPGT, može sve što je radio i kako je radio Ristić – ali bez Ristića i Nade Kokotović! Zapravo: može „region” kako traži kulturna i ostala politika EU, ali ne može Jugoslavija ni kao kulturni prostor, da o državi i vojsci i ne govorimo! To kaže taj Frljić, za nepismene.
U pozorišnim centrima u kojima ste radili u bivšoj Jugoslaviji gotovo da ste izbrisani iz sećanja. Koliko su politika i JUL krivi za to?
Kako gde. Borba koji sam vodio s nacionalistima od Slovenije do Makedonije, naravno i u Beogradu sa srpskim nacionalistima, s mađarskim fašistima u Subotici, bila je kontinuitet, konstanta mog života u umetnosti, ali i u politici. Oduvek je kulturni i politički program, koji sam čitavog života zastupao kao Jugosloven i levičar, dovođen u pitanje, ali je od formiranja JUL-a 1995. pri ruci zgodan izgovor za to osporavanje. Nisam učestvovao u politici tog rata kao moji prijatelji, kolege, umetnici koji su bili glavni govornici i zvezde na političkim mitinzima u vreme rata, oblačili uniforme, od Slovenije do Hrvatske, Bosne, po celoj Jugoslaviji. Ja sam za to vreme održavao u životu zbeg koji je dolazio u Suboticu iz cele Jugoslavije. Hranio ih, oblačio, nalazio im privatni smeštaj dok ne odu u Nemačku, Dansku... U politiku sam se uključio 1995. kada je rat bio završen, kada je trebalo u mojoj zemlji, umesto antikomunističke histerije i antijugoslovenskog nacionalističkog orgijanja, što su zastupali i veliki deo tadašnje vlasti i veliki deo tadašnje opozicije, uspostaviti koncept povratka na ideju mirnog zajedničkog života u ideološkom šarenilu i bez rata. Toj pragmatičnoj ideji Slobodana Miloševića, pa zato i Mire Marković, bio je potreban moj program. Za projekat koji je već tog trenutka bio osuđen na propast od strane svih i spolja i iznutra. Nikome tada nije bio potreban „zajednički život, mir i ideološko šarenilo” – ni vlasti ni opoziciji a naročito ne „međunarodnoj zajednici”. Mislite da sam glup i da to nisam znao, da mi moje iskustvo nije govorilo da će to biti gubitnička kombinacija? Naravno da sam znao, ali moj stav je uvek bio da se bavim stvarima kojima nije obezbeđen uspeh. U tom kontekstu je moje posleratno bavljenje jugoslovenskom levicom, svojom zemljom, menjanjem njenog imidža u svetu, normalizacijom zgodno dočekano na nož, dok se većina meni bližih i daljih umetnika okrenula na drugu stranu. Oni su se od početka vezali za čelnike u svojim novostvorenim državama i hladno učestvovali u rušenju moje države. Na kraju ispalo je da se Ristić bavi politikom – fuj! Aoni su umetnici-leptirići od cveta do cveta.
Koji umetnici?
Dušan Jovanović je od levičara i Jugoslovena, čim je secesionistički rat počeo, brzo preskočio na Soroša i Kučana, a kada se rat završio meni preko novina poručio da je on sada na pravoj strani, Šerbedžija me u novinamaobožava, ali u životu ne sme od Lenke, prvo je za Račana, pa posle mu je Tuđman simpatičan, sada Anđelina „nema alternative”. Haris Pašović je očas posla obukao uniformu i pretvorio se u mudžahedina u Sarajevu, nazivajući, po Londonu, Meksiku i gdegod stigne mene fašistom a moju i svoju zemlju fašističkom zemljom. Slobodan Unkovski je postao ministar kulture u Makedoniji koji voli da ode u Sarajevo i priča za novine kako ne zna da li će Ristić završiti u Hagu, znajući da to tamo poneko voli da čuje a ni u Beogradu ne zvuči loše i zgodno je za posao. Šta da kažem o ulozi Dejana Mijača od „Golubnjače” do globalističke „demokratske revolucije”, o ulozi Jovana Ćirilova od partijskih SKJ kongresa, preko„Kolubarske bitke”, do oduzimanja imena ulica partizanima i deci herojima. Ili o mojoj voljenoj drugarici Borki Pavićević – od Mao Cedunga i Roze Luksemburg do „Žena u crnom” i „okupatorskih ambasada”. Stalno se ti ljudi presvlače, od nacionalista postaju kosmopoliti, od levičara postaju desničari, od komunista monarhisti. A JUL im je svima uvek bio zgodan izgovor za sve što im je i inače nezgodno kada sam ja u pitanju: pamtim i bio sam prisutan. Samo je Vida Ognjenović uvek bila kao ja dosledna: em ne silazi s tog balkona, em za Ristića nema posla gdegod se nju pita, a to je svuda.
Da li je KPGT danas moguć kroz „jugosferu”? Da li je moguće obnavljanje jugoslovenskog kulturnog prostora i koliko nam nedostaje šira umetnička teritorija?
To je i jedino moguće, sve drugo nije. Nemoguće je razdvojiti ono što je prirodno bilo zajedno, nemoguće je boriti se protiv potrebe ljudi da rade i žive zajedno. Svi oni koji kažu KPGT je anahronizam, to isto rade. Šta rade od Briona do Skoplja? Šta rade u Sarajevu, bilo gde? Sarađuju, rade zajedno. Evropska unija ih finansira da to rade, pritiska, uslovljava da sarađuju i onda KPGT nije moguć? Pitanje je zašto jedino za one koji su osnovali KPGT, Ljubišu Ristića i Nadu Kokotović, danas nigde nema mesta, dok se drugi osnivači KPGT-a odriču svoje najvažnije biografije, beže od nje kao đavo od krsta: Dušan Jovanović, Rade Šerbedžija, ali i neki saputnici kao Kaća Čelan, Lazar Stojanović i drugi. U čemu je tu stvar, zašto misle da je to loše po njih? KPGT je kulturni pokret koji se borio za održanje u životu jedinstvenog kulturnog prostora, za multietničku, multijezičku, multikulturnu saradnju unutar tog prostora; ništa ni danas nije važnije od toga i ne može im Ristić kao predsednik JUL-a biti izgovor da se svega toga odriču. Ili se ne odriču, ali je za svaki slučaj zgodnije da se Ristića odreknu.
Politika je, naravno, odnos snaga. Ipak, konvertirani levičari danas su ljuti desničari. DSS i Dveri danas imaju ekonomski program koji pokušava da zaštiti tekovine socijalizma. Kako vam to izgleda?
Sve je to logično. Mi smo u vrlo specifičnoj situaciji. Problem nije vlast, već naša opšta svetska i istorijska pozicija. Mi smo država s nejasnim granicama koja ne zna šta joj je teritorija, stanovništvo i prošlost koja se stalno revidira i prilagođava. Prvi put u svojoj istoriji na svojoj teritoriji imamo stranu vojsku, američku vojsku na Kosovu, a dobili smo i rusku vojsku na istoku Srbije. Mi smo, zapravo, zaista na liniji vatre. Sada, nažalost, imamo dokaz da smo i te kako važni i da je Srbija zapravo ključna zemlja u kojoj se prelama cela reorganizacija svetskog poretka i povratak hladnog rata kao recepta za izlazak iz krize u koju su upale velike sile. Ovde će se to bojno polje tek otvarati.
Jugoslavija je bila, tvrdite, tvorevina stvorena da zaustavi nemački i ruski prodor na jug i na istok... S istim ciljem je, kažete razbijena devedesetih da bi se rehabilitovali stari ciljevi, i nemački i ruski? Kako gledate na svetske prilike?
Naša istorija se zapravo stalno prikriva, ne znamo kako je nastala prva Jugoslavija. Odnosno znamo pogrešnu istoriju. Zašto je istorija pojave SAD u Evropi od početka uvek bila povezana sa Srbijom i Jugoslavijom? Nikada ni Nemačka ni Rusija nisu bile zainteresovane za Jugoslaviju. Naprotiv, uvek su je smatrale svojim protivnikom. Amerika je bila ta koja je uvek podržavala Srbiju. Trenutak je krajnje problematičan zato što se zapravo odigrava veliki epohalni sukob u kojem Amerika pokušava da se zadrži kao evropska sila, u kojem je Nemačka kao predvodnica nove imperijalne sile ojačala dovoljno da pokuša da eliminiše SAD sa ovih prostora. Taj savez Nemačke i današnje Rusije oko evroazijskog prostora i pokušaj da se oslobode američke hegemonije koja je trajala preko 50 godina je nešto zbog čega se nalazimo u ovakvoj situaciji. I sve te gluposti oko borbe za vlast, optuživanje Miloševića, Đinđića, Koštunice, danas Vučića za tobožnje greške je besmislica. Mi smo u središtu, u oku oluje, orkana. Kakva Ukrajina, to su besmislice. Ovde je ključ cele stvari, između Kosova, između Preševa, između Moravske i Vardarske doline. Na tom jedinom pravcu koji onaj ko hoće da kontroliše Evropu i Aziju mora da kontroliše. To uče na svakoj vojnoj akademiji u svetu. Svako na vojnim akademija u svetu zna ono što se naš Generalštab pravi već 20 godina da ne zna. A to je značaj Bagrdanskog tesnaca.
Kao zakleti levičar verujete li da Siriza može da izvuče Grčku iz dužničkog ropstva koje joj je nametnula svetska finansijska oligarhija?
U Grčkoj postoji levica koja se već 40–50 godina ogorčeno bori protiv NATO-a i protiv prisustva strane vojske u Grčkoj. Ta levica ne sarađuje sa Sirizom. Siriza nije nijednu reč rekla protiv NATO-a. Znači Siriza je ona vrsta levice koja i u Grčkoj i u Srbiji sarađuje sa NATO-om. Kada je PASOK na vlasti, to znači da su Amerikanci prevladali u Grčkoj. Kada PASOK više nema legitimitet i u ekonomskoj krizi ne može da vodi Grčku, on se sklanja u stranu i na njegovo mesto dolazi tobožnja ultralevica Siriza koja je američki produkt. Jasna stvar. Možda Grčka zaista ne može izvan tog evroatlantskog koncepta. Ipak, Amerikanci su predominantna regionalna hegemonska činjenica u ovom našem delu sveta tako da ni oni, ni mi ne možemo toga da se odreknemo i iz tog kola da izađemo.
Uporno tvrdite da je slučaj Mire Marković konstrukcija za koju su odgovorne „službe”. O čemu je zapravo reč kada je u pitanju „slučaj” ove bivša dame Jugoslavije i Srbije? Kada će se vratiti u zemlju i da li ste u kontaktu s njom?
Nismo u kontaktu zato što što ona to neće. Mislim da razumem razloge, odnosno da je to bio jedan od uslova njenog odlaska u Rusiju koji su zajedno organizovali Amerikanci i Rusi. Smatram da je ona tamo talac. Ovde ljudi stalno greše u osnovnoj stvari: Slobodan Milošević je formirao JUL radi stvaranja ravnoteže između sopstvene partije koja je prestala da bude levičarska, samo se tako zvala, i pokreta koji bi stvorio novu situaciju u zemlji i omogućio da se rekonstruišu neki sistemi vrednosti, jugoslovenska i levičarska pozicija koja je bila potrebna zemlji u vreme Dejtonskog sporazuma, prekida rata... Mira Marković je u svemu tome mnogo manje kreator cele te stvari, a mnogo više predani i strasni zastupnik tih ideja. Sistematski se naručuju optužbe na račun Mire Marković, u smislu da ja naručila ovo ili ono ubistvo. Čudno je da su ubijani u to vreme ljudi bliski Miloševiću, a da su preživeli svi oni koji su ga srušili, i iz njegove partije i okruženja i s druge strane. A da su ubijani i sklanjani ljudi koji su mogli svojim angažovanjem u politici da smetaju konceptu planiranom za vreme posle Miloševića. Stambolić, Ćuruvija, koji su počeli da formiraju novu političku poziciju podržanu spolja, a mimo glavnog projekta koji je na kraju realizovan. Zašto bi Mira Marković naručila njihovo ubistvo? Iz zlobe? Iz gluposti? Njihove akcije su slabile i razvodnjavale zajedničku akciju opozicije u rušenju Miloševića. Meni to govori da su službe i civilne i vojne, i domaće i strane imale svoje spiskove ljudi koji su ometali njihove planove.
Pojedinci vas vide kao kontroverznog kulturnog biznismena koji je eliminisan iz javnog, kulturnog života, a stariji novinari vas pamte i kao reditelja koji je znao da uzme novac od države?
Kada, kojom prilikom? Niko ne zna. U vreme kada sam bio predsednik JUL-a moje pozorište nije dobilo ni dinara iz dotacija. U vreme kada sam vodio KPGT jedina dotacija od države je bila mala dotacija malog provincijskog Narodnog pozorišta iz Subotice. Dakle, to su izmišljotine, laži, i to je smišljeno, praviti od Ristića biznismena? Zato što se nije libio ni da prodaje karte po američkim ulicama zarad svog pozorišta. A ko to priča? Pozorišni ljudi, oni koji oduvek sede na budžetu i upravljaju svim tim pozorištima i sređuju stvari za sebe i svoje privatne dobrobiti.
Pojedini pozorišni stručnjaci tvrde da više ne biste mogli da ponovite „Misu u A-molu”. Hoćete li ih i kako razuveriti?
To pričaju pozorišni ljudi koji godinama nisu svratili u KPGT i ne poznaju ni naš rad, ni naše glumce. Napravili smo ponovo „Bubu u uhu” i publika je eksplodirala. Za njih su anonimni Ana Kostovska – zvezda KPGT-a i kulturne prestonice Evrope još iz 1988. ili Lazar Jovanov s Ričardom Trećim i još pet glavnih uloga u KPGT-u i svi drugi moji glumci i reditelji kao Filip Gajić. Zašto? Jer ne prate njihov rad, bojkotuju kao politički komesari i naređuju drugima kao nekadašnje ideološke komisije a nisu nijednu od naših predstava videli. Zato tako i pričaju. To su isti oni pozorišni kritičari koji su nedavno dočekali na nož jednog od retko talentovanih reditelja ovog podneblja Jagoša Markovića. Zašto? Zato što im smeta njegov talenat i maštovitost i ne pripada njihovoj kabali.
Borka G. Trebješanin

Beogradski festival evropske književnosti
Izdavačka kuća „Arhipelag”, u saradnji sa Domom omladine Beograda, organizuje, i ove godine, četvrti Beogradski festival evropske književnosti od 23. do 26. juna. Beogradski festival evropske književnosti predstavlja najbolje iz savremene evropske i srpske književnosti. Naš cilj, objašnjava Gojko Božović, glavni urednik „Arhipelaga” jeste da vrhunsku književnost učinimo javnom i vidljivom. Otuda je Beogradski festival evropske književnosti zamišljen kao nedelja vrhunske književnosti i odvija se pod motom: „Najbolje od svega. Najbolje za sve”.
Četvrti Beogradski festival evropske književnosti donosi četiri celovečernja multimedijalna književna programa: sedam čitanja, četiri projekcije filmova, jedan panel o savremenoj kulturi i jednu izložbu grafika. Među piscima koji učestvuju na Beogradskom festivalu evropske književnosti, u okviru programa „Na sceni”, nalaze se poznata francuska književnica Florans Noavil, najprevođeniji slovenački pisac Drago Jančar, nemački književnik Jozef Haslinger, pisac iz Luksemburga Gi Helminger, kao i poznati domaći pisci Ana Ristović i Nemanja Rotar.
Poseban deo Beogradskog festivala evropske književnosti predstavlja retrospektiva savremenih filmova nastalih po delima savremene književnosti. Retrospektiva „Književnost na filmu”, prikazuje dva domaća i dva strana filma. Povodom 80 godina od rođenja Danila Kiša biće prikazana njegova najpoznatija TV drama „Drveni sanduk Tomasa Vulfa”. Na festivalu će biti prikazan i gotovo nepoznati celovečernji film čuvenog pesnika Miroslava Antića „Doručak sa đavolom”, iz 1971. godine. Na festivalu će biti prikazan i film „Pornografija”, u režiji Jana Jakuba Kolskog, koji je nastao po istoimenom romanu Vitolda Gombroviča. Retrospektivu „Književnost na filmu” zaokružuje nemačko-austrijski film „Voljene sestre”, u režiji Dominika Grafa (2014), u kojem se kao jedan od glavnih junaka pojavljuje klasik nemačke književnosti Fridrih Šiler.
U okviru programa Beogradskog festivala evropske književnosti biće otvorena izložba grafika Branka Đukića. Festival je otvoreni multimedijalni događaj u kojem se književnost predstavlja kroz različite forme: od knjige i javnih čitanja, preko razgovora pisaca s publikom, do izložbi, retrospektiva savremenih igranih ili dokumentarnih filmova poteklih iz književnosti, kao i video prezentacija i drugih događaja.
Književnost je iskustvo dugog trajanja, dodaje Božović, ali i deo svakodnevnog iskustva, radost čitanja i radost avanture i otkrića. Ona je sposobna da progovori u novim medijima jednako kao i u onim koji su već nezamislivi bez književnosti. Čitajte i uživajte. Uživajte i čitajte.
Beogradski festival evropske književnosti održava se u Velikoj sali Doma omladine Beograda: svakog dana u 19 i 20 časova su čitanja poznatih domaćih i stranih pisaca, a u 21 čas je besplatna projekcija filma iz festivalskog programa „Književnost na filmu”.

Benedikt Kamberbač postao otac
Britanski glumac Benedikt Kamberbač i njegova supruga Sofi Hanter dobili sina. Bračni par je zamolio javnost da u narednih nekoliko nedelja ispopoštuje njihovu privatnost. Poznati glumac i pozorišna rediteljka venčali su se 14. februara, na Dan zaljubljenih.
Kamberbač je pažnju publike privukao ulogom slavnog detektiva Šerloka Holmsa u istoimenoj Bi-Bi-Sijevoj seriji za koju je osvojio Emi nagradu. Nominovan je za Oskara za ulogu u filmu „The Imitation Game”
Nagrade ga nisu zaobišle ni u pozorištu. Za ulogu u predstavi „Frankenštajn” Kamberbač je dobio nagradu „Lorens Olivije”.
Nedavno ga je britanska kraljica Elizabeta II imenovala za Komandanta Reda britanske imperije, titule koja se dodeljuje za zasluge u društvu.

Cena života „na visokoj nozi”
Bekstvo iz siromaštva, želja da se bude uspešan, bogat i srećan, da se živi negde gde ćeš biti okružen pažnjom, pa makar i nezasluženom, da sebi možeš da priuštiš više od običnih ljudi koje svakodnevno viđaš oko sebe...
Ambicija je ono što nas pokreće u životu.
Kako polazimo sa niže društvene stepenice, tako ambicija ima jaču snagu. Neretko i preveliku za naše fizičke i mentalne sposobnosti... Ali ona nas tera dalje i od nas zahteva više. Uspeh nekoga ko je u život krenuo iz iste sredine kao i mi samo nas dodatno inspiriše.
A u celoj toj priči, ljubav je možda i najjači motiv.
Mada, pre svega, izuzetna ljubavna pesma, „Kuda lutaš voljena” („Where Do You Go To (My Lovely)?”) engleskog kantautora Pitera Sarsteda pomalo liči i na neku vrstu almanaha. Zbog velikog broja imena stvarnih ljudi i stvarnih mesta koja se u njoj pominju. Istovremeno, ona ukazuje na to šta je istinska ambicija, i do kojih društvenih visina može da nas odvede.
Takođe, ovo je pesma koja ukazuje da je cena koju na putu u takozvani džet-set (društvo najbogatijih, koji ne mare kako će potrošiti pare) moramo da platimo često izuzetno visoka, neretko prevazilazeći naša sopstvena osećanja. Najviša je u trenucima osame, kada oko nas nema gužve, veselih glasova, prijatnih lica, laskavaca... kada smo prepušteni sopstvenim mislima koje nas i bez naše volje podsećaju na trenutak i mesto sa kojeg smo krenuli.
Zato autor u refrenu i ponavlja: „Kuda lutaš voljena, kada samuješ u krevetu. Kaži mi kakve misli te obuzimaju, voleo bih da prodrem u tvoj um.” Pa i sam naslov predstavlja retoričko pitanje: da li je glamurozan život koji vodi junakinja pesme – Meri-Kler – dotičnoj doneo istinsku sreću i duševni mir.
A taj glamoruzni život uključuje luksuzni stan u najelitnijem delu Pariza, poznanstvo sa svetskom društvenom elitom, odlaske na diplomatske prijeme, punu pažnju muškaraca, letovanje u najizvikanijim mestima francuske rivijere, a provođenje zimskih dana u najskupljim skijalištima...
„Stara si između dvadesete i tridesete. Veoma poželjno godište. Tvoje telo je čvrsto i izazovno. Uostalom, ti živiš na bleštavoj pozornici”, opisuje autor svoju junakinju i dodaje: „Govorka se da će, kada se budeš udavala, to biti za milionera. Ali oni ne znaju tvoje poreklo. I pitam se da li ih to uopšte zanima?”
Tu je, kao zaključak, i podsećanje na ulice sa periferije Napulja i dvoje malih prosjaka vođenih ambicijom da se izvuku iz sumorne svakodnevice: „Zato, pogledaj me dobro Meri-Kler i seti se ko si ti zaista. A onda me potpuno zaboravi, mada znam da ćeš, duboko u sebi, doveka nositi taj ožiljak.”
Sreća ponekad zaista ume da bude surovo skupa.
Kuda lutaš voljena
Pričaš kao Marlena Ditrih
A plešeš poput Zizi Žanmer
Odevaš se kod Balmena
A kosa ti je prošarana dijamantima i perlama
Živiš u luksuznom apartmanu
Na Bulevaru Sen Mišel
Gde čuvaš ploče Rolingstounsa
I druguješ sa Sašom Distelom
Odlaziš na prijeme u ambasade
Gde pričaš na ruskom i grčkom
A mladići koji se muvaju oko tebe
Pomno prate svaku tvoju reč

Ali, kuda lutaš voljena
Kada samuješ u krevetu
Kaži mi kakve misli te obuzimaju
Voleo bih da prodrem u tvoj um

Znam sve o tvom obrazovanju
Koje si stekla na Sorboni
I slici koju si ukrala od Pikasa
Tvoja ljupkost je bezgranična
Kada ideš na letovanje
Odlaziš u Žuan le Pen
U pažljivo skrojenom kostimu
Dobijaš jednaku boju po leđima i nogama
A kada zasneži odlaziš u Sent Moric
Sa ostalima iz džet-seta
Tamo srkućeš svoj brendi „napoleon“
Bez da pokvasiš usne

Ali, kuda lutaš voljena
Kada samuješ u krevetu
Kaži mi kakve misli te obuzimaju
Voleo bih da prodrem u tvoj um

Stara si između dvadesete i tridesete
Veoma poželjno godište
Tvoje telo je čvrsto i izazovno
Uostalom, ti živiš na bleštavoj pozornici
Ime ti pominju u visokim krugovima
Poznaješ i Agu Kana
Za Božić ti je poslao trkaćeg konja
A ti si ga zadržala, tek tako, zabave radi
Pričaju da ćeš, kada se budeš udavala
To biti za milionera
Ali oni ne znaju tvoje poreklo
I pitam se da li ih to uopšte zanima
Kuda lutaš voljena
Kada samuješ u krevetu
Kaži mi kakve misli te obuzimaju
Voleo bih da prodrem u njih

Prisećam se ulica na periferiji Napulja
I dvoje dece kako prose
Oboje nošeni vatrenom ambicijom
Da sa sebe zbace taj sirotinjski žig
Zato, pogledaj me dobro Meri-Kler
I seti se ko si ti zaista
A onda me potpuno zaboravi
Mada znam da ćeš, duboko u sebi,
Doveka nositi taj ožiljak
Jer ja znam kuda lutaš voljena
Kada si sama u krevetu
Znam koje te misli more
Ja mogu da prodrem u tvoj um...

Beograd na udaru vrućeg vazduha
Beograd je i danas jedan od najtoplijih gradova u Evropi! Ovo je rečenica koju leti sve češće slušamo prateći vremensku prognozu. Mnogi joj se više ne raduju, pogotovo kad ih na radnom mestu zapljusne tropski talas, koji je, evo, poranio ovog juna, a more je daleko... Otkuda to da je glavni grad često najvreliji, ne samo u Srbiji, već i Evropi, kada se nalazi u centralnom delu zemlje sa umerenom kontinentalnom klimom? Zvrčka je u termobaričkom grebenu koji se stvara iznad našeg područja. U prevodu: osim temperature i do 40 stepeni, poslednjeg dana suptropskog talasa, Beograd dodatno „podgreva” jezičak onog najtoplijeg vazduha koji prodire na naše nebo tik ispred hladnog fronta vazduha!
To je najkraći odgovor na postavljeno pitanje, koji smo dobili od Jasminke Smailagić, načelnice u odeljenju za klimatske prognoze Republičkog hidrometeorološkog zavoda Srbije.
– Nad Srbijom su česti susreti svetskih toplih i hladnih vazdušnih frontova. U trenutku kada se ka našem području kreće hladna vazdušna masa, koja će smeniti onu izuzetno toplu, dolazi do fizičkih procesa u atmosferi, do podizanja te vazdušne mase u obliku klina, tako da ionako pregrejani vazduh postaje još vreliji – objasnila je Jasminka Smailagić.
Toplotni pik u svom ekstremnom dejstvu dogodio se 9. avgusta pretprošle godine, kada je Beograd i po minimalnoj jutarnjoj temperaturi od 26,3 stepeni u šest sati izjutra, bio najtopliji u Srbiji i u Evropi. U toku prethodne noći živa je dostizala trideseti podelak, dok je tokom dana zabeleženo 38 stepeni u glavnom gradu.
Šta se, zapravo, dogodilo? Naša sagovornica kaže da je došlo do istovremenog dejstva nekoliko faktora. U prvom redu, jezgro toplog vazduha bilo je iznad našeg područja, a ujedno se ka našim krajevima kretala hladna vazdušna masa. Ispred tog hladnog fronta dolazilo je do još jačeg zagrevanja onog već prisutnog vrućeg vazduha. Tako je toplo postalo nepodnošljivo vruće.
A Beograd je bio još vreliji, jer su na njega dodatno delovali efekti velegradske klime – urbanizacija koja podiže temperaturu vazduha. I dok unutrašnjost, pa i okolina Beograda, ima zemljište zaraslo rastinjem, šumama i poljoprivrednim kulturama, velegrad, pogotovo u samom centru, svojim soliterima, asfaltom i automobilskim izduvnim gasovima, pa i klimama, plaća danak – isijava vrelinom i kada sunce zađe.
Pošto je leto 2012. bilo najtoplije otkada sežu meteorološka merenja, opravdani je strah građana da bi i svaki avgust mogao da ih pregreje. Prošlo leto nije bilo tako ekstremno vruće kao pretprošlo, ali biće vrućih dana kakvi su upravo sada, već u junu, ali i u julu i avgustu, prognozirali su srpski meteorolozi.
Centar grada, kao toplotno ostrvo
Potes Dorćol – Crveni krst Jasminka Smailagić naziva toplotnim ostrvom Beograda, jer su temperature izmerene na vračarskoj mernoj stanici i po nekoliko stepeni više od onih u drugim delovima grada, recimo na brdima, a da se ne govori koliko je ovo urbano jezgro toplije od prigradskih opština. Nije tako samo leti, već i zimi.

Domaće ubijanje
Pre neki dan, moje prijateljice Lidija i Jelena posetile su svoj rodni grad – Peć. Njihovih kuća nema. U tuđim su rukama. Nisu mogle ni da ih prodaju pre neku godinu. Sada je sve bezbroj puta jeftinije. Sve je – tuđe.
Jedino mesto koje preostaje za posetu jeste – groblje. Ali još malo pa ni njega neće biti. Celo je, kažu, u korovu. Spomenici su polomljeni, iskrivljeni, popadali. Jedva da se mogu naći. Ima i otvorenih grobova...
Lidija je, posle sedamnaest godina, posetila još jedno mesto smrti – kuću, sada ruinu, na uglu gde je nekada bio kafić „Panda”. U tom skromnom kafiću 14. decembra 1998. dvojica maskiranih zlikovaca ispalili su 45 metaka i ubili šestoricu nedužnih mladića – Ivana Obradovića, Zorana Stanojevića, Svetislava Ristića, Dragana Trifovića, Vukosava Gvozdenovića i Ivana Radevića. Najstariji među njima imao je 24 godine.
Dugo su svi verovali da je to zlodelo OVK. U nekoj improvizovanoj istrazi uhapšena su četiri Albanaca. Nisu ih ni pitali za zločin u „Pandi”, nego su osuđeni za „udruživanje radi neprijateljske delatnosti”. Kazna je bila: po godinu dana zatvora. Oslobođeni su mesec dana posle presude pod pritiskom Međunarodnog komiteta Crvenog krsta.
Rane roditelja nikada se nisu zacelile. Kako i mogu! Lazar Obradović, Lidijin rođeni brat, sedeo je u kafiću „Panda” metar-dva od svog petnaestogodišnjeg sina Ivana kada su ga zlikovci upucali!
Sa pećkog groblja, Lazar je svog sina, pre neku godinu, s nebeskim bolom, preneo i ponovo sahranio u Baru, gde je izbegao. Nije mogao da izdrži to albansko skrnavljenje, taj neprebol da ne može da izađe na grob jedinca. To su uradile još tri porodice.
Ni to nije bilo sve. Decu su im ubili i treći put.
Pre godinu i po dana tadašnji prvi potpredsednik srpske vlade Aleksandar Vučić, danas premijer, dao je šokantnu izjavu: da nema dokaza da su taj zločin počinili Albanci i da ima mnogo strašnih stvari sa kojima ćemo morati da se suočimo!
„Kada je to rekao, bili smo šokirani, pomereni... Posle je nastao potpuni muk i sada ni u šta više ne verujemo”, razočarano govore roditelji ovih dana.
Šta je hteo Vučić da kaže? Da su srpsku decu ubili srpsku specijalci, koji su otišli na Kosovo da „uvedu red” i „srede stanje”?
Šta novo zna Vučić? To što zna – neka iznese. Neka pokrene. Neka naredi. Neka spase. Neka otkrije. Pa makar i bilo šokantno. On, međutim, i dalje ćuti. Bolno je to ćutanje.
U Tužilaštvu za ratne zločine, ponekad tako „poletnom”, kažu da to nije njihov predmet. Sveznajući ministar policije dodaje da nemaju nikakve informacije o eventualnoj umešanosti domaćih službi u ubistvo mladića. Unmik nije ni obavio uviđaj. Euleks nije otvorio istragu jer to nisu uradili oni pre njega...
Krug nebrige se zatvara. Krug nezainteresovanosti. A što ne bi neko krenuo ispočetka? Da makar rekonstruiše priču. Ako neko traži da Sašu Jankovića preispituju za nešto čemu nije ni prisustvovao pre dve decenije, pa novine (provladine) daju milion dinara onom ko dokaže da je on učestvovao u ubistvu (kao što su Nemci davali po milion maraka onome ko kaže gde su Draža ili Tito), što i ovde ne bi ispitali te okolnosti? Primera radi: Lazara, koji je sedeo u kafiću kada su mu ubili sina, nikada niko nije saslušao!
Rane roditeljske i dalje su sveže. Traže bar – istinu.
Što im premijer ne kaže tu istinu? Ako zna. A najavio je da zna. Nije, valjda, da se ovom tragedijom, smrću šest mladića, neko poigrava u marketinške svrhe? Da bi pokazali da sve znaju, da o svemu brinu, da će sve da reše...
Hoće li i ovde istina ostati u korovu? Kao srpsko groblje u Peći. Hoće li mrtve prenositi na nova groblja? Sveža groblja. Kao da ih je već malo po Srbiji.
Predsedniče vlade, gospodo ministri, svi brižnici zabrinuti za Srbe na Kosovu, iznesite pred roditelje paćenike šta znate! Pokažite makar onoliko brige koliko ovih dana, svojom ili tuđom voljom, pokazujete za slučaj „Bitići”. To je vaš dug prema ovim ljudima. I obaveza prema toj nevinoj, pokošenoj, srpskoj deci.
Novinar

Viktor Nemeš osvojio srebro u Bakuu
Krajem marta na prvom Evropskom prvenstvu za mlađe seniore rvač Viktor Nemeš osvojio je zlatnu medalju u kategoriji do 75 kg, a na prvim Evropskim igrama u Bakuu osvojio je prvo odličje, ne samo za rvački sport, već i za tim Srbije u kojem je 132 sportista u 20 sportova.  
Do borbi za medalje stigli su i Nemešov drug po sportu Aleksandar Maksimović (do 66 kg) i karatista Slobodan Bitević (+ 84 kg), ali obojica su u mečevima za treće mesto i bronzana odličja poraženi, pa su češće na Evropskim igrama završili na najneželjenijem mestu – četvrtom.
Senćanin Viktor Nemeš (22 godine) startovao je pobedom nad Šveđaninom Nilsonom s 3:0, zatim su redom padali Italijan Ruso (4:0) u osmini finala, Nemac Ajzele (3:1) u četvrtfinalu i polufinalu Ukrajinac Piškov (3:1). U finalu rival mu je bio znatno iskusniji Elvin Muraslijev, juniorski šampion sveta iz 2008, vicešampion Evrope iz 2010. i osvajač bronzanih medalja na prošlogodišnjim šampionatima Evrope i sveta. Uz to Muraslijev je Azarbejdžanac, rvanje je praktično nacionalni sport u zemlji domaćinu Evropskih igara, i Nemešov protivnik imao je gromoglasnu podršku u borbi za zlato. Iskoristio ju je u drugoj rundi, pošto je prva završena bez ijednog tehničkog poena, i pobedio s 3:1.
Maksimovića je posle pobeda nad Norvežaninom Tomesenom (3:0) i Turčinom Ugrulijem (5:0) zaustavio Jermenin Arutjunjan (4:1), ali naš borac je dobio šansu u repesažu i iskoristio je. Savladao je Španca Sančeza (3:0), međutim u borbi za bronzu njegov protivnik Azarbejdžanac Alijev je bio uspešniji i uz podršku publike slavio s 3:0. Budući i da je Dejan Franjković (– 85 kg) eliminisan, pošto je izgubio od Ukrajinca Belenijuka (4:0) i u repesažu od Rumuna Tamaša (5:0) šestočlani tim rvača grčko-rimskim stilom završio je učešće u Bakuu s jednom  medaljom. Nemešovom…
Evropski šampion Slobodan Bitević plasirao se u polufinale u kategoriji iznad 84 kg s dve pobede u kvalifikacionoj grupi (2:1 protiv Portugalca Reisa, 1:0 protiv Holanđanina Šeparda) i jednim porazom ( 3:0 od Nemca Hornea). U polufinalu izgubio od Turčina Erkana (2:1), a u meču za bronzu kao i Marko Antić dan ranije, imao je za protivnika predstavnika Makedonije. I on je izgubio, a drugu bronzu za Makedoniju posle Emila Pavlova, osvojio je iskusni Martin Nestorovski pobedivši s 5:3…
Danas u borbi za medalje nastupiće dve naše kajakaške posade – Marko Tomićević u Jednosedu na 1.000 m i četvorosed u sastavu Nikolina Moldovan, Milica Starović, Dalma Benedek Ružičić, Olivera Moldovan na 500 m. Obe discipline su olimpijske, Tomićević je u finale ušao četvrtim rezultatom u polufinalu (3:24,651) što je ukupno peti rezultat među devetoricom finalista. Četvrosed Srbije je posle samo šest zajedničkih treninga do finala stigao drugim mestom u kvalifikacijama (1:34,463) i sigurno nije rekao poslednju reč, a juče obezbeđena su još tri finala.
Nikolina Moldovan je u jednosedu na 500 m u kvalifikacijama bila treća (1:54,999) iza Mađarice Kozak (1:50,106) i Britanke Hautorn (1:53,226), ali u polufinalu bila je ubedljiva i s 1:47,856 minuta izveslala najbržu trku na Evropskim igrama. I dvosed Milica Starović, Dalma Ružičić je vlasnik najboljeg rezultata na Evropskim igrama. Pobedile su u svojoj kvalifikacionoj trci s 1:38,191 i plasirale se direktno u finale. Drugi rezultat po vrednosti ostvarile su Mađarice Karas i Vad (1:39,021), a treći Nemice Veber i Dice (1:39,570). Muški četverac u sastavu Simo Boltić, Vladimir Torubarov, Ervin Holpert, Dejan Terzić do finala stigao je preko polufinala (2:50,640) u kojem je bio drugi ispred Slovaka, a ispred Rusije i Nemačke. Ove tri posade boriće se sutra za odličja, a njima bi trebalo da se priključe i naši sprinteri koje danas očekuju kvalifikacije i polufinala…
Ostali naši predstavnici drugog dana takmičenja u Bakuu nisu bili previše uspešni. Mladi vaterpolisti su u derbiju grupe izgubili od Španije, dozvolivši protivniku da u poslednjoj četvrti postigne čak šest golova, poslednji u poslednjoj sekundi: Srbija – Španija 9:10 (2:2, 3:2, 1:0, 3:6). Prema očekivanju vaterpolistkinje su poražene u susretu s Italijankama – 17:4  (6:2, 3:0, 3:0, 5:2).
Odbojkaši nisu imali uspešan start. Izgubili su u prvom meču od Turske s 3:1 (25:15; 21:25; 25:20; 25:18), ali taj poraz može da se učini nebitnim dobrim igrama u nastavku turnira.
Gimnastičari su posle prve tri sprave u višeboju 21. od 26 ekipa, a u pojedinačnoj konkurenciji među 73. takmičara 40. je Miloš Paunović (38.999),
50. Petar Veličković (38.199), a 61. Bojan Dejanović (36,165).
Zadovoljavajući plasman, u prvu trećinu učesnika, ostvario je triatlonac Ognjen Stojanović. Bio je s 1:51,29 č 18. u konkurenciji 57 atleta, a za pobednikom Britancem Bensonom zaostao je 2,58 minuta.
Danas u Bakuu
Vaterpolo (M), D grupa, 3. kolo: Srbija – Malta (6,30 č).
Vaterpolo (Ž), B grupa, 4. kolo: Srbija – Francuska (8,15 č).
Odbojka (Ž), B grupa, 2. kolo: Srbija – Nemačka (17 č).
Kajak, FINALA (od 7 č): Marko Tomićević (K-1, 1.000 m), Nikolina Moldovan, Milica Starović, Dalma Ružičić, Olivera Moldovan (K4, 500 m); kvalifikacije i polufinala (od 11 č): Nikolina Moldovan (K1, 200 m); Nebojša Grujić, Marko Novaković (K2, 200 m);  Nikolina i Olivera Moldovan (K2, 200 m); Marko Dragosavljević (K2, 200 m).

Portret bez rama: Bastijan Švajnštajger
U žižu srpske javnosti značajnije je ukoračio tek pošto se zaljubio u našu prelepu teniserku Anu Ivanović. Odavno znamo da ljubav ne poznaje i ne priznaje granice, tako da je, kad god je stigao, skoknuo do Beograda i sa svojom devojkom obilazio grad i uživao. Njihova ljubavna veza zaintrigirala je svet, pa su slike mladog para brzinom svetlosti počele da kruže planetom i osvajaju elektronske i štampane medije od Australije do Amerike. Javnost je preuzela brigu o svakom njihovom koraku i, poput roditelja, vodila računa o daljem razvoju.
Pojedini nemački mediji zamerali su mu što je, navodno, zbog srpske lepotice ostavio Saru Brandner, s kojom je bio u višegodišnjoj vezi. Nije se javno branio, već je na kopačke kuražno utisnuo srpsku trobojku. Pored brojeva 31 i 7, koje na dresovima nosi u klubu i reprezentaciji, a koji možda simbolizuju i početak veze s našom Anom, na levoj fudbalskoj cipeli piše na našem jeziku „dušo”.
Za desetak meseci, u kojima je njihova veza nekoliko puta raskidana i učvršćivana, nedavno je došao u fazu da se o njemu piše kao srpskom zetu i kao o novom Mihaelu iz Švedske, poznatijem kao „Mića Srbin”. Priča se da intenzivno uči naš jezik, pa mu mnogi predviđaju skoru zamenu vikinga.
Poput bombe je, uoči Otvorenog prvenstva Francuske u tenisu, odjeknula vest da su se tajno venčali. Nije bilo zvaničnog demantija, a on je sa tribina davao veliku podršku svojoj devojci i „nosio” je do polufinala.
Bastijan Švajnštajger, rođen je 1. avgusta 1984. u Kolbermuru, pedesetak kilometara južno od Minhena. Visok je 183 centimetra, a specijalizovani internet sajtovi tvrde da danas na tržištu vredi oko 25 miliona evra. Fudbal je počeo da igra kao šestogodišnjak u lokalnom Oberaudorfu, a pre dolaska u najveći nemački klub nastavio je sa sportskim školovanjem u obližnjem Rozenhajmu. Član Bajerna postao je 1. jula 1998. godine.
Popularni Švajni ili Basti ima rođenog brata Tobijasa, koji igra u istom bavarskom klubu, ali u rezervnom timu, i ujedno je pomoćnik trenera kadeta. U seniorskoj konkurenciji nastupao je za drugi tim Bajerna, a za prvi je do sada upisao tačno 500 nastupa, na kojima je postigao 67 golova. Igra na poziciji centralnog veznog fudbalera, mada može uspešno da odgovori zahtevima i na ostalim mestima u srednjem redu.
„Bundesligu” je osvajao i kao kadet i kao omladinac i kao senior. S Bajernom je osvojio 22 trofeja, bio šampion i Evrope i sveta. Za „pancere” je debitovao pre 11 godina. Do sada je odigrao 109 utakmica i dao 23 gola. Pored srebrnih i bronzanih odličja sa svetskih i evropskih prvenstava i Kupa konfederacija, prošle godine je u Brazilu osvojio i Mundijal. A najvrednije „zlato” mu je – Ana Ivanović.

Vujošević pominje napuštanje terena
Ako bi Zvezda pobedila i u večerašnjoj drugoj utakmici finala košarkaškog plej-ofa pred većinom navijača Partizana (21 č, RTS) bilo bi sasvim izvesno da će osvojiti titulu. Branilac pehara, kojem je već u uvodnom meču (64:78) nedostajalo snage, prvi put od početka 13-godišnje vladavine bio bi u situaciji da kao gost ide na moguću šampionsku feštu rivala.
Da su toga svesni u taboru „crno-belih“ videlo se na njihovoj medijskoj konferenciji, na koju su trener Vujošević i kapiten Milosavljević došli u majicama sa natpisom „Borise Davidoviču, ne dajte se pasjim sinovima“. Reč je o citatu iz knjige „Grobnica za Borisa Davidoviča“ Danila Kiša, a 56-godišnji stručnjak je na temu incidenta sa jednim navijačem Zvezde koji ga je pljuvao dva dana ranije citirao i Milorada Pavića rečenicom „Nijedan neopaljeni šamar ne treba sa sobom poneti u grob“.
Vujošević je vršio pritisak na sve strane, iznoseći sumnju čak i po pitanju događaja u kojem je prebijen brat premijera Vučića (pomenuo je kako nije snimljen početak, povlačeći paralelu sa televizijskim izveštajem u kojem nije prikazano ko je izazvao konflikt Milutinova i Nelsona u prošlom finalu plej-ofa). Spreman ili ne da Zvezdi eventualno ide u goste sa 0:2, Vujošević je ostavio „u vazduhu“ mogućnost da povuče ekipu sa terena zbog rivalove „prljave igre“ i sudijskog kriterijuma koji je „toleriše“. Na pitanje o pomenutom napuštanju borilišta je odgovorio:
- Nisam postavio to pitanje, takva misao može da mi se javi u momentu…
Vujošević je pored ostalog rekao da nije slučajno što u svakom „večitom“ derbiju bude povređen jedan nosilac igre Partizana navodeći da je postojala Lazićeva namera da povredi Milutinova (očekuje da mladi centar danas „stegne zube“), da „Zvezdina tuča“ podseća na lokalne izbore, da su „crveno-beli“ simbol ljudi koji vode državu a Partizan patriotski klub itd.
- Imamo mnogo da ispravimo iz prve utakmice. Potrebno je da budemo čvršći u odbrani i bolje se snalazimo protiv Zvezdine odbrane – rekao je Dragan Milosavljević.

Srbija ubedljiva protiv Velike Britanije
SOMBATELj, 14. juna (Tanjug) - Ženska košarkaška reprezentacije Srbije pobedila je danas selekciju Velike Britanije sa 76:54 (21:12, 15:14, 28:12, 12:16) u četvrtom kolu C grupe na prvenstvu Evrope u Mađarskoj i Rumuniji.
Srpske košarkašice zadržale su maksimalan učinak, dok je Velika Britanija pretprela treći poraz.
Susret sa Britankama poslužio je kao jači trening ekipi Marine Maljković, koja je od prvog do poslednjeg minuta kontrolisala dešavanja na parketu.
Najefikasnija kod pobednika bila je Sonja Petrović sa 17 poena, a dvocifren košgeterski učinak imale su Jelena Milovanović (12), Ana Dabović (10) i Danijel Pejdž, koja je meč završila sa 11 poena i 12 skokova.
Srpske košarkašice sutra očekuje derbi protiv Rusije i borba za prvo mesto u grupi.
Utakmica između Srbije i Rusije igra se u ponedeljak od 19 sati.
Maljković: Imale smo bolju energiju i pristup
SOMBATELj – Selektor ženske košarkaška reprezentacije Srbije Marina Maljković rekla je danas da je zadovoljna igrom i ubedljivom pobedom njenog tima proitv Velike Britanije (76:54).
„Imale smo bolju energiju i bolji pristup utakmici, ipak sa druge strane u drugoj četvrtini smo dosta napada završavale prebrzo. Ne treba zaboraviti da je Britanija tim koji nema nijednu pobedu na šampionatu, ali koji je sastavljen od velikih boraca. Ja ću biti superzadovoljna ako se sve ovo što smo uradili danas ponovi i protiv Rusije”, rekla je Maljkovićeva za sajt KŠ.
Srpske košarkašice osigurale su mesto u drugoj fazi takmičenja u Đeru, pa će ponedeljak protiv selekcije Rusije igrati za prvu poziciju i startne dve pobede u novoj grupi.
„Treća utakmica u tri dana i to protiv najjačeg protivnika. To nam samo potvrđuje da je grupa u Sombatelju definitivno najjača. Jedva čekam duel sa Rusijom, jer nam dolazi u pravom trenutku posle svih mojih reakcija. Ulog je veliki, prvo mesto i zbog toga očekujem težak meč”, rekla je Maljkovićeva.
Utakmica između Srbije i Rusije igra se sutra od 19 sati.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Nemac sa srpskom trobojkom
U žižu srpske javnosti značajnije je ukoračio tek pošto se zaljubio u našu prelepu teniserku Anu Ivanović. Odavno znamo da ljubav ne poznaje i ne priznaje granice, tako da je, kad god je stigao, skoknuo do Beograda i sa svojom devojkom obilazio grad i uživao. Njihova ljubavna veza zaintrigirala je svet, pa su slike mladog para brzinom svetlosti počele da kruže planetom i osvajaju elektronske i štampane medije od Australije do Amerike. Javnost je preuzela brigu o svakom njihovom koraku i, poput roditelja, vodila računa o daljem razvoju.
Pojedini nemački mediji zamerali su mu što je, navodno, zbog srpske lepotice ostavio Saru Brandner, s kojom je bio u višegodišnjoj vezi. Nije se javno branio, već je na kopačke kuražno utisnuo srpsku trobojku. Pored brojeva 31 i 7, koje na dresovima nosi u klubu i reprezentaciji, a koji možda simbolizuju i početak veze s našom Anom, na levoj fudbalskoj cipeli piše na našem jeziku „dušo”.
Za desetak meseci, u kojima je njihova veza nekoliko puta raskidana i učvršćivana, nedavno je došao u fazu da se o njemu piše kao srpskom zetu i kao o novom Mihaelu iz Švedske, poznatijem kao „Mića Srbin”. Priča se da intenzivno uči naš jezik, pa mu mnogi predviđaju skoru zamenu vikinga.
Poput bombe je, uoči Otvorenog prvenstva Francuske u tenisu, odjeknula vest da su se tajno venčali. Nije bilo zvaničnog demantija, a on je sa tribina davao veliku podršku svojoj devojci i „nosio” je do polufinala.
Bastijan Švajnštajger, rođen je 1. avgusta 1984. u Kolbermuru, pedesetak kilometara južno od Minhena. Visok je 183 centimetra, a specijalizovani internet sajtovi tvrde da danas na tržištu vredi oko 25 miliona evra. Fudbal je počeo da igra kao šestogodišnjak u lokalnom Oberaudorfu, a pre dolaska u najveći nemački klub nastavio je sa sportskim školovanjem u obližnjem Rozenhajmu. Član Bajerna postao je 1. jula 1998. godine.
Popularni Švajni ili Basti ima rođenog brata Tobijasa, koji igra u istom bavarskom klubu, ali u rezervnom timu, i ujedno je pomoćnik trenera kadeta. U seniorskoj konkurenciji nastupao je za drugi tim Bajerna, a za prvi je do sada upisao tačno 500 nastupa, na kojima je postigao 67 golova. Igra na poziciji centralnog veznog fudbalera, mada može uspešno da odgovori zahtevima i na ostalim mestima u srednjem redu.
„Bundesligu” je osvajao i kao kadet i kao omladinac i kao senior. S Bajernom je osvojio 22 trofeja, bio šampion i Evrope i sveta. Za „pancere” je debitovao pre 11 godina. Do sada je odigrao 109 utakmica i dao 23 gola. Pored srebrnih i bronzanih odličja sa svetskih i evropskih prvenstava i Kupa konfederacija, prošle godine je u Brazilu osvojio i Mundijal. A najvrednije „zlato” mu je – Ana Ivanović.

Srbija s penal ruleta u polufinalu „mundijalita“
Srpski fudbaleri do 20 godina su nakon drame, velike i iscrpljujuće dvočasovne borbe u kojoj nije bilo golova i penal-ruleta u kojem je izvedeno devet serija, savladali Amerikance u Oklandu sa 6:5 i plasirali se u polufinale jubilarnog 20. svetskog prvenstva, koje se održava na Novom Zelandu. Reprezentacija Srbije je među četiri najbolje na svetu, kao jedini predstavnik Evrope, a za ulazak u završnu bitku za pehar ponovo će odmeriti snage s Malijem, kojeg je u takmičenju po grupama pobedila u Danidinu s 2:0. Susret će se igrati u sredu od 9.30 časova, na ovom istom stadionu.(Foto Beta-AP)
Rulet sa 11 metara počeo je nesigurnim udarcem Rubina, koji je Rajković majstorski „pročitao“. Zdjelar je doveo Srbiju u vođstvo. Pejn je u drugoj seriji izjednačio, a Mandić snažnim, ali nepreciznim udarcem šutirao preko gola i anulirao našu prednost. Zatim su usledile tri serije u kojima su izvođači bili sigurni. Ariola, Hindman i Zelalem su dovodili SAD do vođstva, koje su neutralisali Babić, Grujić i Živković. U šestoj seriji Sonora je pogodio mesto gde se spajaju prečka i leva stativa. Rajković je hteo da reši meč, ali je tukao slabo i omogućio svom kolegi Stefenu da se istakne. Neizvesnost se nastavila, a napetost porasla, pošto su u sedmoj seriji bili precizni Delgado i Antonov. U osmoj je br Karter-Vikers jakim i nepreciznim šutom preko gola pružio novu šansu Srbiji. Međutim, Veljković nije naučio lekciju, pa je šutirao kao i naš kapiten i golman i prednost se ponovo istopila. Ipak, kovu priliku dobili smo već u devetoj seriji, pošto je Rekveho plasirao loptu u donji desni ugao, a Rajković uhvatio loptu. Konačno smo iskoristili šansu, jer je Maksimović sigurno naciljao i pogodio metu za završnih 6:5 i ogromnu radost srpskih fudbalera, stručnog štaba i navijača.
U veoma čvrstom i neizvesnom susretu oba rivala su igrala dinamično, požrtvovano i imali periode u kojima su diktirali ritam. Međutim, zbog previše opreza nije bilo puno kolosalnih prilika, a ono malo što ih je stvoreno nije iskorišćeno zbog prevelike želje da se matira protivnik. Ako bi merilo bilo samo udarci ka suparničkoj mreži Srbija bi dobila duel, jer su brojke na kraju pokazale da su izabranici selektora Veljka Paunović šutirali 19 puta, dok su oni koje je odredio Tab Ramos to učinili „samo“ osam puta.(Foto Beta-AP)
Amerikanci su počeli agresivnije, pa je delovalo kao da su brži, pokretljiviji i da su bolje postavljeni na terenu. Sticao se utisak da u pojedinim trenucima dominiraju. Ali, nikako nisu uspevali ni da zaprete našem golmanu Rajkoviću, pa je njihov pritisak lagano splašnjavao. Naši su preuzimali igru i dominaciju i njeno težište prebacili na polovinu protivnika.
Sergej Milinković-Savić i Živković nisu bili precizni, pa je prvi šut u okvir gola uputio Antonov u 38. minutu, a golman Stefen je loptu prosledio u korner. Na drugo strani zaspala je naša odbrana u 41, Ariola je uposlio Tompsona, ali je ovaj srećom tukao pored gola. I u drugom delu su naši pretili udarcima sa distance. Živković je izvanredno izveo slobodan udarac u 68. minutu, a čuvar mreže Amerikanaca se izvio i potvrdio da je jedan od boljih golmana na ovom takmičenju. Izbio je loptu, koja je išla u donji desni ugao, u korner.
Tompson se nije snašao u 73. minutu. Finiš je pripao Srbiji, koja nije umela da realizuje bar jednu od pet-šest šansi. A, imali su ih Veljković, Mandić, Sergej Milinković-Savić dve, Babić i Živković. Rubin je u poslednjim sekundima mogao da kazni promašaje, ali se sigurnom intervencijom istakao veoma pouzdani Rajković.
Najbolju priliku u meču imao je Šaponjić u 96. minutu. Odlično ga je uposlio Mandić, ali je naš centarfor sa tri-četiri metra samo dokačio loptu i umesto nje završio u mreži rivala.(Foto Beta-AP)
Stadion: Nort Harbur. Gledalaca: 10.826. Sudija: Dijaz (Portugalija). Žuti kartoni: Rekveho (SAD), Antonov, Mandić (Srbija). Nadoknada vremena: prvi deo: 1 minut, drugi: 2, treći: 1, četvrti: 1.
Jedanaesterci: - Rubin (odbrana), 0:1 Zdjelar, 1:1 Pejn, - Mandić (promašaj), 2:1 Ariola, 2:2 Babić, 3:2 Hindman, 3:3 Grujić, 4:3 Zelalem, 4:4 Živković, - Sonora (stativa), - Rajković (odbrana), 5:4 Delgado, 5:5 Antonov, - Karter-Vikers (promašaj), - Veljković (odbrana), - Rekveho (odbrana), 5:6 Maksimović.
SAD: Stefen, Rekveho, Karter-Vikers, Mjazga, Ariola, Hindman, Rubin, Tompson (od 103. Sonora), Delgado, Pejn, Zelalem. Selektor: Ramos.
SRBIJA: Rajković, Antonov, Zdjelar, Veljković, Babić, Maksimović, Mandić, Gaćinović (od 68. Šaponjić), Živković, Stevanović, S. Milinković-Savić (od 111. Grujić). Selektor: Paunović.
----------------------------------------------------------------
 
Tri meča odlučili jedanaesterci
Četvrtfinale:
BRAZIL – Portugalija        3:1 penalima /0:0/
MALI – Nemačka     4:3 penalima /1:1/      (Kulibali 58 – Brant 38)
Sad – SRBIJA           5:6 penalima /0:0/
Uzbekistan – SENEGAL      0:1 (Tijam 77)
Polufinale:
Brazil – Senegal      17. jun, 6 č
Srbija – Mali           17. jun, 9.30 č
ZA treće mesto
Poraženi 1 – Poraženi 2   20. jun, 3.30 č
Finale
Pobednik 1 – Pobednik 2    20. jun, 7 č

Poraz Srbije u Danskoj za oproštaj od EP
KOPENHAGEN – Fudbalska reprezentacija Srbije poražena je večeras u Kopenhagenu od selekcije Danske sa 2:0 (1:0) u petom kolu I grupe kvalifikacija za Evropsko prvenstvo 2016. godine.
Danci su slavili golovima Jusufa Poulsena u 13. i Jakoba Poulsena u 87. minutu, koji su Srbiju praktično ostavili bez šansi za plasman na šampionat u Francuskoj i sa samo jednim bodom.
Fudbaleri Srbije ponovili su partije iz dosadašnjeg toka kvalifikacija, ponovo je realizacija zatajila, i skoro sigurno propustiće i treće veliko takmičenje u nizu, a čak četvrti vezani šampionat Evrope.
Danci su došli u vođstvo već u 13. minutu kada je Bentner posle duge lopte iz odbrane lucidno spustio Poulsenu, koji je sa oko 20 metara pogodio sam ugao gola Srbije.
Ekipa Radovana Ćurčića posle primljenog gola, osim jednog pokušaja Tošića, nije uspela da uspostavi kontrolu, što su domaći fudbaleri pokušali da iskoriste i reše meč već u prvih 45 minuta.
Matija Nastasić nesmotreno je u svom kaznenom prostoru startovao na vezistu Bajerna Pjera Emila Hojberga, a sudija Bjorn Kujpers pokazao je na penal. Ipak, Stojković je odbranio udarac kapitenu Danijelu Ageru i ostavio Srbiju u igri.
Start drugog dela igre doneo je inicijativu „Orlova”, krenuli su veoma napadački, ali sreća nije bila saveznik pošto je Mitrović posle centrašuta glavom iz peterca pogodio prečku, uz pomoć Šmajhela.
Sin proslavljenog golmana Mančester Junajteda Petera Šmajhela bio je centralna figura duela, a ubrzo je sjajno reagovao posle šuta Adema Lajića.
Još jednu odličnu priliku Mitrović je propustio u 69. minutu, raspoloženi Marković je uputio idealan centaršut, ali je napadač Anderlehta glavom gađao preko gola.
Posle toga fudbaleri Srbije nisu uspeli ozbiljnije da priprete, a Danska je u finišu preko rezerviste Poulsena postavila konačan rezultat meča, ali i ambicija Srbije oko EP.
Srbija u narednom meču kvalifikacija dočekuje reprezentaciju Jermenije 4. septembra.
Danska: Šmajhel, Jakobsen, Kjer, Ager, S. Polsen, Kvist (Kristensen od 77), Hojbjerg, Kron-Deli (Ja. Poulsen od 61), Ju. Poulsen (Vibe od 73), Eriksen, Bentner.
Srbija: Stojković, Ivanović, Maksimović, Nastasić, Kolarov, Fejsa, Matić, Marković, Ljajić (Đuričić od 81), Tošić (Kostić od 66), Mitrović (Škuletić od 90).
Rezultati I grupe:
Danska - Srbija 2:0 (Ju. Poulsen 13, Ja. Poulsen 87)
Jermenija - Portugalija 2:3 (Pizeli 14, Mkojan 72. - Ronaldo 29. penal, 55, 58)
Tabela: Portugalija 12, Danska 10, Albanija 7, Srbija 1, Jermenija 1.

Vučić: Srbija je imala najmanje glupih izjava u regionu
Predsednik Vlade Srbije Aleksandar Vučić istakao je na Evropskom forumu Vahau, u Austriji, da je prioritet Srbije da očuva stabilnost u regionu, jer bez toga sve preduzete ekonomske mere neće pokazati rezultate. Vučić je upozorio da po pitanju stabilnosti regiona ima dosta zabrinjavajućih signala, te događaja koji su mnogo veći problem od onog između Srba i Albanaca.
Kako je preneo Tanjug, premijer Srbije je kritikovao pojedine zemlje jer Beograd ucenjuju Kosovom. „Skrining proces je završen, ali i dalje nije otvoreno ni jedno jedino poglavlje, jer neke zemlje u Evropi čekaju da se završe neke stvari oko Kosova”, primetio je Vučić.
On je ukazao da je posle Briselskog sporazuma u dijalogu s Prištinom potpisano još niz dogovora, navodeći kao primer dogovor o pravosuđu, koji je, kako je rekao, bio teži za Srbiju od Briselskog porazuma.
Takođe je kritikovao neumesne izjave pojedinih političara iz susedstva, rekavši da je Srbija imala najmanje „glupih izjava u regionu”, te ukazujući da je na Balkanu, kao što se videlo, potrebna samo jedna inicijalna kapisla da dođe do sukoba.
Vučić je kazao da spada među ljude koji smatraju da je „čaša poluprazna”, i da su osećanja takva i među građanima Srbije po pitanju EU. On je istakao da je većina građana naše zemlje i dalje za EU, ali da opada popularnost Unije u Srbiji, a razlozi za to, naglasio je, nisu ekonomski, već politički.
Govoreći o Srbiji, Vučić je podsetio da je zemlja sprovela teške i bolne reforme, i da zna da treba učiniti još mnogo u dostizanju evropskih standarda.
„Znamo da moramo još više činiti u budućnosti”, rekao je on i naglasio da je zemlja napredovala u ekonomskim reformama i da se, prema informacijama iz Svetske banke, na rang-listi po povoljnosti za biznis podigla sa 91. na 41. mesto.
On je kazao da postoji još mnogo drugih stvari s kojima naša zemlja treba da se suoči i da nema iluzije da će biti lako napredovati.
„Suočeni smo sa težim uslovima od Rumunije i Bugarske i ne bežimo od toga. Mi radimo svoj posao. Ni u ovom trenutku ne bismo bili najsiromašnija zemlja EU ako bismo postali članica, ali činimo još više na jačanju ekonomije”, kazao je Vučić.
On je ponovio da Srbija svoju budućnost vidi u EU, dodajući da je evropska ideja i dalje glavna u našoj zemlji.
„Želimo da očuvamo tradicionalno dobre odnose sa Rusijom, a to nema veze sa našim evropskim putem, koji je naš strateški cilj. Hteli bismo da imamo veoma prijateljske odnose s Moskvom i u budućnosti”, rekao je Vučić.
S druge strane, evropski komesar za proširenje i susedstvo Johanes Han izjavio je da je Srbija „kopča koja drži region”. Kako je prenela Beta, Han je izrazio zahvalnost srpskom premijeru na njegovom radu, ne samo u Srbiji već i u regionu. „Srbija je kopča koja drži region i zato je važno kojim će putem Srbija u EU. Zato nema stajanja u procesu evrointegracija”, istakao je Han.
Evropski forum Vahau iniciran je 1995, godinu dana po pristupanju Austrije EU, s ciljem da podstakne proces evrointegracija i od tada se održava svake godine u samostanu Getvajg. Skup je organizovao predsednik pokrajine Donja Austrija Ervin Prel.
Ponosan što u Srbiji nema kukastih krstova
Vučić je naveo da je ponosan što u Srbiji nema kukastih krstova na utakmicama i što se ne gaze jevrejske zastave.
„U svakom narodu ima raznih budala i ludaka, ali kod nas to nije organizovano i ne može da naiđe na bilo čije simpatije”, istakao je Vučić.

Kvar u elektro postrojenju toplane „Novi Beograd” , nema povređenih
BEOGRAD – U toplani „Novi Beograd” u elektro razvodnom postrojenju, večeras je izbio kvar na mernom naponskom transformatoru, niko nije povređen, a deo potrošača u okolini Centra „Sava” i PC „Ušće” ostao je bez napajanja električnom energijom.
Beogradske elektrane su saopštile da su brzom intervencijom Službe protiv-požarne zaštite „Beogradskih elektrana” odmah sanirane primarne posledice kvara, povređenih nije bilo, a nema nikakve opasnosti po okolinu.
U novobeogradskoj trafostanici „Toplana”, u ulici Savski nasip 11, večeras je došlo do eksplozije i pojavio se dim, najverovatnije zbog nekog spoja na električnim instalacijama, o čemu je policija u 20.20 sati primila dojavu.
Kako je rečeno Tanjugu u Birou za medije Ministarstva unutrašnjih poslova, na lice mesta upućeno nekoliko vozila sa četrdesetak vatrogasaca i uviđaj je u toku.
Nadležne službe JKP „Beogradske elektrane” i MUP-a - Sektora za vanredne situacije, u najkraćem mogućem roku su izašle na teren i preduzele sve neophodne mere kako bi se obezbedilo mesto kvara.
Beogradske elektrane su saopštile da je u toku priprema za otklanjanje posledica kvara, odnosno obezbeđivanje neophodne elektro opreme potrebne za sanaciju.
U koordinaciji sa stručnim službama EDB-a postignut je dogovor da se u najkraćem mogućem roku pristupi sanaciji kako bi svi potrošači, koji se primarno napajaju iz postrojenja toplane „Novi Beograd”, dobili pouzdano snabdevanje električnom energijom, kaže se u saopštenju.
Ulice u tom delu Novog Beograda su ostale bez rasvete, ne rade ni semafori, pa je saobraćaj otežan i usporen.

Momci sa Vračara proslavili 75. godišnjicu mature
Slobodan Aljančić bio je akademik i jedan od najpoznatijih jugoslovenskih matematičara druge polovine 20. veka, a Nebojša Popović košarkaški reprezentativac i predvodnik prve generacije Košarkaškog kluba „Crvena zvezda”. Zajedničko im je da su obojica pripadali generaciji Treće muške realne gimnazije koja je iz klupa izašla 1940. godine. Sedam i po decenija od završetka ove škole juče su u bašti restorana „Madera” proslavila tri „momka” iz te generacije – Radivoje Tomić, Radmilo Vujošević i Aleksandar Lebl.
– Bilo nas je više od stotinu, a danas smo ostali nas petorica, šestorica. U kontaktu smo sa dvojicom drugara koji žive Njujorku i Parizu – pričaju bivši gimnazijalci koji su se okupili kako bi se prisetili drugovanja u školi iz Njegoševe.
– U vreme našeg školovanja gimnazija je trajala osam godina, a profesori su bili veoma strogi. Ako iz nekog predmeta imate dvojku, ne možete da izađete na maturski ispit. Voleli smo da idemo na igranke, u pozorišta i bioskope, ali nismo smeli da ostajemo do ponoći. Ako bi se to desilo, profesori bi nas kaznili – opisuje Lebl školske dane.
Trojica bivših gimnazijalaca Treće dodaju da te dane ipak pamte pre svega po drugarstvu i uživanju.
– U svakoj gimnaziji postojale su đačke družine, a naša je bila „Javor”. Svake nedelje smo organizovali literarne susrete, a pravili smo i predstave. U tome smo sarađivali sa Drugom ženskom gimnazijom, čije su učenice bile prepoznatljive po kapama sa slovom M. Sa njima smo nastupali na Kolarcu i u Manježu – navodi Lebl dodajući da su u ovoj amaterskoj trupi stasala i kasnije čuvena imena jugoslovenskog pozorišta.
– Jedna od najpoznatijih je Mira Trailović – napominje Lebl.
Budući jugoslovenski reprezentativci kalili su se na terenima Treće muške.
– Treća je bila jedna od retkih koja je u dvorištu imala pravi košarkaški teren. Sa vršnjacima smo se redovno nadmetali na prvenstvu Jugoslavije. Jedne godine smo se u finalu sastali sa momcima iz doma „Kralj Aleksandar” koji su nas pobedili. Prvi tim KK „Crvena zvezda” sačinjen je uglavnom od naših i nekoliko momaka iz Druge muške koja se nalazila na mestu „Politike” – s ponosom se prisećaju Vujošević i Lebl dodajući da je njihova generacija jugoslovenskom sportu podarila i reprezentativce u odbojci.   
I trojica devedesettrogodišnjaka koji su se juče okupili ostavila su trag u istoriji posleratne Jugoslavije. Tomić je učestvovao u brojnim arhitektonskim i urbanističkim poduhvatima od Vardara do Triglava, a projektovao je i naselja u Mongoliji. Vujošević, takođe arhitekta, od brojnih svojih poduhvata sa ponosom ističe stambenu zgradu preko puta Sajma i amfiteatar na Veterinarskom fakultetu. Njihov drug Aleksandar Lebl otišao je na drugu stranu – najveći deo karijere bavio se novinarstvom. 
– Uopšte nisam mislio da će žurnalizam biti moje opredeljenje. Kada smo maturirali otac me je savetovao da se upišem na tehničke nauke. Poslušao sam ga, ali je odmah potom počeo rat. Posle oslobođenja, preusmerio sam se na studije prava. Čim sam diplomirao, dobio sam posao u Ministarstvu spoljne trgovine. Posle su me prebacili u direkciju za informisanje, a kada su tu službu ugasili, počeo sam da pišem za „Večernje novosti”, „Borbu”, „Fajnenšel tajms”… – navodi Lebl, koji i dan-danas svoja zapažanja povremeno objavljuje u „Politikinoj” rubrici „Među nama”.
Druženje bivših maturanata završeno je uz ručak, kome je prethodila čašica žestokog pića.
– Ništa to ne smeta. Za dug život bitni su samo fizička aktivnost i osećaj za meru – posavetovao je mlađe Radmilo Vujošević.
Članstvo u strankama bilo je zabranjeno
U beogradskim školama tridesetih godina bilo je zabranjeno političko delovanje. Ali, gimnazijalcima niko nije mogao da zabrani da „simpatišu” različite političke opcije u Kraljevini Jugoslaviji.
– Svake godine imali smo izbor za upravu đačke družine. Za mesto u njoj borili su se momci za koje se znalo da su predstavnici omladine Demokratske stranke ili napredne omladine – prisetio se Aleksandar Lebl.

S tortom u stotu godinu
Gornji Milanovac – U restoranu „Nedeljković” na obilaznici Ibarske magistrale, najstarija Milanovčanka Sibinka Ristanović juče je oduvala plamičke s dve svećice devetke (šta bi bilo s tortom ako bi u nju poboli i upalili 99 svećica!); uz pljesak rodbine i komšija, a bilo ih je više od pedeset, harmoniku i kontrabas, uplovila je u stotu. Rekosmo joj ko smo, čestitali joj rođendan, a ona nas upita: „Hoćete li da me stavite u novine?”
– Novine su oduvek bile njena razonoda. „Politika” se u našoj kući čita od 1927. godine. Čitala ju je i majka do pre neku godinu, dok je sa očima bolje stajala. Znala je da čita, iako je imala samo jedan razred škole. Sad je uzme u ruke, malo prelista da je želja mine – reče njen sin Rodoljub.
Kako doživeti stotu, pitanje je koje novinari uvek postavljaju dugovečnicima: šta su radili, čime su se hranili, da li su pili i pušili? Sibinka se, tokom čitavog života, nije u radu štedela. A i kako bi kad se udala u bogatu kuću kao četvrta snaha; zadruga Ristanovića je brojala više od dvadeset čeljadi, a svakodnevno je za stolom imala još i sedam-osam radnika. Hrani i muzi krave, kuvaj ručkove, peri, peglaj. A onda dođe rat: pljačke žita, stoke i odeće, paljenje; svoga sina jedinca je uvijala u krpe i krila pod krevetom kad koja vojska u kuću bane. Jedan dan Nemci, drugi partizani, treći dan četnici. Svi hoće da jedu.
– Koliko sam gibanica namesila za četnike, a ni partizani nisu bili s raskida. Kad se vodila bitka za Čačak, nosila sam ručak na obramači po nekoliko kilometara do partizanskih položaja na brdu Vujan. Pušila i pila nisam, jela što i drugi, našu svakodnevnu seljačku hranu, smoka, mleka, sira i kajmaka ponajčešće – otkriva nam slavljenica ponešto iz svog života.
Za njen život je neizostavno vezana i „singerica” koju je njena tetka kupila od Švaba okupatora one godine kad se Sibinka rodila (1916), a koji su gradili uskotračnu prugu Beograd–Čačak. U stvari, kupila je dve „singerice” pa jednu poklonila sestri Jermini, Sibinkinoj majci. Da li joj je „singerica” pomogla da se brzo i dobro uda, teško je tvrditi, ali da je, tada, kuća sa šivaćom mašinom i devojkom koja zna da šije bila na visokoj ceni – jeste.
– Imala sam ja mnogo prosaca, ali Previslav, činovnik u brusničkoj opštini, nije hteo da se okani, svakog dana je dolazio s konjem i čezama. Tako se i udam, a tek sam bila ušla u sedamnaestu, i prenesem „singericu” od mojih Markovića iz sela Semedraž do Ristanovića u Grabovici. Kad mi se unuka Mila udala, mašinu sam joj poklonila. „Singerica” je mnogo starija od mene, sad je sređena kao za izložbu, služi samo za gledanje.
Sibinka je bez muža već tri decenije. Do 90. godine je radila sve poslove, do pre dve godine je još kuvala ručkove. Sad je slaba na očima, ušima i nogama, ali mozak radi kao sat. Našali smo se: „E, baba, sad bi mogla da se udaš”. Starica spremno i duhovito odgovara: „Hoću, ako mi nađete mladoženju u Milanovcu starijeg pet godina od mene”. Avaj, ništa od udaje – doznasmo da je najstariji Milanovčanin, neki Radonjić, u januaru navršio stotu godinu.
Na rođendanskom slavlju behu joj sin i snaha Mira (i oni su, rođeni u prvoj polovini juna, imali rođendanske torte: sin navršio 80, a snaha 64. godinu). Bili su još unuk Milan i unuka Mila. Baka ne propušta da nam se pohvali: unuk joj je doktor nauka, docent na Mašinskom fakultetu u Beogradu, unuka učiteljica u milanovačkoj školi „Kralj Aleksandar Prvi”. Behu joj na rođendanu i praunuci. Bili bi i čukununuci da su mlađi pošli Sibinkinim stopama, ali nisu: sin se oženio u 34. godini, a ni unuk ni unuka nisu žurili da stanu na „ludi kamen”. No, ne mari, u ovom kraju kažu da je čovek ispunio i zaokružio život kad dočeka praunuke. Sibinka je dočekala četvoricu – Luku (15), Iliju (13), Savu (9) i Andriju (6). Još su školarci, a prabaku su zamolili da se „nikud ne žuri”, požuriće oni pa će i čukununučadi biti.

Najboljim radnicima gazda plaća letovanje
Užice – Poslovođa prodavnice „Prehrana” u Užicu Vesna Lazić razmišlja ovih dana gde sa svojom porodicom da ode na letovanje u inostranstvo. Može da bira: grčko, tursko, crnogorsko primorje, a ceo taj porodični paket-aranžman firma će joj platiti. Ovog leta, Vesnu i još devet vrednih radnika trgovine „Prehrana”, vlasnik i direktor Mile Vukojičić nagrađuje besplatnim odmorom po izboru i to za sve članove njihovih porodica.
– Zahvalna sam direktoru što nam je to omogućio. Njegov odnos prema zaposlenima, za razliku od drugih trgovina užičkog kraja gde sam radila, zaista je korektan. Isto će vam reći i moje kolege – rekla nam je kratko Vesna, u pokretu da mušterije ne čekaju.
Sedište trgovine „Prehrana”, osnovane pre dve i po decenije, nalazi se u Požegi. Tu im je veleprodaja, a četiri supermarketa su u opštinama ovog regiona. U tih pet radnih jedinica ukupno je 130 zaposlenih.
Vlasnik „Prehrane” Mile Vukojičić, koji je tokom četvrt veka od male trgovine postepeno stvarao veliku, kaže da je veoma važan odnos prema svakom radniku. Iskustvo ga je uverilo da je za uspeh firme potreban rad bez suvišnih tenzija.
 – Nastojim da zaposleni budu zadovoljni. Plate su bez dana kašnjenja, a sigurno su među najvećim u trgovinskim firmama. Svakog Božića, od osnivanja preduzeća, zaposlenima isplaćujemo i „trinaestu” platu. Ona je uglavnom na nivou mesečne zarade, nekad manja, ali nikad ispod polovine – ističe Vukojičić.
U „Prehrani” je godišnji odmor svima 21 radni dan, a svim radnicama porodiljama, trenutno ih je deset na porodiljskom odsustvu, zagarantovano je radno mesto. Slanje porodica radnika na letovanje u ovoj firmi praktikuje se nekoliko poslednjih godina.
 – U želji da motivišem zaposlene, biram po dvoje najboljih iz svake radne jedinice, desetoro ukupno, pa letovanje njihovih porodica uplatim u agencijama. Sledeće godine, naravno, na red dolaze drugi radnici, da što više njih bude obuhvaćeno. Želim da se zaposleni osećaju kao deo jedne porodice, a oni mi ovakav odnos vrednim radom vraćaju – ističe Vukojičić.

Profesorka Duka sprema za jedno „hvala“
Kraljevo – U zaselak pomoravskog sela Sirče zvanog Gajčani, pred kuću profesorke Stanimirke Tomić stigli smo nenajavljeno. Stoga smo morali i da pričekamo, jer profesorka, otmena dama sa šeširom, drži čas i ne skraćuje nastavu kao što je to slučaj u našim školama. A, naspram nje jedan đak Aleksa Savić, osnovac, u trećem razredu. Kad je „zvonilo“ pozdravlja nas i đak i predstavlja se ko je i šta je. Fin, kulturan dečko, zahvaljuje i profesorki. A, njegovo „hvala“ je cena časa... – Ja ih podučavam, ali i vaspitavam, bez obzira na uzrast. Lepo vaspitanje je uslov da se kod mene spremaju. Jer, znate, škole to danas ne rade a roditelji nemaju vremena. Imam još jedan uslov, reč je o tome da moraju biti članovi biblioteke. Zato, pre časa obavezno popričamo šta su u međuvremenu iz biblioteke odabrali, koju knjigu pozajmili i pročitali – objašnjava nam Stanimirka Tomić, koju ovde, u rodnoj Sirči svi poznaju kao profesorku Duku.
A, Duka teško prihvata razgovor za novine, kaže ne treba joj reklama, pa je ubeđujemo da je zanimljivo to što je za pet, šest minulih godina, iako je u penziji, iz raznih predmeta (osim matematike) spremala osnovce, srednjoškolce, studente... Za prijemne ispite, da poprave ocene, da urade seminarske, diplomske radove... Spisak je dugačak, tu su imena njih oko 120, uglavnom iz sela. – Nisam materijalista, ne smatram da sreću čini samo novac, pa mi je najveća nagrada to što primećujem da ovi mladi ljudi sve pametniji odrastaju. I, njih, pored gradiva iz srpskog, istorije, geografije, hemije, fizike učim da iz glave izbace pare, pare, samo pare – dodaje profesorka.
Za razne profesije pripremaju se njeni đaci. Tako je iz istorije crkve i staroslovenskog podučavala i jednog đaka, budućeg sveštenika.
A, njeno učenje je, tako reći, bio sav radni vek. Najpre je knjizi i znanju, u četvorogodišnjoj seoskoj školi, usmerio čuveni sirčanski učitelj Sava Gvozdenović. Onda, je morala u Kraljevo, devet kilometara daleko, preko Zapadne Morave. Leti na skelu, a zimi preko leda. Deci su čudni bili, dole u Kraljevu, njeni opanci i vunene dokolenice sa lakovanim cipelicama. Ali su zadirkivanja prestala kada je nastavnik pred decom pročitao njen prvi pismeni zadatak iz srpskog...
Onda je, poratnih godina, otišla na dalje školovanje. U Kragujevac, pa u Niš. Uvek odličan đak i student, pa je u 17. postala učitelj, a u 19. nastavnik geografije i istorije.– Na Učiteljskoj školi sam dobila najbolje obrazovanje iz didaktike, školskog rada, filozofije, pedagogije... U 19. godini sam se zaposlila u đačkom domu u Bijeljini kao vaspitač. Kad sam se udala prešli smo u Resavicu, gde sam u osnovnoj školi predavala istoriju, geografiju, srpski, biologiju. Posle 17. godina preselili smo se u Beograd i u Osnovnoj školi „Veselin Masleša“ doškolovala sam se da predajem marksizam, a onda karijeru završavam u Hidrometeorološko-geološkoj školi, predajući sociologiju, istoriju – vodi nas kroz svoju nastavničku karijeru profesorka Stanimirka Tomić.
Pošto je u Beogradu, kako kaže, stanovala u blizini Fakulteta političkih nauka, odlučila je da tamo magistrira i doktorira. Uspela je u tome i kad se sve sabere, ispada da je učila ceo radni vek. Iako je prerano ostala bez svog životnog saputnika, kaže da joj je porodica najveća podrška. Njena deca, dve ćerke su danas obrazovani i uspešni ljudi.
A, ona sada najviše vremena provodi ovde u rodnoj Sirči. Sa knjigom se druži iz zadovoljstva i znatiželje, a kada je prestala da uči, eto, uči druge – za jedno đačko „hvala” i dečiju radost zbog, recimo, popravljenog „keca“ ili dobijene petice...

Fragmenti zaustavljenog vremena
Fragmenti jednog vremena – sa malo sete, malo nostalgije i lepih sećanja, naći će se na fotografijama umetnice Marije Dragojlović koje će predstaviti 26. juna u Muzeju savremene umetnosti Vojvodine u Novom Sadu. Ovim prizorima, Marija Dragojlović obuhvata vremenski raspon od dvadesetih godina prošlog veka do danas. Izložba se sastoji iz četiri dela.
Prvi deo čini pet fotografija sa letovanja iz porodičnog albuma. Reč je o crno-belim reprodukcijama dimenzija između metar i metar i po,  na klasičnom foto papiru bojenih olovkama u boji. Drugi deo, takođe crno belih bojenih reprodukcija čine razglednice sa letovanja sa zalascima sunca. Njih je sedam. Treći deo je friz od šest kontakt kopija jednog izgubljenog filma i zove se „Mramorno more”. I četvrti je „Serenisima”, a  nju čine radovi „Anđeli”, „Zlatni anđeo”  i triptih „Anđeli sa zlatnim krilima”. Zatim horizontalni friz  „Voda”, pa „Mermer” – tetraptih koji izgleda kao veliki zid i „Nebo” – dve velike projekcije na zidu. Svi komadi su oko 80 x 120 santimetara.  
Reč je fotografijama koje je umetnica snimala u Veneciji za vreme prošlog Bijenala. One su štampane na akvarel papiru i bojene suvim pastelima i olovkama u boji.
–Reč je o trenutku zaustavljenog vremena koji prepoznajemo na
 svakoj fotografiji... Fotografija je reproduktivan predložak koji može da se umnožava u beskraj. Praveći veliku, neuobičajenu veličinu obične crno-bele fotografije i bojeći je ručno, olovkama u boji, ustvari praveći crtež-sliku po njoj, ja je izdvajam iz serije, zaustavljam je i vraćam joj „auru” tako da ona postaje jedinstveno, unikatno delo. Ovi radovi predstavljaju prizivanje vremena i prizora koji su meni, u mom životu nešto, nekada značili... Sve je vrlo lično kao polazište, a u isto vreme može da dodirne i druge ljude, da pokrene njihova sećanja i stanja... To mogu biti i nekakva opšta mesta, memorisana u vremenu i prostoru... Na primer slike sa putovanja, pored vode. U stvari, putovanja i voda, reke i mora, su zajednički imenitelji svih ovih fotografija, kaže Marija Dragojlović.
Izložba se otvara u 20 časova, a trajaće do 26. jula.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Evropa je bila njegov dom
U noći između 5. i 6. juna prestalo je da kuca velikodušno i štedro srce akademika Dragana Nedeljkovića, poznatog profesora Univerziteta u Beogradu, Bordou, Parizu. Svojom neumornom delatnošću naučnika i humaniste, profesor Dragan Nedeljković je stekao glas i ugled jednog od vodećih slavista i komparatista 20. veka. Njegova reč, odjekivala je ne samo širom nekadašnje Jugoslavije, nego i na univerzitetima na svih pet kontinenata od Južne Koreje do Amerike. Kao kosmolitski intelektualac, vođen je idejom Dositeja: „Iduć uči, u vekove gledaj”! To je bilo njegovo životno geslo i ideja vodilja kojom se dosledno rukovodio i požrtvovano i verno joj služio.
Univerzitetsku karijeru je započeo na Svetskoj književnosti u Beogradu, zajedno sa slavnim profesorom Vojislavem Đurićem, a završio je kao profesor emeritus Univerziteta u Nansiju, gde je bio dugi niz godina šef Katedre za slavističke studije. Profesor Nedeljković je jedan od retkih srpskih naučnika koji je stekao titulu dvostrukog doktora nauka: odbranio je univerzitetski doktorat o Romenu Rolanu i Štefanu Cvajgu na univerzitetu u Strasburu i, kasnije, državni doktorat na Univerzitetu u Bordou, kod slavnog francuskog naučnika Robera Eskarpija. Zasluge za višegodišnju univerzitetsku aktivnost donele su mu francusko državljanstvo.
No, taj veliki kosmopolita i duhom ubeđeni Evropejac bio je svojim idealima i humanističkom nastrojenošću primer građanina sveta. Evropa je bila njegov dom. Podjednako je bio kod kuće u Arizoni, Parizu, Veneciji, Moskvi, Pragu, Varšavi, Egiptu, Minhenu... Svuda je nastupao kao sejač ideja. Najbolje je govorio na francuskom i na ruskom jeziku. U evropskim i svetskim naučnim krugovima smatran je i cenjen za najboljeg poznavaoca i tumača dela Mihaila Šolohova. Glavno težište interesovanja i istraživanja bio je zlatni i srebrni vek ruske književnosti. Na Zapadu se afirmisao i bio priznat kao jedan od najautoritatvnijih znalaca ruske književnosti i ruske teosofske misli. Započeo je kao predani tolstojevac, a završio je u sferama Dostojevskog.
Na njegovim knjigama: „Univerzalne poruke ruske književnosti XIX veka” (N. Sad, 1973), „O Tihom Donu Mihaila Šolohova” (Sarajevo 1967/ Ruma, 2002), „Ka obećanoj zemlji – ogledi o imaginaciji ruskih pesnika XX veka” (Beograd, 1974), „Moć i nemoć književnosti” (N. Sad, 1996) i „Veliko doba ruske književnosti” (Beograd, 2011), vasitavane su desetine generacija na univerzitetima u celoj Jugoslaviji.
Njegova reč je uvek bila dobronamerna, intonirana kao upozorenje, ali univerzalno razumljiva. Kao pisac, besednik i moralista neumorno je propovedao i dobrim delima demonstrirao dobrotu kao najviše načelo mudrosti. Držao se gesla Dostojevskog: „Što sam više Rus, tim više sam Evropejac”. I zaista, bio je do srži svoga bića odan idealu pravednosti. Ali ne manje posvećen i lepoti pisane reči, živom dejstvu usmene reči i svim vidovima umetničke lepote od muzike do arhitekture.
Pored značajnog naučnog i literarnog opusa, profesor Nedeljković je posejao i mnoge druge trajne plodove na polju naše nauke i kulture. Iz njegove škole je potekla ne mala povorka profesora, pisaca, doktora nauka, magistara, kojima je on služio kao uzor i svetao primer, uvek međutim beskrajno skroman – budući svestan veličine zadatka. Držeći se završnih reči „Seoba”, često je ponavljao kao svoj najdublji vjerju pred licem smrti: „Smrti nema – seoba ima”.

Muškarci lakše dobijaju nagrade
Prema analizi britansko-američke književnice i esejistkinje  Nikole Grifit, koja je objavljena u „Gardijanu”, dobitnici šest glavnih literarnih nagrada, u poslednjih petnaest godina, jesu autori koji u centar svog pripovednog sveta smeštaju muške likove. Grifitova je analizirala dobitnike američkih i britanskih nagrada, a među njima Pulicerove, Man Buker, američkih nacionalnih književnih nagrada, nacionalnog američkog književnog priznanja kritike, kao i nagrade Hugo i Njuberi medalje. Analizirajući odnos između pola autora i protagonista u njihovim knjigama, zaključila je da je, na primer, Man Bukera između 2000. i 2014. dobilo devet knjiga autora o muškim karakterima, zatim tri dela autorki o muškim junacima, a samo dve knjige žena o ženama, i jedna autorka o oba pola.
– Kada je reč o književnim nagradama, teško je izbeći zaključak da će ih žene teže dobiti ukoliko su priznanja uticajnija ili profitabilnija. Znači li ovo da su žene sklonije samocenzuri ili da su kritičari odvažniji kada dela autorki treba da proglase zastrašenim, bezukusnim ili čak dosadnim? Ovi rezultati govore u prilog tome da se ženska perspektiva smatra nezanimljivom ili nevažnom, smatra Nikola Grifit. Ona je takođe uočila da je devedesetih godina 20. veka stanje bilo drugačije u korist književnih dela o ženama. Međutim, izdavački horizont je počeo da se menja nastankom velikih izdavačkih korporacija, a oskudicom u nezavisnom izdavaštvu i originalnim autorskim glasovima.
Područje istraživanja Nikole Grifit nije bila Nobelova nagrada. Međutim, ovo priznanje je od 2004. godine dobilo nekoliko autorki: Elfride Jelinek, Herta Miler, Doris Lesing, Alis Manro, žene koje su ozbiljno ušle u „muški zabran” i od kojih su posebno poslednje dve, Lesing i Manro, na neki način motivisale feministički pogled na svet (iako su ga lično možda negirale).
Kada je reč o našoj najprestižnijoj literarnoj NIN-ovoj nagradi, od 2000. godine do sada takođe ubedljivu prevlast u odnosu na književnice imaju autori, koji kroz perspektive mahom muških likova dočaravaju istoriju i savremenost srpske kulture. Počev od Gorana Petrovića, Zorana Ćirića, Mladena Markova, preko Vladimira Tasića, Dragana Velikića, Mira Vuksanovića, Basare, Vladimira Pištala, do Slobodana Tišme, Aleksandra Gatalice, Gorana Gocića i Filipa Davida. Samo su dva ženska imena uočljiva među dobitnicima NIN-ove nagrade, u poslednjih petnaest godina: Grozdana Olujić i Gordana Ćirjanić. Slično kao i raniju dobitnicu NIN-ove nagrade Svetlanu Velmar Janković, i ove naše autorke karakteriše pre „muški” literarni zamah. Grozdana Olujić nastavlja tradiciju porodičnog romana kroz priču o jednoj srpskoj građanskoj porodici, a glavni likovi u prozi Gordane Ćirjanić mahom su muškarci. Zašto je to tako, da li su žene samo prividno postale moćnije, dok muško viđenje sveta osvedočeno hara svetom kao jače, realnije, analitičnije?
Književni kritičar Vasa Pavković u srpskoj savremenoj književnosti uočava sličan poredak, kao u prethodnoj analizi u Gardijanu: u visokoj literaturi dominiraju muškarci, što bi se moglo reći i za književnu kritiku, dok su među čitaocima ipak brojnije žene. Razlog za ovakvu književnu sliku Pavković vidi u dominantnoj patrijarhalnoj kulturi našeg društva, koja se sporo menja. I dalje na deset romana autora o muškim junacima dolazi jedan roman neke autorke.
– Na trenutak nam se učini da se situacija menja u korist autorki, ali posle nekoliko godina stanje se vraća na početnu sliku, na dominaciju patrijarhalnog principa. Voleo bih da se promene kreću u korist autorki, da budu bar približno izjednačene sa piscima. Međutim, žene su kod nas brojnije u oblasti bestseler literature, i one se uglavnom obraćaju ženskom delu čitalačke publike. U visokoj literaturi, bar u poslednjih pet godina, nije se pojavilo neko upečatljivo žensko ime koje bi privuklo pažnju – primetio je Vasa Pavković.
Ovaj književni kritičar među značajnim srpskim književnicama ipak uočava one koje na osoben način predstavljaju žensku perspektivu, a među njima su Ljubica Arsić, u čijem romanu „Mango” su tri glavna lika žene koje progovaraju o muško-ženskim odnosima. Takođe, po njegovom mišljenju, Mira Otašević autorka je „Geopoetike”, koja svoje ženske likove, među kojima se nalaze i mnoge stvarne umetnice, smešta u istorijski, društveni i umetnički kontekst, ukazujući na kreativnu stranu njihovih ličnosti.
– Gordana Ćirjanić piše „mušku” prozu. Međutim posle romana „Kuća u Puertu”, ponovo je u njenoj novoj knjizi „Sedam života princeze Smilje” (Vukotić medija) glavni lik žena, kaže Vasa Pavković.   
Kada u filmu „Dobro da bolje ne može biti” (As Good as It Gets), smušena obožavateljka pita Džeka Nikolsona, koji tumači ulogu popularnog američkog pisca, kako tako dobro dočarava žensku prirodu, on joj odgovara: „Mislim na muškarca, samo mu oduzmem razum i uračunljivost”. Ova krajnje seksistička opaska u kontekstu filma deluje komično, ali istrgnuta iz konteksta i upoređena sa sve većim nasiljem nad ženama u porodici, pa i položajem žene u visokoj kulturi i nauci, deluje zastrašujuće.
Naučnice plačljivice
Biohemičar Tim Hant, jedan od dobitnika Nobelove nagrade u oblasti psihologije ili medicine za 2001. godinu, povukao se sa mesta počasnog profesora Londonskog univerzitetskog koledža pošto je izjavio da naučnice treba odvojiti od naučnika zbog toga što plaču kada dobiju kritiku, i zbog toga što pažnju naučnika u laboratoriji odvraćaju romantičnim interesovanjem.
– Tri stvari dešavaju se kada su devojke u laboratoriji: ili se vi zaljubite u njih ili se one zaljube u vas, a kada ih kritikujete one plaču – izjavio je Hant na Svetskoj konferenciji novinarstva iz oblasti nauke u Južnoj Koreji, posle čega je usledio tajac. Veću pažnju dobio je, međutim, na Tviteru. Naučnice su brzo i duhovito reagovale, kao na primer profesorka Keti Devlin, koja je poručila svom univerzitetskom odseku da neće biti prisutna na sastanku u deset sati zbog toga što mora da plače do besvesti, a Sofi Skot izjavila je da se nalazi u kancelariji, ali da ne može da se bavi naučnim radom zbog toga što je videla Hantovu fotografiju, i ah prokletstva, zaljubila se! 
I drugi dobitnici Nobelove nagrade kritikovani su zbog neukusnih izjava o ženama, a među njima je i pisac V. S. Najpol koji je rekao da su književnice inferiorne u odnosu na pisce, i da samo na osnovu nekoliko pasusa može da prepozna da li ih je napisao muškarac ili žena.

Opstajemo na elektronskom tržištu
Srbija se i dalje dobro drži na tržištu elektronskih komunikacija, čak i pre prodaje „Telekoma” ievidentnog pada bruto domaćeg proizvoda drugu godinu zaredom. Ekonomisti to nazivaju negativnim rastom, kao što su nuli svojevremeno pridodali pridev – pozitivna, ali u elektronskom povezivanju i poslovanju još od 2010. Srbija se nalazi u prvoj trećini od 159 zemalja sveta, prema informatičko-komunikacionim (IKT) pokazateljima. Uglavnom od 40. do 50. mesta. U čemu još naša zemlja može da se pohvali ovako visokim postignućem, osim u nauci?
Prema rečima dr Milana Jankovića, docenta Elektrotehničkog fakulteta u Beogradu, direktora Regulatorne agencije za elektronske komunikacijei poštanske usluge (RATEL),ukupan prihod na tržištu elektronskih komunikacija u prošloj godini bio je oko 1,5 milijardi evra, a od poštanskih usluga 125 miliona evra.U proteklih sedam godina sve je manje-više isto, ali njegovo učešće u bruto domaćem proizvodu ostalo je nepromenjeno – oko pet odsto.
Ni iznos ulaganja nije zanemarljiv – 186 miliona evra, iako je to industrija koja iziskuje mnogo više ukoliko želimo da se održimo u nemilosrdnoj međunarodnoj utakmici. I ne hoteći stigli smo do „Telekoma Srbija” koji – sudimo li na osnovu odjeka u javnosti – jedino zdušno brani Akademija inženjerskih nauka Srbije (AINS) i pokoji ekonomista.
Prvi čovek RATEL-a priznaje da je i sam verovao da je to, prevashodno, tehnološko pitanje, ali kucnuo je čas da se trezveno pročešljaju ekonomski i tehnološki razlozi „za” i „protiv” prodaje. Zašto? Zato što će srpska telekomunikaciona kompanija, koja i dalje svake godine odbacuje veliku dobit, morati sve žešće da se nadmeće s multinacionalkama iza kojih stoje bogatije zemlje. Dovoljno je pomenuti, dodaje on, norveški „Telenor” s većinskim državnim vlasništvom i vlastitim ograncima u 13 zemalja.
– „Telekom Srbija” pokazao je veliku žilavost. Zadržao je dobre pozicije, ali su ubuduće potrebne velike investicije u tehnološki razvoj kompanije da bi izdržala na otvorenom tržištu telekomunikacija. – Da li će se prodati svih 78 odsto državnih akcija ili manje, odlučićevlada koja će do 1. juna dobiti mišljenje savetnika za privatizaciju.
Ukoliko dođe do privatizacije, biće prodato tržište „Telekoma Srbija” u fiksnoj imobilnojtelefoniji,internetu i licence u BiH i CrnojGori.
U danima i sedmicama koji nailaze predstoji prelazak sa analognog na digitalno prikazivanje televizijskog programa, pa bi do kraja godine, nakon javnog nadmetanja, u državnu kasu trebalo da se slije od 80 do 100 miliona evra.
Otuda i pitanje – kakva je postojeća „elektronska slika” Srbije sa 7,14 miliona žitelja (bez Kosova i Metohije) saBDP od 3.878 milijardi dinara?
Prema podacima RATEL-a prihod od mobilne telefonije iznosio je 846,94 miliona evra uz investicije od 65,77 miliona evra.Ima 9.344.977 pretplatnika, pri čemu suuračunati samo oni koji su bili umreženi u poslednja tri meseca.Nastavlja serast korisnika s naknadnim izmirivanjem računa (postpejd), kojih ima 4.368.526, a opada broj sa pretplatom unapred (pripejd), kojih je 4.976.451.
Umrežu treće generacije uključena je gotovo polovina – 4.676.981, a u martu je uvedena i četvrta generacija.
U fiksnojtelefonijiprihod od 2.856.134 pretplatnikaiznosioje 320,58 miliona evra, a investirano je 48,53 miliona evra.
Medijskesadržajenudi 98 isporučilaca (provajderi):kablovske mreže – 62 odsto pretplatnika, internetom(IPTV)– 21 ipreko satelita(DTH)– 17 procenata.
Internet uslugama bavi se 217 manjih i većih operatera, sa ukupno 6.191.519 pretplatnika (uključujući korisnike tehnologije treće generacije), čiji se broj u poređenju s 2013. povećao za 500.000 ili 8,8 procenata. Prihod je dostigao 172,52 miliona evra. Čak 6.177.211 ih je koristilo širokopojasniinternet, uključujući korisnike mobilne mreže treće generacije.
Poštanska zarada se iz godine u godinu postojano uvećava, tako da je lane dosegla 125,13 miliona evra.
„Ako pogledate po oblastima, najveći je udeo mobilnetelefonije– 57 odsto, zatim dolaze fiksna– 22, internet – 11 i medijski sadržaji– osam procenata”, zaključuje Janković.
„Što se RATEL-a tiče, u budžet Srbije 2014. uplatio jeoko milijardu dinara, što je za 17 odsto više nego prethodnegodine. Ali to nije sve: prihode smo povećali za 8,9 odsto,a rashode smanjili za 2,7 procenata.”
Stanko Stojiljković

S kotlovima u svet
Kraljevo – Novosagrađeno obdanište, sa centralnom kuhinjom u Kraljevu, zbog niza nepredviđenih okolnosti, poduže nije moglo da bude useljeno dok se ne reši pitanje grejanja. Ta nevolja otklonjena je donacijom ,,Radijatora”, poklonjenim kotlom za grejanje na pelet vrednim 29.000 evra.   
U ovoj privatnoj firmi, čiji je vlasnik Rade Janić iz Kraljeva, prošle godine je proizvedeno 13.000 takvih i sličnih kotlova i gotovo sve, tačnije 90 odsto, isporučeno je na evropsko tržište. Nažalost, retka je to proizvodna ,,zvezda” u osiromašenoj privredi Kraljeva i Raškog okruga.
– Da ne nabrajam, kaže vlasnik ,,Radijatora”, kotlove izvozimo u sve evropske zemlje, osim u Švajcarsku, a prve izvozne poslove ugovorili smo još 2002. godine sa austrijskom i belgijskom firmom. Od tada smo proizvodnju za inostrane kupce samo uvećavali. Danas uglavnom proizvodimo i izvozimo kotlove na pelet. Nije lako boriti se sa konkurencijom. Bitku gubite ako tržištu ne ponudite bar jedan novi proizvod godišnje i ne poboljšate tehnološki proces – kaže Janić.
Tako su u pogone ,,Radijatora”, od nekada male zanatske radnje, a sada na 15.500 kvadrata, još od pre deceniju i po, uvođene CNC mašine, laseri, roboti... Uz njih ovde radi 342 radnika, a primera radi, na poslovima zavarivanja angažovano je 165 zavarivača pokraj četiri robota. Proizvodni efekat je šestostruko veći u korist robota...
Nije teško ni danas stvoriti industrijskog radnika. Mi finansiramo program obuke i prekvalifikacije za zanimanja bravar i zavarivač, a da nas ti obučeni i sa licencama ne napuštaju odlazeći u inostranstvo. Plaćamo ih kao da tamo rade. Ovde su svi prijavljeni i zaštićeni na radu. Inače, država bi i domaće proizvođače, u pogledu tih podsticaja, trebalo da tretira kao inostrane. Recimo, ja sam za zapošljavanje 50 radnika dobio po 7.500 evra, a zaposlio sam stotinu. I nisam ih otpustio posle isteka te obaveze kako to čine mnogi inostrani investitori – objašnjava Janić.
Janić je iz ,,Magnohroma” otišao 2001. godine, kada je sa višom školom imao platu 2.700 maraka, ali je predosetio da se ovaj gigant ljulja. I, krenuo je sa zanatskom radnjom, ali i svojim izumom.
– Još, 1985. kod Zavoda za patente zaštitio sam svoj kotao na čvrsto gorivo. To je, naravno danas modifikovana varijanata, ali je i dalje temelj ove proizvodnje u našoj, inače, porodičnoj firmi, u kojoj rade i moja supruga, sin, snaja i zet – kaže Janić.
Na naše pitanje da li je minulih godina, u procesu privatizacije, bio zainteresovan za kupovinu neke društvene firme srodne delatnosti njegovom preduzeću on je izričit:
– Nisam, iako je bilo ponuda. Nemam poverenje u prikazivanje stanja naročito u pogledu dugova, broja zaposlenih. Ne želim da mi neko sutra prigovara kako sam, navodno za male pare, dobio bogatstvo od tuđeg znoja. Više se opredeljujem da investiram sam u ono što mi treba. Od temelja...
Naš sagovornik još napominje da mesečno, bez PDV, plaća oko 14 miliona dinara poreza. Podstaknuti mnogobrojnim diplomama, priznanjima, pohvalama, koje krase njegovu kancelariju, upitali smo ga da li je bar jedno od grada Kraljeva. Bez razočarenja, reče:
– Nije. Predlagali su i mene i firmu, ali nismo prošli... Nisam se, naravno, ljutio...

Žvakama i bojicama plaćaju poreski dug
Magacini poreskih uprava širom Srbije, posle plenidbe pokretnih i nepokretnih stvari poreskih dužnika, više liče na komisione. Puni su elektromaterijala, žvaka, vina, lampi, tepiha, frižidera, mašina za šivenje, mobilnih telefona… pa i mesa za roštilj. U slučaju da poreznici neku „roštiljdžinicu” zatvore, mogu da zaplene svu zatečenu robu, pa i sirovo meso.
Oni, prema Zakonu o poreskom postupku i poreskoj administraciji, imaju pravo na plenidbu pokretne i nepokretne imovine dužnika. Prema poslednjim raspoloživim podacima ukupan dug za neplaćene poreze i doprinose prema državi iznosi oko 670 milijardi dinara, od čega je samo trećinu moguće naplatiti, ali i to je pitanje u kom roku.
Najčešći razlog da dugovi ne mogu da se naplate je to što su dužnici u procesu restrukturiranja, stečaju, ili likvidaciji. Nije redak slučaj da se radi ili o fantomskim firmama ili o onim koje više ne postoje, jer su obrisane iz registra.
Kad je u pitanju pokretna imovina Poreska uprava pleni kamione, automobile, belu tehniku, kompjutere, kancelarijski nameštaj, tekstil, konfekciju, odeću, obuću…Pleni se, dakle, sve ono što se u tom momentu zatekne u radnjama zavisno od delatnosti.
Upitani šta rade s imovinom koju zaplene, poreznici kažu da svu tu robu prodaju i novac uplaćuju za namirenje duga poreskog obveznika.
Na pitanje šta se dešava s onima kojima je oduzeta imovina, a u međuvremenu su platili dug, pa insistiraju da im se oduzeto vrati, a poreznici su njihovu robu već prodali, nadležni kažu da sve do prodaje i predaje pokretnih stvari novom kupcu, vlasnik može da vrati svoju pokretnu imovinu. Uslov je, da je dug izmiren.
Ukoliko je, međutim, nešto od imovine već predato novom kupcu, onaj čija je to bila imovina, može dobiti samo povraćaj novca. I to pod uslovom da nema dug po osnovu javnih prihoda.
Koliko je uopšte realno plenidbom TA peći ili stolovima za krojenje ili šivenje naplatiti poreski dug, niko od nadležnih ne želi da komentariše, osim što se svi slažu u jednom da se ove stvari oduzimaju, jer dužnici nemaju novca. U takvim situacijama poreznicima ne ostaje ništa drugo neko da plene i tako malo vrednu imovinu kako bi sproveli zakon.
Tako će se tokom juna, kako se može videti na sajtu Poreske uprave, naći na licitaciji margarin, žvake, maslinke, sokovi, guarana, limenke koka-kole i švepsa, gazirana voda, ali i razne vrste vina.
Od vlasnika radnji poreskih dužnika oduzimaju se i prekidači za struju, razvodnici, kablovi za podno grejanje, termostati, brodske lampe. Među zaplenjenom robom je i alkohol u rinfuzi, ali i bojice –8.000 komada.
Po svom poreskom „plenu” interesantna je Poreska uprava u Nišu koja je nedavno ponudila na prodaju 20 lepinja, po 200 grama šunke i kačkavalja, te nešto više od kilogram i po svinjskih šnicli i 10 kilograma pomfrita.
Poreznici plene i nepokretnu imovinu, a u tom slučaju radi se o oduzimanju i prodaji poljoprivrednog zemljišta, voćnjaka, njiva, vinograda, ili šuma. Oduzimaju se i lokali, odnosno poslovni prostor, ali u trenutnim poreskim oglasima, za sada, na prodaju nema stanova.
Nizak procenat prinudne naplate poreza
Filijale poreske uprave su u 2014. godini naplatile ukupno 250.158.926 dinara kroz prinudnu naplatu nepokretne imovine, što je procenat naplate od oko 20 odsto, potvrdili su „Politici” u Poreskoj upravi.
Od početka ove do 30. 4. 2015. godine naplaćeno je ukupno 44.772.319 dinara, zaplenom nepokretne imovine, što je takođe oko 20 odsto procenata naplate.
Prošle godine je naplaćeno i 242.586.713 dinara zaplenom pokretnih stvari, a prosečni procenat naplate je 32 procenta, kažu u Poreskoj upravi i dodaju da je od početka godine kroz zaplenu pokretne imovine ukupno naplaćeno 46.650.130 dinara čime je prosečni procenat naplate dostigao 37 odsto.

Mladić ranjen u uličnom obračunu u Novom Sadu
Novi Sad – Jedan mladić je ranjen iz vatrenog oružja oko 17.30 sati u uličnom obračunu više mladića u Novom Sadu, u blizini Keja žrtava racije. On je kolima medicinske hitne pomoći prevezen u Urgentni centar Kliničkog centra Vojvodine na dijagnostiku, potvrđeno je „Politici” u toj zdravstvenoj ustanovi. Do zaključenja ovog izdanja našeg lista nije bilo poznato u kakvom stanju se nalazi mladić.
Policija je blokirala kvart oko keja, od ugla Bulevara Mihajla Pupina kroz Trg neznanog junaka prema ulicama Vojvode Mišića i Sonje Marinković, gde su obavljeni uviđaji.
Na trotoarima su ostale čaure, a ispred bašte jednog od obližnjeg kafića i papuče nekog od momaka koji su tuda protrčali.
Prema navodima očevidaca, oko desetak mlađih osoba trčalo je iz pravca Bulevara Mihajla Pupina prema Trgu neznanih junaka, bežeći pred drugom grupom. Jedan od njih se okrenuo, repetirao pištolj i pucao više puta „iza sebe ili uvis”, naočigled posetilaca kafića koji su polegali na pod u potrazi za zaklonom. Vrlo brzo tuda se jedan deo grupe trčeći vratio, pa su gosti iz bašte kafića, dok su se još hvatali za telefon da pozovu policiju i među sobom komentarisali šta se desilo, ponovo morali da se sakrivaju i puzeći dođu do unutrašnjeg, sigurnijeg, dela ugostiteljskog objekta.
Pucnjava se nastavila u Ulici vojvode Bojovića, gde je na uglu sa Sonje Marinković nađen okrvavljeni mladić koji je kasnije primljen u Urgentni centar KC Vojvodine.

Jens se kasno probudio
Generalni sekretar NATO-a gospodin Jens Stoltenberg izvinio se u Podgorici za civilne žrtve NATO bombardovanja SR Jugoslavije 1999. godine. Istina, gospodin Stoltenberg nije rekao za koje civilne žrtve se izvinjava, da li samo za one u Crnoj Gori, ili i za one u Srbiji? Kako je svečana izjava izvinjenja data u Podgorici, u vreme kada vlasti u toj bivšoj jugoslovenskoj republici grozničavo nastoje da promene svest naroda Crne Gore o NATO-u, pretpostavljamo da je gospodin Stoltenberg, zapravo, nagovoren da se izvini. Što je grandiozan uspeh Crne Gore, jer nagovoriti generalnog sekretara NATO-a na takvu izjavu jeste kolosalan diplomatski uspeh. Još da je Stoltenberg prozborio i koju o kršenju međunarodnog prava, o ratnom zločinu protiv mira, o zabrani pretnje ratom, što je sve povezano s agresijom NATO-a na SR Jugoslaviju 1999, rekao bih da je generalni sekretar hrabar Norvežanin. Ali što da on poteže pravne kvalifikacije kada to ne čine ni domaćini. A ne čine, jer žele u članstvo alijanse – koga treba moliti ne treba ga ljutiti
To je još jedan dokaz da političari i mediji žive u jednom svetu, a javnost u drugom i da između njih više i ne postoji veza. Moj glavni prigovor Stoltenbergu jeste da se prekasno „probudio“, mogao je svoje izvinjenje, i kao pojedinac, da izrazi mnogo ranije. No, onda ne bi postao generalni sekretar NATO-a. Ali, i vlastima u Podgorici izvinjenje s takvog mesta ranije nije ni trebalo.
Zapravo, zakletva i izvinjenje su na Zapadu skoro svete stvari, pravi simboli, kao ćurka u SAD, stubovi zapadnog sistema. Pri tome nikakvu ulogu ne igra da li je onaj koji je izgovorio zakletvu, ili izvinjenje, ateista, ili pak uopšte i ne veruje u jedan tako svečani čin. Pošto u svetu politike postoje prepredeni lažovi i dobroćudne lažovčine.
Jedna anketa u SAD, pre 15 godina, pokazala je da oko 90 odsto Amerikanaca priznaju da redovno lažu. Kada je Džimi Karter, pre nego što je izabran za predsednika, obećao da nikada neće slagati američki narod, pametni senator Frenk Čerč iz Ajdaha je rekao: „Ovaj negira samu istinsku suštinu politike.“ Jedan od glavnih kritičara Bila Klintona zbog skandala sa Monikom Levinski, tada 74. godišnji Henri Hajd, koji je u Senatu strogo zastupao optužbe protiv Klintona, ukeban je takođe u seksi skandalu. Hajd se pravdao da je to bio mladalački greh. Kada se dogodio taj mladalački greh imao je 45 godina. Ispao je smešan. I ovo izvinjenje u Podgorici da nije tragično, bilo bi smešno...
Ko će nagovoriti Stoltenberga da se izvini i u Beogradu, tek ćemo da vidimo.
A ko će da nam plati štetu nanetu te 1999. to ni Đekna ne zna. Možda je Amerikanci upravo plaćaju kroz isporuke vojnih vozila „hamer“ Vojsci Srbije, 19 novih vozila su nam donirali. To je već druga isporuka „hamera“. Hvala Pentagonu. Videli su šta su nam Rusi nedavno poklonili od vatrogasnih i specijalnih vozila, pa su sada i oni požurili. Nije loša ta utakmica, poklone jedni, pa onda odmah poklone i drugi. Istina, voleo bih da je reč o ozbiljnijim borbenim sistemima, pre nekoliko dana sam sanjao da su nam Amerikanci donirali eskadrilu polovnih F-16, a Rusi odmah PVO sistem S-300. Sanjao sam, ili otputovao kroz vreme...
Amerikanci, odnosno NATO, godinama nam ne dozvoljavaju da vratimo radar na Kopaonik, nikako da vazdušnu zonu bezbednosti, uz administrativnu liniju s Kosovom, „relaksiramo“, to jest da se to ukine. A partneri smo, potpisali smo IPAP sporazum. Stvarno ne razumem zašto nas tako s nepoverenjem tretiraju? Mi smo miroljubivi, nikoga više nećemo napasti, pa opet takav odnos prema nama! Da nam se barem neko u ime NATO-a zbog toga izvini.
Vozio sam se pre nekoliko dana u helikopteru Vojske Srbije, predsednik Tomislav Nikolić obilazio je bazu „Jug”, položaje jedinica vojske u tom području. Ono što sam video izgleda dosta dobro, administrativna linija prema Kosovu i granica sa Makedonijom potpuno su „pokrivene“ mrežom stalnih baza, isturenih osmatračnica, patrola, zaseda, jedinicama za intervencije... Pripadnici vojske rade zaista u otežanim uslovima za male plate, i to mora da se promeni. Vojska je uvek ili ideologija ili novac. A ideologiju smo odavno ukinuli. Ako je radna snaga kod nas roba na tržištu, a to smo, jelte, ozakonili kao demokratsku instituciju gde bi radnik trebalo da određuje koliko realno vredi njegovo radno umeće, koje opet neće ocenjivati činovnik, već društvo, uzimajući pri tome u obzir svetske parametre, onda je i bezbednost roba, a ne dogma koja se vešto maskira demagogijom. Dogme, razumljivo, nisu roba, ali mogli bismo upravo zbog dogmi da platimo veliku cenu. Naime, svuda oko nas u Evropi društvo i politika potpuno su militarizovani, bezbednost je postala opsesija.
Revolucija od 5. oktobra 2000. godine nije uspela. Da pokrenemo drugu?

Da li je na pomolu pronalazak leka protiv raka
U Americi je u poslednje dve decenije smrtnost od malignih bolesti smanjena za čak 20 odsto, a prema rečima profesora dr Tomislava Dragovića, šefa Službe za onkologiju i hematologiju kancer centra „Baner – MD Anderson ” (ogranak poznatog MD Anderson kancer centra iz Hjustona) u Feniksu u Arizoni, to je pre svega rezultat mera prevencije i rane dijagnostike ali i primene novijih i efikasnijih terapija za rak dojke, debelog creva i melanoma.
U razgovoru za „Politiku” ovaj stručnjak, koji se godinama bavi istraživanjima u oblasti onkologije, objašnjava da je cilj lekara da maligne bolesti ne odnose toliko života kao što je trenutno slučaj, već da uz pomoć dobrih terapija postanu hronične bolesti, s kojima ljudi mogu dugo godina da žive i, što je veoma važno – održavaju dobar kvalitet života.
Na pitanje da li je na pomolu pronalazak spasonosnog leka protiv raka, dr Dragović odgovara da u istraživanjima ima značajnih pomaka u poslednje dve, tri godine.
– Da ste me to pitali pre 10 godina, rekao bih na osnovu tadašnjih znanja da je to jedna utopija i da su male šanse za to, pošto je rak genetski veoma komplikovana bolest, svaki je slučaj različit i mnogo faktora utiču na razvoj oboljenja. Međutim, danas smatram da nedavni napredak u oblasti ciljanih terapija a posebno imunoterapija (baziranih na prepoznavanju i razlikovanju kancerskih ćelija od naših normalnih ćelija), ako nastavi da se razvija ovim tempom, može da bude odgovor ako ne na sve onda na većinu malignih oboljenja. Sada verujem da će u narednih pet do deset godina biti još značajnih pomaka koji mogu dovesti do izlečenja karcinoma koji se danas smatraju neizlečivim kao što su karcinom pluća, debelog creva, melanom. To je moje lično mišljenje – kaže dr Dragović.
Do pomaka je došlo, pojašnjava on, zato što su istraživači i lekari uspeli da „raskrinkaju” kamuflažu kancerskih ćelija koja ih brani od našeg imunog sistema. Sada je pronađen način da te kancerske ćelije ponovo postanu „vidljive” našem imunom sistemu koji ih onda uništava. To je veliki uspeh na kome se mnogo radilo u poslednjih 20 godina.
– Kod karcinoma pluća, melanoma a i debelog creva, već se vide dobri rezultati kod pacijenata s uznapredovalom bolešću. Život se produžava, a postoji nada i da će eventualno i neki od ovih pacijenata moći da budu izlečeni. Mislim da će u narednim godinama taj koncept da se unapredi a i da će ga tehnologija učiniti jeftinijim i pristupačnijim pacijentima. Da se malo i našalim: nadam se da ću za 10 godina ostati bez posla jer će rak postati hronična bolest – dodaje dr Dragović, koji je ove godine izabran za predsedavajućeg u internacionalnoj grupi za istraživanja karcinoma pankreasa, koja okuplja oko 70 vrhunskih istraživača u ovoj oblasti iz celog sveta (PCRT, Pancreatic Cancer Research Team).
Na naše pitanje koje su razlike između ciljane i imunoterapije koje se koriste kod obolelih od kancera, naš sagovornik napominje da se ciljana terapija zasniva na eksploataciji jedne genetske abnormalnosti kod kancerskih ćelija i na neki način predstavlja Ahilovu tetivu kancera. Za razliku od nje, imunoterapija se bazira na prepoznavanju kancerske ćelije kao stranog tkiva jer naš organizam ima vrlo dobre mehanizme da prepoznaje i uništava strane ćelije, bilo da se radi o virusima i bakterijama.
– Nova terapeutska antitela kao što su ipilimumab, nivolumab i pembroluzimab (anti-CTL4, anti-PDL-1 I PD-1 antitela) omogućavaju našem organizmu da prepozna ćelije karcinoma i regrutuje naše imune ćelije, i skinu „kamuflažu” s kancerskih ćelija i tako da one bivaju uništene. To je svakako veoma komplikovan mehanizam, tek je tu „zagrebana” površina u istraživanjima, ali mislim da će ovakav koncept narednih godina naći mnogo veću primenu u praksi i pomoći pacijentima koji su pre toga imali vrlo lošu prognozu – smatra dr Dragović.
Lečenje onkoloških bolesnika savremenim terapijama nažalost dosta košta. Na primer, u Americi postoje podaci da terapije, po jednom ciklusu lečenja, u proseku koštaju osam, devet hiljada dolara. Postoje terapije kod kojih ta suma dostigne i do 200.000 evra godišnje. Problem je što se cena lekova određuje po onome što tržište može da podnese, a kompanije hoće da nadoknade svoje investicije a i da ostvare profit. I tu se postavlja pitanje gde je granica koju zdravstvo i ekonomija mogu da izdrže – smatra naš sagovornik.
Oko pet do 10 posto malignih oboljenja uslovljeno je nekim naslednim genetskim faktorima koji se prenose s kolena na koleno, a tu su i godine pacijenta, pušenje, način života...
Danijela Davidov-Kesar
 -----------------------------------------
Trend Anđeline Džoli
Da li mislite da je u redu da osoba kada sazna da je nosilac gena za dobijanje raka treba da ode na radikalnu operaciju i otklanjanje organa preventivno, kao što je recimo Anđelina Džoli odlučila da odstrani dojke i jajnike?
– Mislim da je uticaj publiciteta javnih medija mnogo veliki. Od kada je ona to uradila znatno je skočilo interesovanje za testiranja za BRCA 1 i 2 mutacije, što je u principu dobro. Što se tiče potrebe odstranjivanja dojki, tu su mišljenja podeljena. Pritisak javnih medija uzrokovao je povećanje ovog tipa operacije, što verovatno u nekom broju slučajeva nije bilo neophodno i opravdano. Neki od stručnjaka za karcinom dojke pokušavaju da koriguju u javnosti sliku da je to jedino rešenje. Treba znati da je svaki pacijent različit i da prema svakom lekar onkolog mora da ima individualan pristup, jer nešto što deluje na jednom pacijentu ne mora da bude od vrednosti drugom pacijentu. I u Americi se još nažalost govori o raku kao nekom sveopštem pojmu, ali mi znamo da to ne odgovara stvarnosti, jer taj pristup ne uzima u obzir genetsku različitost kancera. Na primer, mi znamo da postoje bar četiri različite vrste raka dojke, na osnovu genetskih i molekularnih analiza, a kod svake su i terapija i prognoza različite. Zato stalno govorim ljudima da ne treba da se vraćaju u istoriju, jer se danas rak drugačije leči, postoji jedan individualni pristup, a samim tim su i nade i prognoze preživljavanja bolesnika drugačije – dodaje dr Dragović.

Kakve će signale EU poslati Merkelova
Da li bi eventualni dogovor s Prištinom u nastavku dijaloga 23. juna, eventualna odluka premijera Vučića da ide na komemoraciju u Potočare 11. jula, ali i učinak srpske diplomatske ofanzive, bili dovoljni da nemačka kancelarka Angela Merkel 8. jula iz Beograda pošalje signal Briselu da na jesen treba otvoriti prva poglavlja sa Srbijom?
Na to pitanje zasad nema sasvim odlučnog odgovora. Ukazuje se da za otvaranje poglavlja pored političkih uslova postoje i oni tehničke prirode.
Setimo se da je nemačka kancelarka u leto 2011. tadašnjem predsedniku Borisu Tadiću ostavila listu zahteva i direktno rekla da traži ukidanje paralelnih institucija na severu Kosova.
Srbija je u poslednje vreme vodila izuzetno živu diplomatsku akciju, ne bi li ubedila EU da je ispunila svoje obaveze, te da je krajnje vreme za otvaranje poglavlja. Premijer je putovao, pored Brisela, i u Vašington, Berlin, Tiranu, Sarajevo, predsednik Tomislav Nikolić učestvovao je na samitu lidera regiona „Brdo–Brioni” u Budvi, sprema se u Sarajevo, a ovde su ugošćeni i brojni evropski predstavnici kako bi im se predočilo šta je sve urađeno.
Pre nekoliko dana izvestilac Evropskog parlamenta za Srbiju i blizak saradnik Merkelove Dejvid Mekalister izjavio je u Beogradu da će 23. jun biti važan za normalizaciju odnosa, ali i za otvaranje pregovaračkih poglavlja ove godine.
Tada se na stolu, kako saznajemo, očekuju četiri ključne teme. Prva – telekomunikacije, odnosno zahtev Kosova za dodelu pozivnog telefonskog broja, bez obzira na to što prištinske vlasti ne dozvoljavaju „Telekomu” da radi na severu Kosova. Predlog je da Kosovo dobije pozivni broj, s tim da Srbi telefonske brojeve na teritoriji Srbije mogu da pozivaju bez okretanja dogovorenog pozivnog broja. Druga tema je energetika, unutar koje se od Beograda očekuje da Prištini prepusti upravljanje jezerom Gazivode. Treća, i za Beograd najvažnija tema, jeste formiranje Zajednice srpskih opština, pri čemu Beograd ne pristaje da ta zajednica liči na nevladinu organizaciju, a zapadu je bitno da ne liči na Republiku Srpsku. Četvrta tema je uklanjanje Parka mira s mosta na Ibru, s tim da postoji ideja da preko mosta na Ibru idu automobili, ali da to ipak bude pešačka zona.
Na pitanje da li bi eventualni popustljivi koraci (pomenuti na početku teksta) odobrovoljili Merkelovu kada je reč o daljoj srpskoj EU integraciji, Aleksandar Senić, predsednik skupštinskog Odbora za evropske integracije, odgovara da ne možemo očekivati otvaranje poglavlja sve dok ne završimo akcione planove za poglavlja 23 i 24, o pravosuđu i vladavini prava „I bez obzira na dogovore 23. juna i na odlazak u Potočare i na snažnu diplomatsku ofanzivu, ako mi ne ispunimo ono što su tehnički uslovi – izrada kvalitetnih planova za poglavlja 23 i 24, ne možemo očekivati otvaranje pregovora po poglavljima. Ne samo na jesen, već sve dok ne završimo taj posao, odnosno dok Evropska komisija ne odobri nacrte akcionih planova i oni ne budu usvojeni u parlamentu i vladi”, naglašava Senić.
Na naše podsećanje da je zemlja predala treće nacrte s nadom da EK neće više imati primedbe, Senić kaže: „Aleksandar Vučić je komesaru Johanesu Hanu predao treće nacrte akcionih planova. Već sutradan su te verzije akcionih planova bile bajate, jer su već sutradan unapređivane, tako da smo još daleko od njihove konačne verzije, a to je preduslov svih preduslova.”
I Neven Cvetićanin, iz Instituta društvenih nauka, takođe ukazuje na značaj vladavine prava. „Za otvaranje prvih poglavlja nisu važni samo politički uslovi, kao što je poglavlje 35, koje se tiče Kosova i dijaloga s Prištinom. Jednako su bitne unutrašnje reforme u promovisanju vladavine prava, nezavisnosti regulatornih tela. Stoga mislim da je jesen možda ipak isuviše rani termin da bismo govorili o otvaranju poglavlja, ali možemo govoriti o terminu do kraja godine, što je ispravnije”, kaže on.
Cvetićanin smatra da se, bez sumnje, u narednih mesec dana može očekivati intenziviranje diplomatskih aktivnosti u regionu. Tu pre svega misli na nemačko-britansko-američku inicijativu koja se tiče odnosa među državama na ovom prostoru, a ima nekoliko pojavnih oblika. Jedan od njih je eventualno pokretanje rezolucije o Srebrenici u SB UN od strane Velike Britanije, drugi je u vezi s pregovorima u Briselu pod nemačkim patronatom, a treći bezbednosna inicijativa, o čemu je, kako kaže, bilo reči prilikom Vučićeve posete SAD.
Na Srbiji je, prema njegovom mišljenju, da se razumno postavi prema tim inicijativama. Ona nema razloga da vuče nagle i radikalne poteze i da u ovom momentu radikalizuje sopstvenu poziciju, jer treba da imamo na umu da ne prestaju kontakti između EU i SAD, s jedne, i Rusije, s druge strane. „Optimalno bi bilo da nastavi da pažljivo balansira svoju politiku, zadržavajući svoje strateške ciljeve – članstvo u EU, ali i korektne odnose s ostalim svetskim silama”, smatra Cvetićanin, koji ukazuje i da, pored sugestija koje se Srbiji upućuju kad je reč o njenoj politici prema regionu, postoje i znakovi spremnosti da joj se čine i neki ustupci, kao što je hapšenje Nasera Orića, odgovornog za zločine nad Srbima tokom rata u Srebrenici, i njegovo eventualno izručenje Srbiji.

Jovo Bakić: profesor koji je krenuo u revoluciju
Pravo je čudo kako Jovi Bakiću još nije pridodat nadimak Če u kritičkim, često i podrugljivim, komentarima koji prate njegov sve izvesniji preobražaj u političara. Nije to sigurno samo zbog toga što je ime slavnog latinoameričkog revolucionara još davno za sebe vezao levičarski premijerov alter ego, poznat kao ministar Vulin. Biće i da dežurni srpski humoristi, poznati i kao uticajni tviteraši i vickasti kolumnisti, još ne mogu da veruju svojim očima, pred kojima se dugogodišnji britki analitičar ovdašnje stvarnosti, pre svega političke, premeće u one koje je do sada bespoštedno secirao.
Bakić, sociolog i docent na Filozofskom fakultetu, poziva marksiste, trockiste, anarhiste, staljiniste i ostale napredne snage, zagovara širu revoluciju protiv nehumanog kapitalističkog društva (ali mirnim putem, po demokratskim pravilima) jer levica zasebno, u pojedinim državama, nema dovoljnu moć da uspe... Vidite kako politički zastupnici globalnog kapitala lome kičmu Sirizi, jer kapitalisti ne smeju da dopuste da se antikapitalistički virus raširi Evropom, poručuje.
„Mi maštamo, ali ako ne maštamo ostaćemo konj koga mamuzaju, a ako maštamo možemo biti čovek. Bez mašte se niko nije spasao, a Srbi se pogotovo bez mašte neće spasti”, govorio je na RTV Vojvodina.
Čovek s takvom maštom ipak je „izmaštao” za saveznika u toj borbi Borislava Stefanovića, doduše najpopularnijeg potpredsednika Demokratske stranke, ali političara koji je sve samo ne „nova faca“  u politici. Kao što je još jedan zastupnik mišljenja o neophodnosti novih, čistih ljudi u srpskoj politici, omiljeni profesor i povremeni politički analitičar Vladimir Pavićević s Fakulteta političkih nauka svoje delovanje vezao za poznat, neki bi rekli i politički istrošeni, lik Zorana Živkovića.
Mada, njihov kolega Dušan Pavlović, isto analitičar i isto profesor na FPN-u, odabrao je da u političku praksu uđe sa relativno novim licem Saše Radulovića (kome je prišao i istoričar Predrag Marković jer ga, po sopstvenom priznanju, podseća na Taličnog Toma), ali im to nije pomoglo da na prvom izbornom odmeravanju pređu cenzus.
Moguće je da će Bakić, inače glasač DS-a od 1990, imati više sreće sa Borkom, ali prvo treba da reše neke prethodne prepreke. Najpre potpredsednik DS-a treba da vidi da li će njegov predlog o skretanju ove stranke oštro ulevo, uz kompletan novi program koji je pripremio uz podršku Jove Bakića i još, kako kaže, 30 ljudi, proći kod sadašnjih partijskih saboraca. Ni Stefanović ni Bakić ne nadaju se pozitivnom ishodu, ali misle da je red da pokušaju. I kad to ne uspe, Bakić očekuje da Stefanović izađe iz DS-a (samo nikako ne pre pokrajinskih izbora, ne bi da liče na Tadića) i stavi se na čelo jednog novog pokreta, jer vreme je, smatra on, za društvene pokrete i nove političke snage koje će iz temelja menjati način političkog ponašanja. A za „Srbiju je spas da politički sistem, ovakav kakav je, potpuno propadne”.
Bakić kaže da nema liderske ambicije, ali ne beži od toga da uđe u političku arenu. Krajem maja u jednom intervjuu rekao je: „Do pre nekoliko meseci mislio sam da neću ulaziti u blato politike. Definitivnu odluku još nisam doneo, ali sam potpuno spreman i politički protivnici mogu računati na mene. Znam šta to znači i svestan sam cene koju ću platiti.”
Prvu „ratu“ već plaća: optužuju i njega i Stefanovića da ovim što rade zapravo ruše DS – ako već ne svesno za račun Vučića, ono mu bar idu naruku. S druge strane, još niko nije, na bilo koji način, pokazao da se plaši ove političke opcije u nastajanju, šire znane kao „srpska Siriza”.
Kao iskusni posmatrač političke scene, Bakić ume da odgovori na svaku sličnu optužbu ili insinuaciju, kao što je umeo oštro i da propituje i kritikuje najvažnije političare u zemlji. Mnogo su ga hvalili, ističući da se pokazao bolje od svih novinara, zbog toga na kakve je muke stavio Tomislava Nikolića i Čedomira Jovanovića kada ih je u živim i veoma gledanim TV emisijama ispitivao o detaljima master studija (Nikolića) i o unosnom biznisu (Jovanovića). Između dva kruga predsedničkih izbora 2012. „ofirao” je Tadića: „Kada me je Demokratska stranka pitala da li dozvoljavam da u predizbornoj kampanji iskoristi segmente emisije gde se Tomislav Nikolić poziva da pruži određene informacije o svom obrazovanju, rekao sam – može, ali pod jednim uslovom, koji Boris Tadić nije bio spreman da ispuni. A to je – da obeća ostavku na mesto šefa stranke (ukoliko bude izabran za predsednika Srbije)” (sa sajta „izjave.net”).
Stoga mnogima sada nije jasno zašto je odlučio da uđe u, kako sam reče, blato politike. Napušta poziciju posmatrača, sa slobodom da bespoštedno „udara” i levo i desno i postaje učesnik igre u kojoj će ipak morati da se pridržava određenih pravila i u kojoj će mu opseg delovanja biti sužen, makar onda kada (i ako) dođe u priliku da sa Stefanovićem i drugovima razmišlja o koalicionom kapacitetu.
Ali, niko neće moći da mu prigovori da nije pokušao. To se odnosi na one koji analitičarima stvarnosti, bilo onim koji deluju javno, bilo svojim kritički nastrojenim prijateljima, komšijama i rođacima, zameraju da samo teoretišu iz zavetrine, a ništa konkretno ne žele sami da preduzmu. E pa, Bakić je krenuo sa reči na dela. I to gorljivo, idealistički (a ideologije su odavno nestale, kažu neki, baš kao što je nestala i podela na levicu u desnicu), dok željeni pokret još nije ni na vidiku. Da li je prerano poleteo?
To će pokazati možda već sledeći parlamentarni izbori. U svakom slučaju, on nije ni prvi, ni poslednji, na poveću žalost medijskih poslenika, kojima su se na sličan način „oteli” neki uvek interesantni sagovornici sa svojstvom formalno nezavisnog i (koliko se može) objektivnog intelektualca. Otišli su u političare ili u ambasadore, a povremeno neko i u duboku hibernaciju, obeshrabren najčešće uzaludnošću svog javnog delovanja.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Grčka napustila pregovore sa MMF-om u Briselu
Od na­šeg do­pi­sni­ka
Ati­na – Po­sled­nji po­ku­šaj da se na­đe re­še­nje u spo­ru Grč­ke i me­đu­na­rod­nih po­ve­ri­la­ca, za­vr­šen je ne­u­spe­hom. Grč­ka de­le­ga­ci­ja je na­pu­sti­la pre­go­vo­re, a Bri­sel je zva­nič­no kon­sta­to­vao da su raz­li­ke u sta­vo­vi­ma o spor­nim pi­ta­nji­ma ve­li­ke i u ovom tre­nut­ku ne­pre­mo­sti­ve i da se raz­go­vo­ri ne­će na­sta­vlja­ti.
Grč­ka de­le­ga­ci­ja je, u bez­iz­la­znoj si­tu­a­ci­ji, te­ško do­ne­la od­lu­ku o na­pu­šta­nju pre­go­vo­ra u Bri­se­lu na ko­ji­ma je tre­ba­lo da s pred­stav­ni­ci­ma EU, MMF-a i Evrop­ske cen­tral­ne ban­ke raz­mo­tri no­vi pa­ket re­for­mi, po­sled­nji pred­log Ati­ne ka­ko bi na sa­mi­tu Evro­gru­pe ko­nač­no bio pot­pi­san spo­ra­zum i oslo­bo­đen kre­dit od 7,2 mi­li­jar­de evra.
Po­tez grč­kog ti­ma je po­sle­di­ca ne­sla­ga­nja s no­vim zah­te­vi­ma MMF-a ko­ji pre­va­zi­la­ze sve me­re šted­nje o ko­ji­ma je do sa­da bi­lo re­či. Pre­ci­zni­je, MMF se na pre­go­vo­ri­ma po­ja­vio sa otvo­re­nim zah­te­vom da grč­ka vla­da kroz sma­nje­nje pla­ta i pen­zi­ja, na šta pre­mi­jer Ci­pras od sa­mog po­čet­ka pre­go­vo­ra ni­je pri­sta­jao, ušte­di 1,8 mi­li­jar­di evra. Ista su­ma po zah­te­vu MMF-a je tre­ba­lo da se ostva­ri i kroz do­dat­no po­ve­ća­nje PDV-a. To zna­či da ni­je usvo­jen ni­je­dan pred­log grč­ke stra­ne ko­ja se bo­ri­la za ma­nju sto­pu PDV-a, bar ka­da je reč o le­ko­vi­ma, osnov­nim na­mir­ni­ca­ma i elek­trič­noj ener­gi­ji, po­ku­ša­va­ju­ći da na taj na­čin za­šti­ti stan­dard gra­đa­na. Po­ve­ri­o­ci su, jed­no­stav­no, za­ne­ma­ri­li „cr­ve­ne li­ni­je” na ko­je je pre­mi­jer Ci­pras sve vre­me uka­zi­vao kao gra­ni­cu pre­ko ko­je vla­da ne mo­že da či­ni ustup­ke.
Ni­je bi­lo raz­u­me­va­nja po­ve­ri­la­ca ni ka­da je reč o po­tre­bi po­sta­vlja­nja re­al­nih fi­skal­nih ci­lje­va, utvr­đi­va­nja me­ra ko­je bi Ci­pra­so­voj vla­di osta­vi­le bar ma­lo pro­sto­ra za ob­no­vu pri­vre­de.
Sve u sve­mu, sa­sta­nak ko­ji je pro­ti­cao u dra­ma­tič­noj at­mos­fe­ri, isto ta­ko se i za­vr­šio. Na na­red­nom sa­mi­tu Evro­gru­pe 18. ju­na, ka­ko je od­mah sa­op­šte­no, ne­će se raz­go­va­ra­ti o „grč­kom pro­ble­mu”.
Osta­vljen je sa­mo pro­stor da se, even­tu­al­no, uko­li­ko bu­de ne­ka­kvog pro­gre­sa u da­ljim kon­tak­ti­ma Ati­ne i Bri­se­la, o spor­nim pi­ta­nji­ma raz­go­va­ra do kra­ja me­se­ca ka­da i is­ti­če če­tvo­ro­me­seč­ni spo­ra­zu­ma o fi­nan­si­ra­nju to­kom ko­ga Ati­na ni­je us­pe­la da do­bi­je ni­ka­kvu fi­nan­sij­sku po­moć.
U sa­op­šte­nju Evrop­ske ko­mi­si­je se na­vo­di da je pred­sed­nik Žan-Klod Jun­ker kroz sa­sta­nak pred­stav­ni­ka obe stra­ne, Grč­ke i po­ve­ri­la­ca, po­ku­ša­vao da na­đe re­še­nje ko­je bi na sa­mi­tu Evro­gru­pe do­ve­lo do po­volj­nog is­ho­da i re­ša­va­nja pi­ta­nja fi­nan­si­ra­nja. Me­đu­tim, ka­že se u sa­op­šte­nju, raz­li­ke su pre­ve­li­ke, grč­ki pred­lo­zi su opet bi­li ne­do­vr­še­ni ta­ko da se osta­vlja otvo­re­na mo­guć­nost da se pi­ta­nje re­ša­va do kra­ja ju­na.
U sa­op­šte­nju grč­ke vla­de se na­vo­di da Ati­na bi­la sprem­na da uči­ni mno­ge ustup­ke ka­ko bi spo­ra­zum bio za­klju­čen, da je, čak, pri­sta­la i na iz­ve­sne ko­rek­ci­je u sfe­ri pla­ta i pen­zi­ja, vi­si­ni PDV-a i da je s ta­kvom na­me­rom de­le­ga­ci­ja i upu­će­na u Bri­sel.
U svo­joj po­sled­njoj iz­ja­vi pre­mi­jer Ci­pras je sta­vio do zna­nja da no­vi pred­lo­zi Ati­ne mo­gu zna­či­ti pri­hva­ta­nje kre­sa­nja dr­žav­nih tro­ško­va sa­mo ako to omo­gu­ći ob­no­vu pri­vred­nog ra­sta, kao i u tom ci­lju, nu­žno re­pro­gra­mi­ra­nje i de­li­mi­čan ot­pis grč­kog du­ga.
„Ako do­đe­mo do odr­ži­vog re­še­nja, bez ob­zi­ra na to ko­li­ko bu­de te­žak kom­pro­mis, mi će­mo pre­u­ze­ti taj te­ret jer je na­še je­di­no me­ri­lo da se iza­đe iz kri­ze i pro­gra­ma eko­nom­skog za­vi­sno­sti”, iz­ja­vio je grč­ki pre­mi­jer uoči bri­sel­skog sa­stan­ka. Me­đu­tim, isto ta­ko je ja­sno po­ru­čio da „uko­li­ko Evro­pa že­li po­de­lu i na­sta­vak po­li­ti­ke rop­stva, mi smo sprem­ni da to po­no­vo od­bi­je­mo, da ka­že­mo ve­li­ko ne i da se da­lje bo­ri­mo za do­sto­jan­stvo na­ci­je i su­ve­re­ni­tet”.
U istom to­nu je i iz­ja­va mi­ni­stra fi­nan­si­ja Ja­ni­sa Va­ru­fa­ki­sa ko­ji po­ru­ču­je da vla­da ne­će pot­pi­sa­ti ni­je­dan spo­ra­zum ko­ji u se­bi sa­dr­ži neo­dr­živ fi­nan­sij­ski plan. Po nje­go­vom mi­šlje­nju, ako se pre­go­va­ra, on­da mo­ra­ju da se uva­že ar­gu­men­ti i grč­ke stra­ne ko­ja je, ka­ko je re­kao, „već uči­ni­la mno­ge kom­pro­mi­se”.
Ga­bri­jel: Do­sta je
Ber­lin – Ne­mač­ki vi­ce­kan­ce­lar i mi­ni­star eko­no­mi­je Sig­mar Ga­bri­jel upo­zo­rio je ju­če Grč­ku da Evro­pa gu­bi str­plje­nje dok se Ati­na bo­ri da po­stig­ne do­go­vor s me­đu­na­rod­nim kre­di­to­ri­ma.„Že­li­mo da po­mog­ne­mo Grč­koj i za­dr­ži­mo je u evro­zo­ni. Me­đu­tim, ne sa­mo da vre­me is­ti­če već je i str­plje­nje ši­rom Evro­pe na iz­ma­ku”, re­kao je Ga­bri­jel za ne­mač­ki dnev­nik „Bild”.
„Svu­da u Evro­pi sve je ja­či ose­ćaj da je do­sta!”, na­gla­sio je Ga­bli­jel. Ka­ko na­vo­di AFP, ovo je ne­u­o­bi­ča­je­no otvo­ren ko­men­tar za Ga­bri­je­la, še­fa so­ci­jal­de­mo­krat­ske par­ti­je le­vog cen­tra, ko­a­li­ci­o­nog part­ne­ra kon­zer­va­ti­va­ca ne­mač­ke kan­ce­lar­ke An­ge­le Mer­kel. „Sva­ki no­vi ‘ko­nač­ni po­ku­šaj’ da se po­stig­ne spo­ra­zum po­či­nje da či­ni ceo pro­ces sme­šnim”, oce­nio je Ga­bri­jel u član­ku ko­ji će „Bild” ob­ja­vi­ti da­nas. „Sve vi­še lju­di ima ose­ćaj da ih grč­ka vla­da vu­če za nos. Ako spo­ra­zum ne bu­de sklo­pljen usko­ro, mno­gi u Evro­pi iz­gu­bi­će str­plje­nje”, na­pi­sao je Ga­bri­jel, do­da­ju­ći da „grč­ka vla­da sa­mo što ni­je pro­koc­ka­la bu­duć­nost svo­je ze­mlje”, kao i ce­le Evro­pe.

Nepravedno rešenje značiće ponovo veliko grčko „ne”
Od našeg dopisnika
Atina – Sastanak Evrogrupe 18. juna je poslednja šansa za vladu u Atini da sa kreditorima postigne dogovor. U ovoj poruci Brisela, koja je ovog vikenda ponovo aktivirala pregovarački proces, krije se i upozorenje da bi u slučaju neuspeha, Grčka mogla da se suoči sa izlaskom iz evrozone, bankrotom, planom B koji uključuje i mogućnost kapitalne kontrole.
Delegacija grčke vlade, u kojoj ponovo nema ministra finansija Janisa Varufakisa, donosi na „informativni razgovor“ alternativni predlog reformi koje su uslov za dobijanje kredita i koje se, u suštini, bitno ne razlikuju od onih koje su već odbijene u Briselu. U svakom slučaju, to je još jedan pokušaj da se na malom manevarskom prostoru koji ima Ciprasova vlada, udovolji bar nekim zahtevima i pritiscima međunarodnih poverilaca.
S obzirom da su, po oceni Ciprasovog kabineta, razlike u stavovima male, bar kada je reč o fiskalnoj i administrativnoj prirodi predloga, Atina smatra da je sada više nego ikada blizu sporazumu. „Kamen spoticanja” ostaje porez na dodatu vrednost, posebno njegovo podizanje kada je reč o električnoj energiji – što vlada izričito odbija, kao i mogućnost smanjenja penzija.
Premijer Aleksis Cipras poručuje da su za Atinu pregovori na tehničkom nivou završeni i da sada očekuje samo političku odluku za koju se nada da će biti izraz dobre volje i razumevanja institucija da, zbog malih razlika i ustupaka, ne treba dovoditi u pitanje stabilnost i jedinstvo evropske porodice. Ispraćajući svoju delegaciju, Cipras je naglasio da „treba zaboraviti ideju o prevremenim izborima i referendumu jer vlada ima narodni mandat, poverenje sunarodnika u procesu donošenju važnih rešenja i teških odluka”.
Premijer je podvukao da, ukoliko bude imao pred sobom održiv sporazum i ukoliko je potrebno ići na teške kompromise, „biće prihvaćeno ono što odgovara vladinim kriterijumima izlaska iz krize i oslobađanja od dužničke zavisnosti”.
„Ukoliko Evropa želi podelu i nastavak politike ropstva, mi smo spremni da to ponovo odbijemo, da kažemo veliko „ne” i da se dalje borimo za dostojanstvo nacije i suverenitet“, izjavio je Cipras.
Atina, takođe, negira pisanje stranih agencija da je pred bankrotom, mogućnost aktiviranja plana B, koji uključuje opciju uvođenja kapitalne kontrole i na kraju izlazak zemlje iz monetarne unije.
Međutim, u kontekstu poslednjih zbivanja, među kojima je najviše potresa i štete pregovaračkom procesu nanela iznenadna odluka MMF da svoj tim povuče sve dok ne bude istinskog progresa, očigledno je da su svi scenariji mogući i da je u ovom trenutku EU na njih spremnija nego pre nekoliko godina.
Potez MMF, kome do kraja meseca grčka vlada treba da plati dug od 1,6 milijardi evra, zvanična Atina ocenila je kao „pritisak na Grčku, EU i Evropsku centralnu banku”. Utoliko pre, što je odmah posle toga, predsednik Evropske komisije izjavio da se pregovori mogu nastaviti samo na tehničkom, ne i na političkom nivou i da ne može biti nikakvog sporazuma bez učešća MMF.
U telefonskim kontaktima sa Žan-Klod Junkerom, premijer Cipras je opet insistirao na političkom nivou razgovora jer su za njega tehnički – završeni.
Delegacija MMF, ipak, dolazi na pregovore tokom ovog vikenda jer, kako javljaju ovdašnji mediji, Kristin Lagard vrši pritisak pošto želi da upravo na samitu Evrogrupe, od koga se očekuje i konačni ishod pregovora – donese definitivnu odluku o daljem učešću MMF u „grčkoj sagi”.
Jasmina Pavlović-Stamenić

Žrtve eksplozije u Geteborgu Dejan Mandić i njegova ćerka
STOKHOLM, 14. juna () - U ekploziji automobila u geteborškom kvartu Torslanda u petak uveče poginuli su četvorogodišnja devojčica Luna i njen otac 29-godišnji Dejan Mandić, kao i njegova dva prijatelja, preneo je švedski list „Aftonbladet”.
Taj list objavio je uz dozvolu devojčicine majke fotografiju Lune, koja je trebalo da napuni pet godina u avgustu, i njenog oca.
„Aftonbladet” navodi da je u kolima bio i jedan 32-godišnji muškarac, poznat kao vođa kriminalne bande u Geteborgu, a šef istražnog odeljenja policije u Zapadnom Regionu Robert Karlson potvrdio je da je jedna od žrtava eksplozije bila povezana sa nedavnim konfliktima u Geteborgu.
Za sada se ne znaju detalji o uzroku eksplozije.

Nikad manja podrška vladi nemačkog kancelara Olafa Šolca
BERLIN – Podrška koalicionoj vladi nemačkog kancelara Olafa Šolca pala je na najniži nivo od dolaska na vlast krajem 2021. godine.
Nezadovoljstvo javnosti Šolcovim Socijaldemokratama, Zelenima i Slobodnim demokratama dostiglo je najviši nivo dosad - oko 70 odsto, pokazala je anketa agencije za istraživanje javnog mnjenja INSA koju je objavio nemački list „Bild”, preneo je Blumberg.
Manje od 40 odsto ispitanika, što je rekordno nizak nivo, podržalo bi jednu od tri stranke na izborima ako bi oni bili održani sada, pri čemu bi birači radije podržali antimigrantsku, desničarsku Alternativu za Nemačku (AfD) nego Šolcov SPD.
Nezadovoljstvo javnosti zbog inflacije, rekordne imigracije i skupih mera zaštite životne sredine mesecima je opterećivalo Šolcovu koaliciju.
Međusobna trvenja i upiranja prstom zaustavili su sposobnost koalicije da napreduje u ispunjavanju ambicioznog plana dekarbonizacije ekonomije, posebno zbog sve većih troškova energenata i rastuće podrške AfD-u protiv establišmenta.
Šolc se trudi da ostane pozitivan, piše agencija, ne samo suočen sa mučnim političkim nezadovoljstvom, već i kada se Nemačka bori sa ubrzanim starenjem stanovništva i nedostatkom kvalifikovane radne snage, posebno u oblasti tehnologije, zdravstvene zaštite i nege dece.
Zabrinutost zbog akutnog manjka radnika u ključnim sektorima i ogroman priliv migranata koji se ubrzao nakon ruskog napada na Ukrajinu ponovo je pokrenuo društvene debate o integraciji i politici zaštite granice.

Kome smetaju srpske zastave na Egzitu
Događaj iz Novog Sada gde su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije u bojama srpske trobojke i sa srpskim grbom, nekako se stidljivo provukao kroz medije. Radost što dolaze gosti, ko peva i kako svira, „sakrili” su ovaj sramni događaj. Ali su zato društvene mreže „gorele”, uz osuđujuće komentare.
Šta se zapravo desilo: kako bi pokazali što više servilnosti za svoje goste iz zemalja koje priznaju nezavisnost Kosmeta, organizatori su odlučili da skidaju srpske simbole u Srpskoj Atini, “da ih ne vređaju” a na njihovo mesto postavili su srce sa znakom mira.
Baš dok Kurtijevi do zuba naoružani specijalci svakodnevno hapse i maltretiraju naše sunarodnike u južnoj srpskoj pokrajini, Egzit je odlučio da promoviše „mir”. To je mnogo više od servilnosti jer je prekršen ustav i član zakona o nacionalnim simbolima.
Grupa mladih patriota su zastavu sa mapom Kosmeta postavili pre nekoliko dana kao vid podrške našem narodu u južnoj srpskoj pokrajini u ovim teškim trenucima. To je odmah zasmetalo autošovinistima okupljenim u nekim organizacijama i partijama. Mnogo je urađeno na suzbijanju antišovinizma u našoj zemlji, ali pojavni oblici ove bolesti i dalje mogu da se vide. Primer za to je ovaj slučaj.
Pojedinci su već par puta pokušavali da uklone zastavu, u čemu su ih mlade patriote sprečile.
I to nie usamljen incident. Samo dan posle skandala u Novom Sadu, kada su organizatori Egzit festivala sa bedema Petrovaradinske tvrđave skinuli zastavu na kojoj je predstavljena mapa Kosova i Metohije, na istoj manifestaciji dogodio se novi..
Ovog puta je na jednom od nastupa mladić je podigao zastavu na kojoj je bila mapa Kosmeta u bojama srpske zastave i natpis „Nema predaje”. Opkolili su ga i tražili da je skloni. Bilo je povuci-potegni ali taj srpski patriota nije odustao.
Da li većina građana Novog Sada ne gleda blagonaklono na skidanje srpskih simbola, siguran sam da ne gleda. I da im nije drago. I vasceloj Srbiji nije pravo. I to prolazi “ispod radara”.. I nikom ništa. Ako potpisnika ovih redova bilo ko optuži za preterani patriotizam ili slične emocije, znaće odakle dolaze ti napadi, pokazaće oni pravo lice.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.


  </body>
 </text>
</TEI>