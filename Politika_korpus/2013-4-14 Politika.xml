<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Van Persi prekinuo crnu seriju
Mančester junajted je savladao ekipu Stouka u gostima s 2:0 (1:0) i primakao se na svega sedam bodova od nove titule, šest kola pre kraja. Trener Aleks Ferguson je posebno zadovoljan što holandski reprezentativac Robin van Persi opet trese mreže, pa makar iz penala. 
Drugi na listi strelaca Premijer lige (19 golova, prvi Suarez iz Liverpula sa 22) na prethodnih deset mečeva nije postigao pogodak, tačnije od prvenstvenog susreta s Evertonom (2:0), 10. februara. Na početku sezone bio je veoma zapažen, postigavši 23 pogotka u 31 utakmici u svim takmičenjima. Juče je savladao golmana Stouka Begovića u 66. minutu s bele tačke, a prvi gol dao je Kerik u 4.
Što se tiče igre kapitena Mančester junajteda Nemanje Vidića, dovoljno je samo preneti ocenu sajta tog kluba: „Vidić je bio ključni stub za rešavanje svih pretnji Stouka“.
Sanderlend je ostvario važnu pobedu u borbi za opstanak savladavši kao gost ekipu Njukasla sa 3:0
Kaljari je kod kuće pobedio ekipu Intera s 2:0, golovima čileanskog fudbalera Pinilje (63. iz penala, 76) koji je ušao u igru u 56. minutu i za tili čas odlučio pobednika. Milanski „plavo-crni“ su posle ovog poraza najverovatnije otpisani iz borbe za plasman u Ligu šampiona. Naš reprezentativac Kuzmanović je u 53. minutu zamenio Gargana.
Roma je kao gost nadigrala ekipu Torina sa 2:1 i na korak je od mesta koje vodi na evropsku scenu. Strelci su bili Osvaldo (22) i Lamela (60) za goste, a Bjanki (31) za domaćina.
Real Sosijedad ne prepušta četvrto mesto, koje vodi u kvalifikacije za Ligu prvaka. Junak pobede u gostima protiv Rajo Valjekana – 2:0 - jeste dvostruki strelac Agireče (6, 14).
----------------------------------------------
Ajaks bolji od PSV-a
U derbiju Prvenstva Holandije Ajaks je kao gost savladao ekipu PSV-a s 3:2 (Sigtorson 33, Eriksen 52, Boerigter 77 – Lens 43, 69). PSV je propustio priliku da se izjednači na vrhu s Ajaksom koji sada, četiri kola pre kraja, vodi sa 66 bodova, ispred Vitesea (61), PSV-a (60) i Fejenorda (60).
ENGLESKA
Aston vila – Fulam 1:1 (0:0)
Everton – Kvins park          2:0 (1:0)
Reding – Liverpul   0:0
Sautempton – Vest hem         1:1 (0:0)
Njukasl – Sanderlend           0:3 (0:1)
Stouk – M. junajted   0:2 (0:1)
Čelzi – Totenhem      odloženo
M. siti – Vest bromvič       odloženo
Vigan – Svonsi         ponedeljak
Tabela

M. junajted


32


26


2


4


73:33


80


M. siti


31


19


8


4


57:27


65


Arsenal


32


17


8


7


64:35


59


Čelzi


31


17


7


7


61:33


58


Totenhem


32


17


7


8


55:40


58


Everton


32


14


13


5


51:37


55


Liverpul


33


13


11


9


59:40


50


Vest bromvič


32


13


5


14


42:43


44


Svonsi


32


10


11


11


43:42


41


Fulam


32


10


10


12


44:48


40


Sautempton


33


9


11


13


47:54


38


Vest hem


32


10


8


14


36:45


38


Njukasl


33


10


6


17


42:59


-36


Norič


33


7


14


12


31:52


35


Sanderlend


33


8


10


15


37:45


34


Stouk


33


7


13


13


28:41


34


Aston vila


33


8


10


15


36:60


34


Vigan


31


8


7


16


37:57


31


Kvins park


33


4


12


17


29:54


24


Reding


33


5


9


19


36:63


24

NEMAČKA
Frajburg – Hanover 3:1 (2:1)
Bajern – Nirnberg     4:0 (3:0)
Volfzburg – Hofenhajm         2:2 (1:1)
Majnc – Hamburg       1:2 (0:0)
Grojter Firt – Borusija (D)            1:6 (0:5)
Fortuna – Verder     2:2 (1:1)
Šalke – Bajer            2:2 (0:1)
Štutgart – Borusija (M)      2:0 (1:0)
Augzburg – Ajntraht 2:0 (1:0)
Tabela

Bajern


29


25


3


1


83:13


78


Borusija (D)


29


17


7


5


72:35


58


Bajer


29


14


8


7


53:38


50


Šalke


29


13


7


9


50:45


46


Frajburg


29


12


9


8


39:34


45


Ajntraht


29


12


6


11


42:42


42


Borusija (M)


29


10


11


8


36:39


41


Hamburg


29


12


5


12


34:45


41


Majnc


29


10


9


10


36:34


39


Hanover


29


11


5


13


50:49


38


Nirnberg


29


9


11


9


33:39


38


Štutgart


29


10


6


13


31:46


36


Volfzburg


29


8


10


11


35:45


34


Verder


29


8


8


13


45.56


32


Fortuna


29


7


9


13


35:45


30


Augzburg


29


6


9


14


27:44


27


Hofenhajm


29


6


6


17


35:54


24


Grojter Firt


29


2


9


18


19:52


15

Đoković: Još ne znam hoću li igrati, odluka u utorak
MONTE KARLO – Najbolji teniser sveta Novak Đoković rekao je da još ne zna hoće li igrati na Mastersu u Monte Karlu i da će definitivnu odluku doneti u utorak.
„Moj zglob je sve bolje, ali igraću samo pod uslovom da budem 100 odsto spreman. Imam vremena do utorka i zajedno sa mojim timom doneću odluku. U svakom slučaju, da nije u pitanju turnir u gradu u kojem živim sigurno je da ne bih rizikovao”, rekao je Đoković na konferenciji za medije, a prenosi „Lekip”.
On je dodao da nastupi u Madridu i Rimu nisu ugroženi, kao ni Rolan Garos.
Đoković je povredio zglob na meču sa Semom Kverijem u četvrtfinalnom duelu Dejvis kupa između SAD i Srbije.
Prema žrebu srpski teniser slobodan je u prvom kolu Monte Karla, a u drugom bi trebalo da se sastane sa pobednikom meča između Rusa Mihaila Južnjog i Španca Danijela Himeno-Travera.
Masters u Monte Karlu igra se za nagradni fond od 2,7 miliona evra.

Brajant pauzira devet meseci
NjUJORK – Prvi as Lejkersa i jedan od najboljih košarkaša današnjice Kobi Brajant pauziraće između šest i devet meseci, jer je magnetnom rezonancom utvrđeno da mu je u meču protiv Golden Stejta pukla Ahilova tetiva, zbog čega je operacija u najkraćem roku, neophodna.
Teška povreda Brajanta poslednja je u nizu nedaća koje su pratili „jezeraše” tokom čitave sezone.
Najpre je Dvajtu Hauardu operisano rame. Zatim je Stiv Neš slomio nogu. Stiv Blejk je išao na operaciju abdomena, Džordan Hil kuka i, najzad, Ron Artest je „išao pod nož” zbog kolena.
Povreda Brajanta je, ipak, najteže pala navijačima Lejkersa koji sada mogu samo da maštaju o tituli. Istina, Lejkersi još nisu obezbedili ni plasman u plej of, ali nada i u veća dostignuća postojala je samo sa zdravim Brajantom.
Ovako, veliko je pitanje da li će on i nastaviti karijeri imajući u vidu da će posle oporavka imati 35 godina.
Po mišljenju mnogih stručnjaka teška povreda se dogodila, pre svega, zbog „zamora materijala”. Na 78 od 80 utakmica, koliko su Lejkersi odigrali ove sezone, Brajant skoro nije izlazio iz igre.
Sa 27,3 poena, šest asistencija i 5,6 skokova po meču on je statistički bio najbolji igrač Lejkersa. Međutim, svi računi i za statistiku i za preveliki angažman stigli su na naplatu na kraju sezone koju ni Brajant ni Lejkersi neće pamtiti ni po čemu dobrom jer im je u međuvremenu umro predsednik Džeri Bas.

Strani investitori „bacaju oko” na domaći IT sektor
Grupa malih domaćih preduzetnika i programera koji stvaraju aplikaciju za mobilne telefone „Dejtamejd” postala je nedavno deo široke svetske poslovne mreže, odnosno dobila je podršku stranih investitora koji su postali njeni mentori i ulagači u njen softver.
Ovaj neveliki srpski IT biznis dobio je tako oslonac u međunarodnim investitorima i potvrdio da ideje domaćih programera, dizajnera sajtova i preduzetnika u poslednje vreme često privlače pažnju vlasnika kapitala iz inostranstva. „Dejtamejd” je još u povoju, ali pokretači ovog projekta veruju da će se razvoj aplikacije ubrzati jer sada mogu da računaju ne samo na sopstvene resurse već i na savete i ulaganja velikih igrača, poput britanskog investicionog fonda „Sidkemp”.
– Investicije za nas znače da sada možemo sasvim da se usredsredimo na aplikaciju, da ne brinemo za novac, ali i da imamo priliku da iskoristimo kontakte investitora, koji su pravo zlato – objašnjava Katarina Popović, suosnivač „Dejtamejda”.
Aplikacija ovog naziva olakšaće korisnicima uređivanje fotografija, snimaka, audio-zapisa i beležaka iz svojih mobilnih telefona i upotrebe ih za tekstove, TV priloge, blogove, foto-albume, foldere o venčanjima i putovanjima. Ideja je da se sadržaji iz različitih medija u telefonu (fotoaparat, kamera, notes) sjedine u jednoj aplikaciji, poređaju po hronološkom redu i omoguće obeležavanje onoga što je važno, a što onda lako odlazi na „Fejsbuk” ili „Tviter”.
Startap Katarine Popović privukao je pažnju stranih ulagača na nedavno održanom beogradskom takmičenju „Startap stendap”, nadmetanju domaćih pokretača malog biznisa i programera. Svaki učesnik je imao tri minuta da objasni zašto njegova aplikacija obećava, odnosno zašto treba ulagati baš u nju. 
– Važno mi je da je ideja zanimljiva, da je proizvod dobar i da za njega postoji tržište. Želim da čujem kako razmišljaju pokretači startapa. Kad ih pitam: „Zašto vam od mene treba 300.000 dolara?”, hoću da čujem kako će ulaganje u njihovu aplikaciju da mi se isplati – ističe Karlos Espinal iz „Sidkempa” koji je odlučivao o najboljem srpskom startapu, i pojašnjava:
– Izabrani startap dobija više od 2.000 mentora, sesije u SAD, Berlinu i Londonu, pristup kompanijama u koje smo već investirali. To je ulazak u porodicu.
Na misao o povezivanju perspektivnih domaćih preduzetnika i američkih i evropskih fondova došla je beogradska Inicijativa za unapređenje novih tehnologija u jugoistočnoj Evropi (SEE ICT). Ova organizacije je prvo organizovala školu za sve one koji su želeli da nauče kako da pokrenu svoj mali biznis u domenu računarskih tehnologija a onda i pomenuto takmičenje pred međunarodnim žirijem. 
– Naša akademija je pokazala da mladi ljudi u Srbiji umeju da naprave konkurentne proizvode. Potrebne su im investicije na početku poslovanja i podrška države i uspešnih kompanija – objašnjava izvršna direktorka ove organizacije Dragana Zmijanac.
Domaća industrija informacionih tehnologija je usponu, između ostalog i zahvaljujući programerima koji pokreću svoj mali biznis i tragaju za ulagačima u projekte. Naša zemlja je 2012. izvezla softver u vrednosti od više od sto osamdeset pet miliona evra. Vlada Srbije je usvojila program podrške IT preduzetnicima koji podrazumeva da će za svaku uspešnu stranu investiciju preduzetnik dobiti od države do 25.000 evra za razvijanje svog proizvoda. Specijalna savetnica u Ministarstvu finansija i privrede Jasna Matić potvrdila je da će u naredna dva meseca država uputiti poziv kompanijama da se prijave za  finansijsku podršku. Jedna od njih bi mogla da bude i „Pabsonik”, startap za proizvodnju softvera koji olakšava pretragu literature iz oblasti biomedicine. Ukratko, ova aplikacija olakšava posao lekarima, naučnicima i farmaceutima koji su dosad u celini čitali članke i istraživanja o matičnim ćelijama da bi pronašli određeni podatak. Novi softver zato prikazuje samo one informacije koje su korisniku potrebne za konkretno istraživanje.
– Kao biolog sam se suočila sa problemom preopširne literature i htela sam da ubrzam proces istraživanja u domenu matičnih ćelija. Zato će aplikacija iz obilja građe, na primer, stručnih časopisa, uzimati samo ono što je važno za temu istraživača, recimo isključivo radove koji obrađuju određenu ćeliju. Tako ćemo olakšati posao našim korisnicima – objašnjava Ivana Gađanski, suosnivač ovog startapa.
Naša sagovornica se nada da će uskoro i njen startap privući investitore jer bi tako njen projekat mogao da zaposli još biologa, dizajnera i programera.
----------------------------------------------
Lovci na talente
Investitori koji su se nedavno okupili u Beogradu da čuju šta spremaju mladi srpski preduzetnici i programeri svojevrsni su lovci na talente. Kada procene da projekat zavređuje pažnju, ulažu u njega ne samo novac već i kontakte i marketing. Osim ljudi koji stoje iza „Dejtamejda” i „Pabsonika”, pred međunarodnim žirijem su se pojavili i pokretači aplikacija „Arena” (onlajn igrica), „Traveliko” (rezervacija smeštaja), „Vorantli” (elektronske garancije) i „Ernkupon” (digitalni marketing).

Atraktivna Bijonse večeras peva u Beogradu
Jedna od najpopularnijih i najatraktivnijih pevačica današnjice Bijonse večeras će prvi put pevati u Beogradu, a koncertom u Kombank areni otvoriće svetsku turneju „Šou gospođe Karter”. Američka diva sprema muzički, ali i scenski i vizuelni spektakl, jer je ova turneja najavljena kao produkcijski najzahtevnija u njenoj karijeri.
Pored spektakularne rasvete i specijalnih efekata, prvi put u Beogradu publika će biti u prilici da na jednom koncertu vidi dve bine – glavnu na istočnoj strani dvorane, i manju, okruglog oblika na zapadnoj strani sale. Pevačica će tokom koncerta, pred 17.500 ljudi, pevati na obe scene, a s jedne na drugu „preletaće”, uz pomoć krana. Tri dana trebalo je tehničkom timu da spremi dvoranu za koncert, a svi radovi završeni su u petak, jer je Bijonse tokom proteklog vikenda održala više proba.
Bijonse Nouls Karter, koja važi za jedan od najboljih vokala, na sceni će pratiti bend od osam muzičara, uz tri prateća vokala. S obzirom na to da je oduvek mnogo polagala na scenski nastup, uz nju će zahtevne koreografije izvoditi i osam plesačica i dva plesača.
Jedna je od najuspešnijih pevačica u istoriji muzike. Objavila je četiri solo albuma, koji su prodati u tiražu od 75 miliona kopija, a ovenčana je i mnogim nagradama, uključujući 17 „Gremija”.
Karijeru je počela u sastavu „Destinis čajld”, koji je formirao njen otac Metju Nouls, okupivši četiri talentovane devojčice. U ovom ženskom bendu, nametnula se kao lider, pa mnoge nije začudila odluka da 2003. krene u solo vode. Debi solo album „Dangerously in Love” najavila je megahitom „Crazy in Love”, koji je ugledni britanski magazin „Nju mjuzikal ekspres” proglasio za najbolju pesmu u novom milenijumu. Ta pesma nije bila prekretnica samo u njenoj karijeri, već i u privatnom životu, jer je tad prvi put sarađivala sa slavnim reperom Šonom Karterom, poznatijem kao Džej Zi za koga se udala 2008. U januaru prošle godine ovaj par je dobio ćerku Blu Ajvi Karter.
Bijonse je i uspešna poslovna žena. Zajedno sa majkom Tinom ima modnu liniju, lansirala je i parfem, a poznati brendovi, plaćaju joj basnoslovne svote novca. Više puta su ona i suprug Džej Zi proglašavani za najmoćniji par u šou-biznisu. Igrala je i u desetak filmova, a najzapaženije su njena rola Ete Džejms u ostvarenju „Kadilak rekords”, odnosno uloga pevačice Dine Džons, inspirisane likom i delom Dajane Ros, u filmu „Devojke iz snova”, koja joj je donela i dve nominacije za „Zlatni globus”.
----------------------------------------------
Na turneji čak 12 meseci
Pohod na svet, koji započinje u srpskoj prestonici, prvi je posle tri godine i turneje „I Am…”, koju je videlo više od milion ljudi. Posle koncerta u areni, Bijonse ide u Zagreb, gde će nastupiti prekosutra, a posle Evrope, seli se u Ameriku, 28. juna. „Šou gospođe Karter” je njena najveća turneja, jer će trajati 12 meseci, a obuhvata i koncerte u Južnoj Americi, Australiji i Aziji.

Od supergrupe do supergrupe
Britanska supergrupa „Slepa vera” (Blind Faith) izdala je samo jedan album, odradila jednu turneju i – ušla u istoriju. Bio je to skup muzičara koji su renome sticali u nekim od najuglednijih bendova koji su od britanskog rokenrola napravili svetski muzički pokret. Grupu su činili: gitarista Erik Klepton, orguljaš i pevač Stiv Vinvud, bubnjar Džindžer Bejker i basista i violinista Rik Greč. Svi oni prethodno su pekli zanat u bendovima poput: „Jardberds”, „Krim”, „Grejem Bond organizejšn”, „Spenser Dejvis grup”, „Femili”...
Album koji su snimili, nazvan takođe „Slepa vera”, bio je više eksperimentalnog karaktera. Na njegovoj drugoj strani nalazile su se svega dve poduže kompozicije, što za ono vreme u rokenrolu nije bila uobičajena praksa. Ipak, i takav je izazvao izuzetno interesovanje.
Jedna od kompozicija na albumu bila je Kleptonova „U prisustvu svevišnjeg”. Kroz nju je gitarista pokušao da iskaže svoju sve uočljiviju posvećenost veri. Interesantno, bila je to njegova prva pesma za koju je u potpunosti sam uradio i tekst. Bio je to, takođe, izraz njegove opuštenosti po raspadu „Krima”, ali i rađanja ambicija, u vezi sa radom u novom sviračkom okruženju.
Naime, sudbina svakog vrhunskog muzičara jeste da večito traga za nekim ko je bolji od njega. Jer samo poređenje sa boljima inicira želju za ličnim usavršavanjem, za dostizanjem novih nivoa stvaralaštva. Rokenrol, kao „najdemokratskija” forma muzičkog izražavanja, dilemu puta ka savršenstvu rešio je stvaranjem supergrupa, ekipa muzičara iz različitih bendova, koji su u međusobnoj komunikaciji tražili način da stvore nešto što do tada nisu mogli, bilo da ih je u tome sprečavao kvalitet ljudi sa kojima su prethodno radili, bilo atmosfera u kojoj su to radili.
Čuveni britanski trio „Krim” sa Kleptonom, Bejkerom i basistom Džekom Brusom bio je, već u startu, supergrupa. Nažalost, trajao je svega dve godine. Potom su Klepton i Bejker udružili snage sa Vinvudom i Grečom, stvorivši tako neku vrstu super-supergrupe. Nažalost, ni taj projekat nije bio dugog veka. Ipak, ostavio je dubok trag u svetskoj muzici.
Snimanje albuma „Slepa vera” počelo je početkom 1969, u „Morgan” studiju u Londonu, i odmah je izazvalo interesovanje među kolegama. Kako bi pažnju znatiželjnika preusmerio na drugu stranu, Klepton je objašnjavao da je reč o njegovom solo projektu, na kojem mu Stiv Vinvud samo pomaže. Sve je bilo uzalud, mediji i organizatori koncerata nanjušili su novu veliku senzaciju.
A da je reč bila o nečemu zaista velikom, potvrdilo se po izdavanju albuma, tačnije kada je dospeo na američke liste najslušanijih, i to u odeljke – za crne izvođače. Ugledni časopis „Rolingstoun” posvetio mu je čak tri recenzije, iz pera tri različita autora.
U vezi sa albumom „Slepe vere” je i priča kako je grupa, u stvari, dobila ime. Naime, na njegovoj naslovnoj stranici, koja u današnjim vremenima teško da bi odolela makazama cenzora, nalazi se fotografija nage devojčice koja u ruci drži model vasionskog broda.
Kako je svojevremeno pričao autor te fotografije Bob Sejdeman, od ideje do realizacije put nije bio jednostavan. Trebalo je pronaći odgovarajuću devojku. Vozeći se londonskim metroom, Bob je ugledao lice za koje je bio ubeđen da odgovara njegovoj zamisli. Saznao je gde devojka stanuje i otišao do njenih roditelja kako bi tražio dozvolu za fotografisanje. Oni su pristali, ali ne i njihova kćerka.
U igru se zatim uplela devojčina mlađa sestra koja je uspela da ubedi i Boba i roditelje da bi baš ona trebalo da bude na naslovnici jednog muzičkog albuma. Sejdeman je fotografiju nazvao „Slepa vera”. Ovo je Kleptona inspirisalo da istim imenom ovenča i svoje druženje sa Bejkerom, Vinvudom i Grečom.
----------------------------------------------
U prisustvu svevišnjeg
Konačno sam našao način da živim
kako nikada ranije nisam mogao.
Znam da nemam šta da dam,
ali mogu da otvorim sva vrata.
Svi znaju tajnu.
Svi su svesni rezultata.
Konačno sam našao način da živim,
pod bojama svevišnjeg.
Konačno sam našao mesto za život,
kakvo nikada ranije nisam imao.
I znam da nemam šta da dam,
ali uskoro, otvoriće mi se vrata.
Svi znaju tajnu, znaju rezultat.
Konačno sam pronašao mesto za život,
uz prisustvo svevišnjeg.
Konačno sam našao način da živim
kako nikada ranije nisam mogao.
Znam da nemam šta da dam,
ali mogu da otvorim sva vrata.
I svi znaju tajnu, kažem, svi je znaju.
Konačno sam našao način da živim,
pod bojama svevišnjeg.
Pod bojama svevišnjeg.

Mažić među 18 najboljih evropskih sudija
Fudbalska reprezentacija Srbije je sa ove tačke gledišta, posebno posle poraza od Hrvatske u Zagrebu, sebi znatno umanjila šanse da se nađe na Svetskom prvenstvu koje iduće godine organizuje Brazil. Ipak, postoje velike šanse da presdtojeći najveći planetarni fudbalski događaj ne prođe bez Srba. Naime, naš najbolji fudbalski sudija Milorad Mažić, danas putuje u Švajcarsku, gde će zajedno sa još  osamnaest najboljih sudija Evrope polagati još jedan test, posle kojeg će mnoge stvari biti jasnije.
Naime, prošle godine u oktorbu, najbolje fudbalske sudije Evrope su imale prvi ispit, mnogi od njih su otpali sa glavnog spiska, dok se naš Milorad Mažić, uspešno nosio sa svim zadatim temama, pokazao izvanredne rezultate i zbog toga mu je zajedno sa još sedamnaest kolega ukazana nova šansa.
U Švajcarskoj ih očekuju najpre testovi fizičke izdržljivosti, psiho-fizički, zdravestveni kao i testovi iz fudbalske teorije. Seminar će trajati pet dana a prvi rezultati biće poznati u roku od dve nedelje, nakon čega će lista kandidata biti sužena na samo dvanaest glavnih sudija koji će deliti pravdu na šampionatu u Brazilu.
Inače, sa Novosađaninom Miloradom Mažićem, koji se nalazi na listi glavnih sudija  putuju i pomoćnici Milovan Ristić iz Beograda i Dalibor Đurđević iz Kruševca.
Ono što je interesantno jeste da će početkom maja u Brazilu biti poslednji test za sudije iz čitavog sveta. Njih pedesetak boriće se za ulazak među trideset i četiri najbolja kojima će Fifa poveriti deljenje pravde na šampionatu. Nema sumnje da bi to za Milorada Mažića bila kruna dosadašnje sudijske karijere ali i veliko priznanje za srpski fudbal i posebno Strukovnu organizaciju sudija na čijem je čelu Bogoljub Stepanović. Mažić je u ovoj sezoni fudbala vodio čak pet mečeva Lige šampiona, jedan meč Lige Evrope i dva kvalifikaciona susreta za odlazak na Svetsko prvenstvo između Estonije i Rumunije, odnosno Turske i Mađarske.
----------------------------------------------
Uefa veruje u njega
Uefa ima puno poverenje u Milorada Mažića, predsednik Bogoljub Stepanović takođe. Mažić je na poslednjim testovima u Staroj Pazovi pokazao daleko najbolje rezultate. Posebno je bio oduševljen nekada najpoznatiji i najpriznatiji svetski fudbalski sudija Pjer Luiđi Kolina, koji je nedavno na prvoj utakmici Lige Evrope između Totenhema i Bazela bio specijalni posmatrač. Italijan je Mažiću, kao i njegovim pomoćnicima Radojčiću i Ristiću dao veoma visoke ocene za uspešno suđenje na pomenutom meču.

I treći različiti pobednik od starta sezone Formule 1
Početak sezone najbržeg svetskog šampionata nije mogao da bude bolji: posle Australije (Raikonen) i Malezije (Fetel) i na „Velikoj nagradi Kine“ ponovo je trijumfovao različiti vozač. Do prve „recke“ (ukupno 31. u karijeri) u 2013. sjajnom i vožnjom i taktikom Fernando Alonso za volanom Ferarija nadmašio je sve konkurente. Bivši svetski prvak iz 2005. i 2006. nije vodio sve vreme, ali jeste kontrolisao sva događanja: kada se u poslednjoj trećini nadmetanja ustoličio na vodećoj poziciji više niko ozbiljnije nije mogao da mu pripreti. Zato je posle odličnog ostvarenja u Šangaju Alonso prosto sijao od zadovoljstva: „Stvarno velika trka za nas od starta do cilja, automobil nas je slušao, a i gume su se manje od očekivanog trošile, optimista sam u pogledu rezultata u nastavku sezone.“
Iza leđa Španca odvijala se više nego zanimljiva borba u kojoj je Kimi Raikonen (prvak 2007.) osvojio drugo, a Luis Hamilton (šampion 2008.) treće mesto. Da je trka potrajala još nekoliko stotina metara verovatno Hamilton („Fernando je bio odličan, a ruku na srce i mi nismo bili brzi kao Ferari i Lotus“) ne bi uspeo da odoli naletima četvoroplasiranog Sebastijana Fetela. Trostruki uzastopni (2010, 2011 i 2012.) osvajač lovora platio je danak izabranoj timskoj taktici da se u kvalifikacijama ne bori za vodeće (krenuo je kao deveti) mesto, nego da za trku sačuva određeni tip guma. Podijum je Fetelu („Da budemo pošteni Alonso je bio prebrz za sve, ali sam malo razočaran gubitkom trećeg mesta, da se još malo vozilo verovatno bih prestigao Hamiltona“) izmakao za dve desetinke sekunde, a možda su u „Crvenom biku“ zakasnili krug, dva, sa promenom pneumatika što je u konačnom svođenju računa omogućilo Hamiltonu odbranu „bronze“.
Naredna trka voziće se na stazi „Sakir“ 21. aprila za „Veliku nagradu Bahreina“.
Rezultati „Velike nagrade Kine“ (56 krugova ukupne dužine 305 kilometara i 402 metra): 1. Fernando Alonso (Ferari) jedan čas, 36 minuta, 26 sekundi i 945 hiljaditih delova sekunde, 2. Kimi Raikonen (Lotus Reno) zaostatak od 10,168 sekundi, 3. Luis Hamilton (Mercedes) +12,322, 4. Sebastijan Fetel (Red Bul Reno) +12,525, 5. Dženson Baton (Meklaren Mercedes) + 35,285, 6. Felipe Masa (Ferari) +40,827, 7. Danijel Rikiardo (Toro roso Ferari) +42,691, 8. Pol di Resta (Fors Indija Mercedes) +51,084, 9. Roman Grožan (Lotus Reno) +53,423, 10. Niko Hulkenberg (Zauber Ferari) +56,598, itd.  
Generalni plasman: 1. Fetel 52 boda, 2. Raikonen 49, 3. Alonso 43,  4. Hamilton 40, 5. Masa 30, 6.Veber 26, itd.
Plasman konstruktora:1. Red Bul Reno 78, 2. Ferari 73, 3. Lotus Reno60, 4. Mercedes 52, 5. Fors Indija Mercedes 14, 6. Meklaren Mercedes14 bodova, itd.

Alonso pobednik Velike nagrade Kine
ŠANGAJ – Vozač Ferarija Španac Fernando Alonso pobednik je Velike nagrade Kine koja je za šampionat sveta u Formuli 1 vožena u Šangaju.
Alonso je taktički do nogu potukao protivnike, završivši trku sa 10,1 sekundom prednosti u odnosu na vozača Lotusa Finca Kimija Raikonena.
Treći je bio vozač Mercedesa Britanac Luis Hamilton.
Ovo je bila 31. pobeda dvostrukog svetskog šampiona u karijeri, kojom je izbio na deobu četvrtog mesta svih vemena sa britanskim šampionom iz 1992. Najdželom Menselom.
Trostruki aktuelni šampion Formule 1 Nemac Sebastijan Fetel završio je trku kao četvrti, samo 0,2 sekunde iza Hamiltona, čime je ponovo preuzeo vođstvo u generalnom plasmanu.
Rezultati:
1. Fernando Alonso (Španija, Ferari) – 1:36:26.945 sata
2. Kimi Raikonen (Finska, Lotus) +00:10.168
3. Luis Hamilton (V. Britanija, Mercedes) + 00:12.322
4. Sebastijan Fetel (Nemačka, Red Bul) +00:12.525
5. Dženson Baton (V. Britanija, Meklaren) +00:35.285
6. Felipe Masa (Brazil, Ferari) + 00:40.827
7. Danijel Rikjardo (Australija, Toro Roso) +00:42.691
8. Pol Di Resta (V. Britanija, Fors Indija) + 00:51.084
9. Roman Grožan (Francuska,Lotus) +00:53.423
10. Niko Hulkenberg (Nemačka, Zauber) +00:56.598
Generalni plasman vozača:
1. Fetel – 52 boda
2. Raikonen – 49
3. Alonso – 43
4. Hamilton – 40
5. Masa – 30
Generalni plasman konstruktora:
1. Red Bul – 78
2. Ferari – 73
3. Lotus – 60
4. Mercedes – 52
5. Meklaren – 14

Mega plovi ka „jadranu“
Posle Radničkog u Kragujevcu, košarkaši Mega vizure uzeli su meru još jednom članu „velike trojke“. U Kruševcu gde igraju kao domaćini, pred 3.000 uglavnom navijača protivnika, nadigrali su Crvenu zvezdu u derbiju 5. kola Superlige i napravili veliki korak ka plasmanu u plej-of koji garantuje i učešće u ABA ligi naredne sezone. Tim Dejana Milojevića dominirao je u svakom pogledu. Nekadašnji reprezentativac, a trener tek sa nekoliko meseci staža, taktički je besprekorno pripremio i vodio utakmicu. „Crveno-beli“ nisu uspeli da pronađu odgovor na zonsku odbranu u kojoj je dominirao centar Marjanović iako su u dva navrata bili na pragu da naprave veliki preokret.
Već posle prve četvrtine Zvezda je biula u velikim problemima i zaostatku. „Zonom 2-3“, Mega vizura je zatvorila reket, onemogućila protivniku igru „dva na dva“ i skok u napadu koji je jedna od odlika „crveno-belih“. Slabom realizacijom šuta sa distance i bez prodornih spoljnih gosti su upali u zamku, a na drugoj strani domaćin je lako dolazio u priliku da poentira. Biseri naše košarke Micić i Dangubić su kao od šale pravili višak, a Avramović „trojkama“ kažnjavao svako preuzimanje. To je rezultiralo vođstvom od 14 poena, a interesantno je da je Vukoičić izrotirao čak 11 igrača.
Zvezda je bila bez odgovora i u nastavku, a nervoza zbog nemoći pokazala se i na klupi, pa je trener „crveno-belih“ zaradio tehničku grešku. Marjanović je realizatorski bio lider u novom naletu Mega vizure za maksimalnu prednost od 18 poena (45:27), uz apsolutnu skakačku dominaciju (ukupno 16 uhvaćenih lopti). Na drugoj strani pogađali su samo Savović i Rakočević, što samo pokazuje da je većina igrača Crvene zvezde u velikom padu forme, posebno Subotić, Skot i Braun. I Simonović koji je bio najbolji igrač duela sa Radničkim bio je neprepoznatljiv, a mladi par plejmejkera Đokić – Cvetković nije mogao da podigne nivo igre.
Ipak, favorit je posle odmora podigao glavu. Lazić je sa sedam vezanih poena pokrenuo seriju 13:0 koju su „trojkama“ začinili Rakočević i Savović i izgledalo je da je veliki preokret na pomolu (51:47). Katić je zabeležio prve poene i iznudio četvrtu ličnu Marjanovića, ali je upravo centar mega vizure stavio rampu. Ubacio je četiri poena i izblokirao Brauna, a sjajni Avramović je poentirao za plus devet.
Ipak, „crveno-beli“ su nastavili sa agresivnom odbranom“ i poenima Radivojevića i Simonovića stigli na minus jedan (63:62), a zatim su se „ugasili“. Usledila je serija domaćina 14:0, Marjanović je uz pomoć iskusnog Veličkovića kontrolisao reket, a Avramović i Drča su zadali završni udarac „crveno-belima“ koji šest minuta nisu postigli koš.
Hala sportova u Kruševcu. Gledalaca: 3.000. Sudije: Vojinović, Glišić i Sedlar.
MGA VIZURA: Reljić 1, Krstić 2, Dangubić 10, Drča 9 (jedna „trojka“), Avramović 18 (2), Micić 11 (1), Luković 3 (1), Veličković 12 (1), Ćakić 2, Marjanović 15. Nije igrao Bojić.
CRVENA ZVEZDA: Đokić, Cvetković 3 (1), Braun 2, Subotić 2, Rakočević 24 (3), Lazić 12 (2), Simonović 2, Milovanović, Savović 23 (4), Katić 2, Radivojević 6, Skot.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Svemirski šlem za dame
Osvajanje svemira u drugoj polovini 20. veka odrazilo se na dizajn uopšte, pa tako i na modni dizajn. Na primer, fotelje i lampe za enterijer u obliku globusa bile su hit i predmet oblikovanja ne samo dizajnera avanturista već i veoma respektabilnih dizajnerskih imena kao što je Finac Ero Sarinen, čija je fotelja inspirisana svemirom i danas trend. Sesti u nešto nalik globusu ipak je lakše nego poneti globus na glavi. Zato se dizajner šešira Dejvid Šiling odlučio da izabere nešto drugo iz arsenala svemirskih putovanja kao inspiraciju za svoju kreaciju.
Izbor je pao na ono što istraživači svemira nose na glavi – svojevrsni šlem kao sastavni deo kosmonautske uniforme. Trebalo je samo šlem prilagoditi senzibilitetu dame, jer ne želi svaka žena da liči na vojnika. Trebalo je kreirati jednu prefinjenu varijantu, nikako bukvalnu kopiju.
Ovaj šešir iz kolekcije „Spejs ejdž” iz 1985. pravi je primer kako stilizovane asocijacije mogu da postanu dizajnerska modna atrakcija.
Žuta je boja sunca, traka je trasa satelita, tačkice su sazvežđa na glavi. Njen pogled iza svih tih čudesa je nedokučivo smiren nad tajnama prirode oko koje kružimo dok se ona kovitla oko nas.
Čitava konstrukcija je puna misterija i zagonetki koje treba otkriti. Naravno, šešir je unikat. Namenjen je Askotu – mestu gde se održavaju prestižne konjske trke, kao i za modnu pistu, ali ne i za šetnju ulicom.
----------------------------------------------
Prve šešire kreirao za majku
Britanski dizajner šešira Dejvid Šiling rođen je 1953. u Londonu. Sa 12 godina, dizajnirao je šešir za majku koji je ona, poštujući trud sina, ponosno šetala na prestižnim konjskim trkama u Askotu. Bilo je to smelo – ili se izložiti riziku da ostaneš neprimećena, ili suprotno da ispadneš smešna! Desilo se upravo da je dama bila zapažena, a da su druge dame bile zadivljene – ko li je taj čudesni šeširdžija? Narednih godina, gospođa Šiling je nastavila da zabavlja pomodarke i da drži u tajnosti ime kreatora očaravajućih šešira.
Dejvid je sa 20 godina počeo da kreira modne detalje, bluze, haljine, pantalone... Ipak, najviše su ga privlačili šeširi, pa je ideje prodavao vlasnicima prodavnica šešira.
Svoju prodavnicu u Londonu otvorio je 1975, a svi njegovi modeli bili su ekstravagantni ali istovremeno i veoma udobni za nošenje. Pratio je trendove i izlagao kolekcije „Disko”, „Kosmos” itd.
Bilo je tako prestižno i tako šik poneti na glavi jednog Šilinga.
Arhitekta

Kiše ugrozile useve
Od našeg stalnog dopisnika
Banjaluka – Zbog dugotrajnog kišnog perioda, kod strnih žita i krmnog bilja, zasejanih u jesenjoj setvi, kasni faza vlatanja useva što, u zavisnosti od vremenskih prilika u narednom periodu, može da prouzrokuje brži prolazak pojedinih fenoloških faza i potencijalno smanjenje prinosa. Poljoprivredni proizvođači, usled viška vlage u zemljištu, nisu bili u mogućnosti da, u optimalnom roku, obave setvu jarih strnih žita, višegodišnjih leguminoza, trava i travno – leguminoznih smeša.
„Vremenske prilike uticale su i na kašnjenje setve povrtarskih biljaka ranog roka setve kao što su luk, mrkva, peršun, grašak i rani krompir. Međutim, optimalni rokovi za setvu najzastupljenije biljne vrste, kukuruza, tek slede, a setvi treba pristupiti kada temperatura zemljišta, na dubini setve, bude 10 stepeni Celzijusa. Značajnija količina vlage, akumulirana u zemljištu tokom kišnog perioda, smanjiće rizik od ispoljavanja efekata suše tokom vegetacije“, rekao je „Politici“ službenik za odnose sa javnošću Ministarstva poljoprivrede, šumarstva i vodoprivrede Republike Srpske Bojan Kecman.
On je rekao da prema prognozama meteorologa, u narednom periodu, vremenske prilike ići će na ruku poljoprivrednicima, jer se očekuju temperature više od 20 stepeni Celzijusa, što bi trebalo da omogući skoriji ulazak mašina u njive i pripremu zemljišta za setvu. Nastavlja se blago opadanje vodostaja na većini reka u RS. U narednim danima očekuje se daljnje opadanje vodostaja što će uticati na brže povlačenje voda iz poplavljenih područja i isušivanje zemljišta.
„Odlukom Vlade Republike Srpske od 8. aprila ove godine, odobreno je regresiranje dizel goriva registrovanim poljoprivrednim gazdinstvima za potrebe prolećnih radova u 2013. godini. Ministarstvo poljoprivrede, šumarstva i vodoprivrede zaduženo je da izvrši odobravanje pripadajućih količina regresiranog dizel goriva, na osnovu podataka iz Registra poljoprivrednih gazdinstava“, kazao je Kecman.
Registrovana poljoprivredna gazdinstva će regresirano dizel gorivo kupiti po vlastitom izboru od ovlašćenih distributera, po maloprodajnoj tržišnoj cijeni umanjenoj za iznos regresa od 60 pfeniga po litru, počevši od druge polovine aprila meseca 2013. godine a najkasnije do 1. jula 2013. godine.
„Uzimajući u obzir činjenicu da je, zbog skorog početka prolećnih radova u poljoprivredi, neophodno započeti realizaciju podsticajne mere regresiranja dizel goriva u najkraćem vremenskom roku, na celom području RS, Ministarstvo je na osnovu navedene odluke Vlade RS distributerima nafte i naftnih derivata u RS 11. aprila uputilo poziv za učešće u prodaji regresiranog dizel goriva pod jednakim uslovima“, rekao je Bojan Kecman.
On je objasnio da će Ministarstvo, pre početka prodaje dizel goriva, svim ovlašćenim distributerima sa kojima bude zaključen Sporazum o poslovno-tehničkoj saradnji, dostaviti elektronske spiskove svih potencijalnih korisnika regresiranog dizel goriva, sa područja opština u kojima se nalaze maloprodajni objekti, koji će sadržavati lične podatke korisnika sa pripadajućim ukupnim odobrenim količinama dizel goriva.
„Ministarstvo poljoprivrede, šumarstva i vodoprivrede posredstvom Agencije za agrarna plaćanja intenzivno provodi aktivnosti na isplati sredstava za podsticaj razvoja poljoprivrede i sela iz 2012. godine. Za ove isplate u budžetu Republike Srpske za 2013. godinu obezbeđena su sredstva u ukupnom iznosu od 28 miliona maraka. Od 1. aprila do danas, isplaćeno je ukupno 15,8 miliona maraka tako da za isplatu još preostaje 12,1 milion maraka“, istakao je Bojan Kecman.

Mesić: Rat protiv ćirilice anticivilizacijski potez
NOVI SAD – Bivši predsednik Hrvatske Stjepan Mesić izjavio je da je „rat protiv ćirilice” anticivilizacijski i antidemokratski potez u službi politike, i istakao da je spor oko postavljanja dvojezičnih tabli u Vukovaru nametnut i iskonstruisan.
Aktuelna vlast u Hrvatskoj bi morala da bude svesna činjenice da „mitingaši postaju sve jači, sve drskiji i sve agresivniji, sa svakim skupom na koji nema adekvatnog odgovora”, naveo je Mesić u autorskom tekstu za nedeljni novosadski „Dnevnik”.
„Taj odgovor nije i ne može biti upozoravanje na činjenicu da je ćirilica (bosančica) bila u neko doba i hrvatsko pismo nego može biti samo i jedini jasno kvalificiranje „rata protiv ćirilice” kao anticivilizacijskog i antidemokratskog poteza u službi politike i dosledno sprovođenje Ustava i zakona Hrvatske”, istakao je Mesić.
On je kazao da će samo tako u Hrvatskoj biti verodostojni „kada Srbiju, regiju i svet uveravamo da nam je stalo do dobrih odnosa s Beogradom (a oni su potrebni koliko nama toliko i Beogradu), baš kao i kada Evropsku uniju uveravamo da nema promene u našoj politici prema nacionalnim manjinama”.
Mesić je istakao da „oklevanje i taktiziranje može biti uvod u krizu kakve sada (još) nema”.
Kada bi se sudilo prema medijima u Hrvatskoj i Srbiji, smatra Mesić, moglo bi se zaključiti da aktuelni hrvatsko-srpski odnosi žive u senci ćirilice, odnosno spora oko postavljanja dvojezičnih tabli (što znači i na ćirilici) u Vukovaru.
Mesić smatra da ništa nema netačnijeg od toga i ocenjuje da je taj spor nametnut i iskonstruisan, a „oni koji ga tako agresivno nameću niti su predstavnici svih branitelja (veterana) niti su predstavnici svih Vukovaraca. A kao treće, u pitanju uopšte nije ćirilica nego politika”.

Crna Gora ostaje bez ruskih funkcionera
Od našeg stalnog dopisnika
Podgorica – Kada je stigao glas u Crnu Goru da je ruski predsednik Vladimir Putin naredio da funkcioneri moraju da biraju između bogatstva u inostranstvu i funkcija u Kremlju, na tržištu nekretnina u ovoj državi kao da se ništa nije dogodilo bez obzira na to što nemali broj ljudi iz ruske vlasti ovde ima ogromno bogatstvo.
Ova priča imaće tačne i proverene podatke, ali ne i imena onih koji su ih saopštili našem novinaru, jer „bi svako obelodanjivanje nekretnina i imena njihovih vlasnika za moju agenciju i pojedine partnere iz Rusije imalo ne samo poslovni rizik”, reči su našeg sagovornika.
Rusi skoro deceniju nisu štedeli novac da dođu do dobrih lokacija, ugostiteljskih objekata i značajnog broja hotela. Kupovali su hiljade hektara zemljišta, najradije u Budvi i Herceg Novom, i one najekskluzivnije lokacije kao što su Žanjice, Njivice, Rose i Luštica.
Bogati Rusi nisu pitali za cenu, pa su tako na navedenim lokacijama kvadrat plaćali od 500 do 1.500 dolara.
Poslednjih pet-šest godina, Rusi predvode na listi vlasništva stranaca u Crnoj Gori, i to s portfeljem od oko 150.000 stambeno-poslovnih kvadrata i više od 300 hektara zemljišta.
Svi ruski političari, prema novom Putinovom ukazu o borbi protiv korupcije, obavezni su da do 1. juna zatvore račune u stranim bankama, ako ih imaju, i prodaju imovinu van Rusije.
Jedna od prvih političkih ličnosti koja je trgovala nekretninama u Crnoj Gori jeste bivši gradonačelnik Moskve Jurij Luškov, čija je žena najbogatija Ruskinja. On je pre nekoliko godina kupio vilu u Žanjicama, ali je nije održavao i na kraju ju je prodao.
„A sve prodaje, kao i ova Luškova, jesu tajna. Niko ne može dokazati da li je nešto stvarno prodato ili je samo fiktivno preneto na ime navodno novog kupca”, kaže naš izvor.
„Evo, ovih dana se nude neke vile, hektari zemlje nekih uglednika iz Rusije, ali moja agencija je odbila jednu ponudu u kojoj bi ponovo jedan Rus kupio nekretninu, a gde bi bile uplaćene pare to niko i ne zna, a ja bi trebalo da sročim ugovor koji ni sam ne bih razumeo i, naravno, da ga overim u sudu. To je kriminal, i to će, pre ili kasnije, isplivati u javnosti.”
Onima koji već godinama prate dolazak Rusa i njihovu kupovinu nekretnina u Crnoj Gori, od Žabljaka do Herceg Novog i Ulcinja, nije nepoznato da su posrednici iz Crne Gore dugo skrivali imena novih vlasnika, pa čak i onih koji su krili ono što se nije dalo skriti, čuvenog kompleksa „Zavala koja još nije dobila konačan epilog na sudu.
Naime, sredinom prošle godine, u crnogorskim medijima objavljena je vest da su „trojica ruskih biznismena uspela da u protekle dve godine kupe više od pola miliona kvadrata zemlje u Budvi, na Svetom Stefanu, u Miločeru, Kotoru, Kolašinu i apartmansko naselje na Zavali”.
„Igor Peljuhno, Naum Emiljfarb i Igor Čaplidin, okupljeni oko Udruženja kupaca vila ’Amija’, formirali su osam firmi i kupili zemljište gde grade hotelske i apartmanske komplekse”, naveli su tada podgorički mediji.
Pošto je ruski milijarder Sergej Polonski doživeo 2009. godine finansijski brodolom i doveo u pitanje projekat na Zavali, trojica biznismena su animirala 86 kupaca vila.
Prema ovom izvoru, „njih trojica su za pet miliona evra otkupili podružnicu beogradske kompanije ’Montera’, koja je bila angažovana na ovom projektu kao izvođač radova, da bi potom, posle stečaja u ’Slav in’, kupili i ovu firmu i tako postali apsolutni vlasnici ’Zavale’”.
Tada se uveliko „šaputalo” da je na prodaju i preprodaju „Zavale” Polonski bio primoran, „jer mu je neko iz Putinovog okruženja dao znak da se oslobodi nekretnina i finansijski brod usidri u rusku luku”.
Za sada nije poznato da li je Putin imao procenu našeg sagovornika da su njegovi sugrađani „u Crnu Goru za proteklu deceniju uložili dve milijarde evra, a od toga 90 odsto na crnogorsko primorje”.
Ono što se navodno zna, ali se još ničim ne može dokazati, jer nikako da „procure“ kupoprodajni ugovori, jeste vest da bogati Rusi, ali i političari i ljudi iz neke od grana vlasti, prodaju svoje vile i nekretnine.
Vilu u Krašićima ima ambasador Rusije u Londonu Aleksandar Jakovenko, a da li je prodaje, čak ni komšije za to nisu čule.
Šta će sa nekretninama u Budvi uraditi zamenica predsednika Državne dume Ljubov Sliska i porodica državnog inspektora za energetiku za koju se veruje da ima udela u ovoj nekretnini, niko od agencija za nekretnine u tom gradu i ne zna da su nuđene na prodaju.
Sutra: Podugačka lista ruskih vlasnika imovine u Crnoj Gori

Vožnja rolera nalik plesu
Vožnja rolera je nalik plesu. Kad se obuju cipele s točkićima potrebno je samo prepustiti se slobodi pokreta i beskrajno uživati. Oni koji su dobro savladali lekcije za vožnju rolera, njih stotinak, okupili su se juče na Adi Ciganliji da predstave svoje veštine u brzinskoj vožnji. „Grave Beogradski roler kup 2013” organizovali su Roler savez Srbije, Klizačko-rolerski klub „Intro lajn”, Sportski klub „Olimpik” sa „grave” osiguranjem, otvarajući tako novu sezonu.
Ovo je jedan od retkih sportova gde ne postoji pritisak zbog takmičarskih bodova na tabeli.
– Jačanje psihomotornih sposobnosti, treniranje u prirodi i druženje na prvom je mestu – kažu organizatori i treneri ponosni što su i ovo okupljanje na najvećem gradskom izletištu uz podršku velikog broja publike organizovali sami, bez pomoći iz kase Ministarstva sporta, Gradskog sekretarijata za sport i Olimpijskog komiteta. Čak ni teren nemaju, ali se ne predaju. Voze, vežbaju i raduju se što ima sve više onih koji žele da im se pridruže i od njih uče.
Na stazi se moglo videti da ovaj sport ne poznaje starosne granice. Kondiciju su na probu stavile sve generacije. Najstariji učesnik bio je Branislav Ćalasan (74), a najmlađe četvorogodišnje Lena Ćosović i Jovana Vujić.
Baviti se sportom nije garancija za dug život, ali jeste za kvalitetan, uverava Ćalasan, koji je na rolšue stao kao desetogodišnji dečak. U tom dobu je naučio da skija i pliva. Ovim sportovima pridodao je i atletiku, a i sad se njima bavi rekreativno. Vožnja rolera za njega je posebna draž.
Ovaj penzioner kroz smeh kaže i da su mu roleri odlično prevozno sredstvo i spas od gužve u autobusima.
– Onaj ko vozi rolere deluje opušteno, ali mora brzo da misli, odnosno da reaguje kod kočenja, skretanja, zaustavljanja, kao i u svakom saobraćaju – objašnjava Ćalasan. Trinaestogodišnji Boro Baka, izlazeći s terena, kaže da je uživao u brzom motanju ukrug.
– Sigurno bih brže završio vožnju da učesnik ispred mene, inače bivši hokejaš, nije mlatarao rukama i pravio velike zamahe nogama, pa mi je smetao – pravda se tinejdžer.
 Desetogodišnja Ana Vujić priznala je da ima trem, jer se prvi put takmiči. Ne plaši se padova jer ima štitnike i kacigu, ali ne bi bilo zgodno da izgubi tlo pod nogama pred posetiocima. Računajući da svakodnevno trenira vozeći po naselju, ovo joj je kao i većini dečaka i devojčica poslužilo samo kao testiranje za dalje usavršavanje. Nema sumnje da je jučerašnje takmičenje i druženje svima dobro došlo, do nove vožnje.
Pokrovitelj prvog takmičarskog susreta bili su opština Čukarica i JP „Ada Ciganlija”. U nastavku sezone uključiće se i opštine Stari grad, Palilula i Novi Beograd.

Samo pet opština finansira zapošljavanje svojih žitelja
Obrenovac, Čukarica, Barajevo, Mladenovac i Savski venac jedine su beogradske opštine koje su se zajedno sa državom uključile u programe finansiranja lokalnih planova zapošljavanja. U ovoj godini do posla bi moglo da dođe devetoro Mladenovčana, pripravničkim iskustvom moći će da se pohvali deset žitelja Čukarice, kroz program samozapošljavanja na Savskom vencu do sopstvenog biznisa moglo bi da dođe najmanje pet građana, radnu knjižicu trebalo bi da dobiju i Obrenovčani stariji od 50 godina...
– Stopa nezaposlenosti u Obrenovcu veća je od 30 odsto. Dodelom vaučera za samozapošljavanje starijim Obrenovčanima opština će uplaćivati poreze i doprinose na minimalnu zaradu u trajanju od 12 meseci, dok poslodavcu ostaje da radniku isplaćuje neto platu. Pedesetoro studenata iz materijalno ugroženih porodica dobiće po 35.000 dinara, a biće posla i za veterinare, ali tek kada bude izgrađen azil – najavljuje Miroslav Čučković, predsednik opštine Obrenovac.
Opština Čukarica opredelila je dva miliona dinara za program „Stručna praksa”, namenjen onima bez radnog iskustva. Deset mladih moći će da računa na zaposlenje.
– Finansiraćemo i tromesečni kurs nemačkog jezika za 24 medicinske sestre i tehničara sa evidencije NSZ-a, koji bi mogli da konkurišu kod nemačkog poslodavca za zaposlenje u struci. Pošto su veb-dizajneri traženi na tržištu, organizovaćemo i obuku za 18 nezaposlenih iz ove struke – najavljuju u kabinetu predsednika Čukarice.
Ni opština Mladenovac nije zaboravila na svoje žitelje, pa se u program finansiranja lokalnih planova zapošljavanja uključila četvrti put zaredom. Za javne radove iz budžeta je izdvojeno 520.000 dinara.
– U ovoj godini najpotrebniji nam je takav program. Konkursi za javne radove počinju u maju, i uglavnom će biti posla na održavanju javnih površina – ističe Jasminka Prokić, pomoćnica predsednika Mladenovca. Najviše su ugrožene žene, dugoročno nezaposleni i stariji od 50 godina.
Zahvaljujući finansijskoj podršci Savskog venca, u toku ove godine sopstveni biznis moglo bi da pokrene najmanje pet žitelja ove centralne gradske opštine.
– Prednost će imati preduzetnici koji budu imali u planu da zaposle još osoba u novoosnovanim firmama. Očekivani efekat zapošljavanja kroz ovaj program je od minimalnih pet do 15 novozaposlenih. Sredstva za samozapošljavanje biće odobrena u jednokratnom iznosu od 160.000 dinara – najavljuje Nenad Prelić, sekretar Skupštine opštine Savski venac.
----------------------------------------------
Skromna saradnja sa NZS
U prošloj godini samo dve beogradske opštine, Mladenovac i Obrenovac, realizovale su programe u saradnji sa Nacionalnom službom za zapošljavanje (NSZ). Mladenovac je izdvojio 2.016.000 dinara, dok je NSZ učestvovala sa 300.000 u lokalnom planu zapošljavanja. Do posla je došlo 17 Mladenovčana i to sedam kroz program samozapošljavanja i deset osoba koje su angažovane na javnom radu.
Obrenovac je izdvojio 2.610.000 dinara, a NSZ 390.000 dinara. Zaposleno je 20 Obrenovčana i to 15 kroz samozapošljavanje i pet kroz subvencije poslodavcima.
----------------------------------------------
Izdvajanja za podsticanje zaposlenosti
7.300.000 – Obrenovac
2.000.000 – Čukarica
   960.000 – Barajevo
   520.000 – Mladenovac
   480.000 – Savski venac
 u dinarima

Opština


Broj stanovnika


Broj nezaposlenih 


Obrenovac


72.000


5.200


Čukarica


182.000


13.110


Mladenovac


53.000


6.094


Savski Venac


38.660


1.971*

*prema evidenciji iz septembra 2012.

Ruralni Beograd – dve trećine prestonice
Koliko god smetala „prefinjenom” uhu starosedelaca iz kruga dvojke, provincijska podbadanja o Beogradu kao „našem najvećem selu” nisu bez osnova. U svakoj šali ima pola istine, a u ovoj, o agrarnom karakteru prestonice procenat tačnosti je približno 70 odsto. Toliko je i učešće poljoprivrednog zemljišta u ukupnoj površini Beograda.
Ne samo da je više od dve trećine glavnog grada pokriveno pretežno oranicama i baštama već i od 166 naselja u 17 prestoničkih opština, urbanih ima svega 27. To su zvanični podaci Instituta za ekonomiku poljoprivrede u Strategiji razvoja poljoprivrede do 2015.
Ostalih 139 naselja svrstavaju se u mešovita i ruralna. Zbog takve kategorizacije teško je utvrditi tačan broj tipičnih sela, tim pre što i u mešovitim mestima ima ruralnih obeležja.
Glavni izvor rada na ovim područjima je, razume se, poljoprivreda, a u planu je i afirmacija seoskog turizma. I dok voće iz Grocke hrani Ruse, Lazarevčani uzgajaju vinovu lozu na mestima gde su isti posao obavljali stari Rimljani.
A za to što Beograđani uz ručak mogu da jedu i salatu zaslužni su povrtari sa palilulske desne obale Dunava. Ruralni Beograd je i postojbina pojedinih agrarnih „brendova”, kao što je sir iz Zuca za čije se „brendiranje” pobrinuo i sam Tito.
Žitelji ovog podavalskog sela ujedno su svojevrsna komuna usred prestonice, jer novac stečen od prodaje njiva ulažu u izgradnju sopstvenog naselja.
U beogradskom ataru očigledno je geografsko razgraničenje agrarnih delatnosti. 
– Grocka je sinonim za voćarstvo – uzgajanje plodova je, prema knjizi „Vek gročanskog voćarstva”, Tihomira Nikolića, začeto u ovom delu grada, krajem 19. veka. Blizina Dunava i plodnost zemlje glavni su razlozi zbog kojih gročanska naselja – Grocka, Ritopek, Boleč, Zaklopača, Begaljica, Brestovik i druga – imaju kapacitete da godišnje proizvedu 65.000 tona voća: jabuka, bresaka, jagoda, kajsija... „Srpska Kalifornija”, kako su je nazivali u zlatna vremena, i danas izvozi plodove, pa tako trešnje iz Ritopeka odlaze na rusko tržište. 
– Na drugom kraju grada, u selu Zeoke kod Lazarevca, postoji tradicija vinogradarstva još od rimskog doba.
– Na desnoj obali Dunava u opštini Palilula, nalaze se Veliko Selo, Višnjica i Slanci – naselja koja decenijama prehranjuju Beograd povrćem. Zelena salata, luk, kupus, tikvice rastu na njivama i u plastenicima razbacanim po krajoliku ova tri sela udaljenih desetak kilometara od centra grada.
– „Oaze” ratarstva i stočarstva su opštine Obrenovac, Surčin, Zemun, Barajevo, Voždovac, Lazarevac... Od stočarske proizvodnje najzastupljenije je govedarstvo i mlekarstvo, a ponegde ima i autohtonih vrsta, poput mangulice moravke iz Dudovice kraj Lazarevca.Zučani – vredni i ambiciozni
Dotrajalu zgradu zemljoradničke zadruge u centru Zuca meštani planiraju da sruše. Ako ne požure, neće ni morati da ostvare zamisao: ruina izgleda kao da će se sama od sebe stropoštati.
Pred takvim prizorom, namernik bi pomislio da oko 2.500 meštana ovog podavalskog sela deli sudbinu ruralnih naselja širom Srbije; da mladi odavde beže glavom bez obzira u grad, ostavljajući starije na zaparloženim imanjima.
Ali... Preko puta nekadašnjeg sakupljališta poljoprivrednih proizvoda je crkva. Nova. Ima neuobičajeno ime – Hram nerukotvorenog lika gospodnjeg. Žitelji su finansirali podizanje.
Sakupili su i novac za preuređenje obližnje škole i za halu koja treba da se izgradi u dvorištu osmoletke nazvane po Vasi Čarapiću, ustaniku protiv Turaka i zmaju od Avale. I među seoskim kućama ima dosta lepih, nedavno izgrađenih, sa čistim fasadama bez zuba vremena.
Kao najprofitabilnije privredne „grane” u Zucu meštani navode „poljoprivredu i zaposlenje u Beogradu”. To ne znači da ovde nema posla, govori Milić Vukašinović, predsednik mesne zajednice, koji pri upoznavanju sa ekipom „Politike” navodi svoju novu apoziciju: „Nisam roker iz ’Velikog brata’”.
– Najpoznatiji ovdašnji proizvod je mladi zučki sir, sa kojeg se ne skida kajmak. Danas se pravi u tridesetak kuća. Njegova proizvodnja dovedena je do vrhunca kada je svojevremeno Tito angažovao tehnologa iz „Imleka” da dođe ovde i unapredi način spravljanja – kaže Vukašinović.
Uzgajaju se u Zucu i ratarske kulture – kukuruz, pšenica i ostala „klasika” – a čuven je bio i ovdašnji kupus. Najveći profit meštani su „obrnuli” pre pet godina, izvan poljoprivrede. Tada su prodali 250 hektara zemlje kod obližnjeg auto-puta – mahom one na kojoj su uzgajali kupus.
Velike firme nudile su znatno više novca Zučanima od tržišne vrednosti placeva, kako bi na njima mogle da izgrade objekte kada ovuda prođe obilaznica oko Beograda. Procenjuje se da se na taj način u selo slilo 60 miliona evra. Od tada su podignute brojne kuće, opremljeni vozni parkovi, kupljena mehanizacija...
– Zuce danas ima vodovod, završena je i kanalizacija za koju se čeka da proradi. Veterinarska stanica je propala, ali stoku u selu leči privatni veterinar. Opština je otvorila pre tri godine novu ambulantu – navodi Vukašinović.
Seosku školu pohađa 180 đaka. Ima i mladih, kojima su na raspolaganju oskudni resursi za ubijanje slobodnog vremena: kafanica i kladionica. Za veći provod, ni Beograd nije daleko. Može i GSP-om, mada samo do ponoći i od četiri ujutru. Osim noćnog prevoza, u Zucu manjkaju i drugi komunalni sadržaji.
– Fali još četrdesetak bandera i trotoari u glavnoj ulici. Red vožnje javnog prevoza često se ne poštuje, a i autobusi su dotrajali. Odnošenje smeća plaćamo deset puta skuplje jer se meri po kvadraturi. Žitelji Mirijeva, Velikog Sela, Slanaca i drugih mesta koja su proglašena posebnim naseljima daju fiksnu svotu po kućnom broju, i mi smatramo da treba da imamo takav status – ističe Vukašinović.
Uprkos svemu, čini se da su meštani optimistični. Utisak da je Zuce daleko od zaparloženih sela po Srbiji stiče se i pogledom na jednu od kuća nedaleko od centra sa crkvom, na čijoj se kapiji bele svadbeni ukrasi.
Turistički „masterplan”
Ruralni turizam je perspektiva Zuca, smatra arhitekta Slobodan Mitrović, meštanin i jedan od inicijatora izgradnje tranzitnog turističkog kompleksa nadomak Avale, blizu auto-puta.
– Ideja je da se ovde, na pola puta između Minhena i Istanbula, podignu sadržaji za odmor i obilazak vozača. Njima bi Zuce moglo da pruži usluge privatnog smeštaja, a putnici bi obilazili Avalu i okolne atrakcije. Za taj poduhvat bile bi potrebne male investicije, jer lokacija za izgradnju kompleksa nije toliko otvorena prema auto-putu pa nema divlje gradnje – kaže Mitrović.
Ne krije optimizam jer, dodaje, kada je pre neku deceniju predlagao da se podignu „Geneksovi” smeštajni kapaciteti na Kopaoniku, hteli su da mu stave ludačku košulju, a onda su tamo nikla ekskluzivna ugostiteljska zdanja.

Četiri decenije pozorišta „Pinokio”
Lutkarsko pozorište „Pinokio” nedavno je obeležilo vredan jubilej: četiri decenije postojanja. Za proteklih 40 godina pozorište je imalo 137 premijera, budući da je reč o jedinom lutkarskom pozorištu u Beogradu, odnosno jednom od sedam teatara ovog žanra u celoj Srbiji.
Davne 1972. godine reditelj Živomir Joković osnovao je putujuće pozorište „Pinokio”, a 1. aprila 1973. godine ova teatarska kuća dobila je sedište u Karađorđevoj ulici broj 9, gde je i danas njeno sedište.
Popularni „Pinokio” broji 27 stalno zaposlenih članova, od toga je 13 glumaca. Osnovu repertoara čine predstave rađene po motivima klasičnih bajki, mitova, legendi i epske poezije, ali i prema savremenim dramskim tekstovima. Koriste se različite lutkarske tehnike i forme, često u kombinaciji sa pozorištem senki i glumačkom igrom.
– Postoji velika tradicija lutkarstva u Srbiji. Još u vreme vladavine Turaka postojala je lutka „Karađoz” iz porodice teatra senki. Naši umetnici su se dosetili i napravili sličan model lutke i nazvali je „Kuku Todore” sa kojom su izvodili razne programe po vašarima. Pozorište „Pinokio” je čak na svom repertoaru imalo i predstavu sa istoimenim naslovom  „Kuku Todore” kako bi najmlađoj publici dočarali srpsku tradiciju – kaže Vojislav Savić, vršilac dužnosti direktora pozorišta „Pinokio” i ukazuje na problem sa kojim se lutkarstvo danas suočava:
– U Srbiji se jako malo ljudi bavi lutkarstvom, ne samo kroz umetnički čin, nego i uopšte jer iza predstave stoji mašinerija koja mora da je proizvede. Snalazimo se na razne načine. Uglavnom nabavljamo modele iz Bugarske, jer ovi naši susedi imaju dugu tradiciju izrade lutaka. Oni su nam uglavnom u proteklom periodu radili i scenografiju. Ipak, oseća se blagi pomak i kod naših umetnika. Pojavljuju se mladi ljudi u Srbiji koji se interesuju za lutkarstvo. Recimo Zorana Milašaković-Tasić je jedna od njih, koja je ujedno i član našeg ansambla. Tu je i nezamenljivi čika Milanče Filipović koji je godinama radio u pozorištu „Duško Radović”, a koji je zaista bio odličan majstor za izradu lutaka sa drvetom. Ono što je retkost, kada su u pitanju mladi ljudi je i Ivana Vasić, talentovana umetnica koja je do detalja usavršila suštinu tehnologije lutke, u smislu kako će da živi na sceni, kakav će pokret imati, kako će iskazivati emocije.
Pozorište lutaka „Pinokio” sa svojim predstavama proteklih godina gostovalo je u mnogim teatarskim kućama u svetu. Stizali su čak i do Tajvana.
– Do sada jedino nismo gostovali u Australiji. U našem slučaju imamo izvesnu olakšavajuću okolnost, jer naše glumačke ekipe u proseku čini šest do sedam ljudi. Imamo svoj kombi u koji pored aktera predstave može da stane i dekor i lutke što uveliko smanjuje troškove. Svojim automobilom putovali smo i do Švedske, Rusije, Turske... Funkcionišemo kao porodica, tako da nam duga putovanja ne predstavljaju problem. Nađemo zanimaciju, družimo se – objašnjava Savić.
Do kraja ove kalendarske godine pozorište „Pinokio” planira da svoj repertoar „pojača” sa dve nove predstave. Komad „Ali Baba i 40 razbojnika” uskoro bi trebalo da počne da radi reditelj Nikola Zavišić, a tokom jeseni Živomir Joković bi trebalo da režira delo „Čardak ni na nebu, ni na zemlji” po tekstu Igora Bojovića.

Srbija je pravo mesto za investicije
Turska investiciona politika zasniva se na jednostavnoj filozofiji da je potrebno biti na pravom mestu u pravo vreme, a ambasador ove zemlje u Srbiji Mehmet Kemal Bozaj kaže da je Srbija pravo mesto i da je sada pravo vreme.
Poslednjih desetak godina ekonomski odnosi dve zemlje od više nego skromnih krenuli su lagano uzlaznom linijom, ali prelomni trenutak nastao je potpisivanjem Sporazuma o slobodnoj trgovini, kada su obe zemlje shvatile prednosti bilateralne trgovine, a turski i srpski investitori značaj mogućnosti zajedničkog izlaska na treća tržišta, kaže ambasador u razgovoru za agenciju Tanjug.
Robna razmena za sada je najznačajniji vid privredne saradnje, i bliži se vrednosti od pola milijarde dolara, a u porastu je i spoljnotrgovinski promet u slobodnim zonama.
U Srbiji trenutno ima između 20 i 25 turskih firmi, prema podacima Privredne komore Srbije. Po rečima Bozaja, veliki turski investitori tek stižu na srpsko tržište.
Njih, osim pomenutog sporazuma i sve češćih bilateralnih susreta koji ekonomskoj saradnji daju vetar u leđa, privlači i proces privatizacije u Srbiji. To je firmu „Jeanci” iz Istanbula dovelo u Leskovac, gde je zakupila deo „Leteksa” i počela s proizvodnjom tekstila, a za dve godine zapošljavaće skoro 500 ljudi. Ili „Erste”, koja je u Kruševcu uložila u drvnoprerađivačku industriju, koja će otvoriti 300 radnih mesta.
„Nas zanima infrastruktura. Pratimo šta se događa u Srbiji, gledamo puteve, Koridor 11, Koridor 10. Tu je i aerodrom u Kraljevu, za čiju ćemo rekonstrukciju dati 10 miliona evra. Zanima nas energetski sektor – i klasični, ali i obnovljivi izvori energije. Transfer tehnologije, softvera konkretno, vrlo je bitan poligon moguće saradnje – s tim možemo skupa na treća tržišta. Zanima nas i bankarski sektor”, kaže Bozaj, i daje do znanja da je lista interesovanja turskih investitora mnogo duža.
„Gledamo na celu Srbiju, na manje razvijene delove, na otvaranje novih radnih mesta. U Novom Pazaru radimo na nekim projektima. Sporo, ali sigurno napredujemo. Kad kažem sporo, mislim to u odnosu na potencijale Srbije”, objašnjava ambasador.
Vrednost ulaganja Turske u srpsku privredu prošle godine je dostigla oko 95 miliona dolara, prema podacima PKS. Ambasador dodaje da tu nisu uračunata zajednička ulaganja, s kojima ukupne investicije dostižu oko 120 miliona dolara.
Pravi bum u trgovini na relaciji Istanbul–Beograd ambasador očekuje nakon ukidanja carinskih dažbina 2015, ali dodaje da će se ukupni bilateralni obim trgovine dve zemlje udvostručiti već 2014, i dostići milijardu dolara.
Ipak, to je daleko od investicija Turske u nama susedne zemlje, Bugarsku (4,5 milijardi dolara) ili Rumuniju, gde je vrednost turskih investicija desetostruko veća u odnosu na trenutne investicije u Srbiju.
Kako objašnjava Bozaj, investicije u Rumuniju zahuktale su se pre desetak godina, kada su Ankara i Bukurešt potpisali Sporazum u slobodnoj trgovini i kada je krenuo proces privatizacije. Bilo je to „pravo mesto” na koje su turski investitori stigli u pravo vreme, kaže uz smešak i dodaje: „Vrlo slično sadašnjoj situaciji u Srbiji”.
A situacija je takva da obe strane mogu samo da dobiju. „Srbiji je potrebno više investitora, a turski investitori traže nova tržišta. Turska je ekonomija u razvoju, a Srbija je centralno pozicionirana u ovom regionu”, dodaje ambasador.
„Kada izgradnja koridora bude gotova, to će od Srbije i Beograda, koji ima i Dunav, stvoriti transportni centar regiona. Oko 120.000 turskih kamiona godišnje prođe kroz Srbiju prevozeći tursku robu ka Evropi. Uz naše investicije ovde, troškovi će biti značajno smanjeni jer proizvodnja neće biti više u Turskoj, već će proizvodna linija biti u Srbiji. Mi moramo tešnje sarađivati i u okviru crnomorske regije. Razmatra se kako bolje iskoristiti rečne puteve – Srbija ima i Dunav koji ide u srce Evrope, a nije efikasno iskorišćen”, dodaje Tanjugov sagovornik.
Bozaj kaže da je posetio Smederevo, Veliko Gradište, po njegovom mišljenju potencijalne slobodne zone trgovine, gde dve zemlje mogu skupa da investiraju.
„Budućnost trgovine, investicija, ekonomije Evrope, leži u ovom regionu, a centralna lokacija Srbije biće vodeći element razvoja ekonomskih kapaciteta kontinenta. Uz pravo mesto i pravo vreme, potrebni su i pravi ljudi”, zaključuje ambasador Turske u Srbiji Mehmet Kemal Bozaj, najavljujući dolazak velikih turskih investitora.

Zašto se industrija slabo oporavlja od 2000. godine
Nasleđeni strukturni problemi i nagla liberalizacija tržišta, praćena oštrim realnim jačanjem dinara, glavni su razlozi slabog oporavka industrijske proizvodnje i njenog stagnantnog kretanja u prvoj deceniji novog milenijuma, navedeno je u novom broju časopisa „Makroekonomske analize i trendovi”, preneo je Tanjug.
Stope rasta industrije karakterisala je izrazita nestabilnost i visoke oscilacije. Prosečna stopa rasta industrije od 2001. do 2012. iznosila je 0,4 odsto i kretala se ispod prosečne stope privrednog rasta od 3,4 odsto.
S obzirom na činjenicu da je rast industrije bio sporiji od rasta ukupnog bruto domaćeg proizvoda i drugih delatnosti, pre svega, sektora usluga, proces deindustrijalizacije tokom posmatranog perioda jača. To će stvoriti brojne neravnoteže i sistemske deformacije u privredi, navedeno je u analizi „Industrija Srbije nakon 2000. godine” saradnika Ekonomskog instituta Ivana Nikolića.
Skroman oporavak prerađivačke industrije, od približno 17 odsto do finansijske krize 2008, predstavljao je verovatno jedno od najvećih razočarenja posle 2000. godine. U posmatranom periodu, u Evropi je slabiji rezultat zabeležila jedino Makedonija. Međutim, pravi šok će tek uslediti. Proizvodnja će se u prvih šest meseci krize drastično korigovati naniže i još jednom vratiti na predtranzicioni nivo iz 2000. godine, naveo je Nikolić.
Industriju Srbije danas karakteriše nizak nivo aktivnosti, do te mere da je nekim oblastima proizvodnje ugrožen opstanak. Najveći broj grana nema održivu stopu rasta, a sve su finansirane pozajmljenim izvorima, na koje se plaćaju visoke kamate – približno 20 odsto na godišnjem nivou, uz indeksaciju kursa.
Rizici prezaduženosti su enormno visoki. Veliki deo preduzeća je pred bankrotstvom, a industrija ne ulaže u svoje poslovanje ni predviđenu amortizaciju opreme, što je čini potpuno tehnološki neefikasnom i nerentabilnom.
Struktura industrije je neadekvatna i zasnovana je na radno i resursno intenzivnim podsektorima. Do sada ostvareni rezultati u procesu prestrukturiranja industrije, kao i struktura postojeće ponude, teško mogu dinamičnije uticati na rast produktivnosti rada, konkurentnost i odgovarajući nastup na stranim tržištima.
Iz tih razloga, povećanje ukupne produktivnosti i efikasnosti industrije, odnosno konkurentnosti, suštinski su povezani pre svega sa promenama u strukturi proizvodnje.
Najveće urušavanje proizvodnje pretrpela je tekstilna industrija. Ovde je pad konstantan, te je ova industrija danas svedena na samo deseti deo aktivnosti iz 1980. Elektronska industrija, uprkos proizvodnji koja je za oko 46 odsto veća nego 2001, zbog snažne kontrakcije tokom devedesetih godina prošlog veka, danas ostvaruje proizvodnju koja je, merena fizičkim obimom, za oko 4,5 puta manja nego 1980. godine. Ekonomska kriza iz 2008. poništila je i blagi oporavak u oblastima proizvodnje nameštaja i proizvodnje motornih vozila, prisutan tokom sredine prošle decenije. U ovim dvema oblastima nivo proizvodnje približno je niži za 60 odsto nego 1980. godine.
Kako se primećuje, rast nekih oblasti neočekivano je skroman i nedovoljan, a u toj grupi ističe se proizvodnja od nemetalnih minerala, pa i duvanska industrija. Proizvodnju proizvoda od nemetalnih minerala reprezentuju cementare privatizovane u 2002. godini, a naredne godine će biti privatizovana duvanska industrija u Nišu i Vranju.
Elektronska i mašinska industrija do krizne 2008. godine predvodile su grupaciju prerađivačke industrije s najslabijim rezultatima, što se od dolaska, pre svega, slovenačkog Gorenja u Valjevo bitno menja nabolje.
Glavni predstavnik oblasti sa višegodišnjim i upornim opadanjem je tekstilna industrija.
Oblast prerađivačke industrije, takozvani tranzicioni dobitnik, jeste proizvodnja standardnih metalnih proizvoda, osim mašina, i to zahvaljujući izuzetnom proboju od 2008. godine.
Nosioci aktivnosti u toj oblasti čine preduzeća Kolubara Metal – Vreoci, Alfa plam – Vranje, Prvi partizan – Užice, Krušik – Valjevo, Sloboda – Čačak, Zastava oružje – Kragujevac. To je pretežno namenska industrija, te se stoga njeni rezultati mogu pripisati najpre dobroj politici ulaganja i pomoći države, navedeno je u analizi.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Sizifov kamen guram i nizbrdo
Milan Knežević, predsednik Asocijacije malih i srednjih preduzeća i preduzetnika i vlasnik Modne konfekcije „Modus”, zapošljava 160 ljudi. Važi za veoma neprijatnog sagovornika predstavnika ekonomskih vlasti, nikad zadovoljan onim što preduzimaju za rast i razvoj srpske ekonomije.
On je za njih ,,onaj što stalno mrači”. A Ministarstvo finansija i privrede u ovoj vladi je, kažu upućeni, prilično učinilo da pomogne privredi.
Ukinuto je 138 parafiskalnih nameta, kao i fiskalne kase za zanatlije, Zakon koji obavezuje državu da svoje obaveze plaća do 45, a sve ostale do 60 dana nedavno je stupio na snagu, država subvencioniše bankarske kamate na kredite za likvidnost, skraćen je rok za vraćanje PDV-a izvoznicima, malim preduzećima i zanatlijama će se poklanjati novac za kupovinu alata i opreme...
Ministar Dinkić je 2013. najavio kao godinu zaokreta. Statistika je u prva dva meseca zabeležila značajan rast industrijske proizvodnje i dvocifreni rast izvoza, u oktobru prošle godine objavila je pad nezaposlenosti…
A Milan Knežević će na sve to: ,,Država i dalje ništa ne čini od onoga što bi morala da privredi i narodu ne bi bilo još gore. Ono što je davno trebalo da bude završeno, još nije ni počelo.”
– Sve što je ova vlada do sada preduzela s namerom da spašava ono što je preostalo od srpske privrede samo je šminkanje mrtvaca. Ta kratkoročna dovitljivost služi da se, po ko zna koji put, odlože odavno zakasnele strukturne reforme, što je drugo ime za konačno zaustavljanje rasipništva i daljeg zaduživanja na račun privrede i budućih generacija. Ukinula je 138 taksi, ali je povećala PDV i akcizu na gorivo, pa opet nema obećanog rasterećenja. Dinkić obećava milion evra za kupovinu opreme, a mala preduzeća i zanatlije toliko mesečno potroši za plastične kese. Privreda je zrela za uvođenje vanrednog stanja i stvaranje tima ministara koji će svakodnevno raditi na njenom spašavanju, stvaranjem snošljivih uslova poslovanja.Na čelu ste jednog od privrednih udruženja, a razmišljali ste da ugasite firmu?
Nemoguće je poslovati sa ovolikim zahvatanjima države, u zemlju u kojoj niko ništa ne plaća, pod pritiskom nelojalne konkurencije iz sive zone poslovanja i s najskupljim bankarskim kreditima u Evropi. Više od 45.000 firmi je u blokadi, za 165.000 je manje preduzeća i preduzetnika u poslednjih pet godina. Država je morala biti najsavesniji dužnik, ali naša nije. Agrobanka proneveri 300 miliona evra, Razvojna banka Vojvodine 14,5 milijardi dinara, javna preduzeća prave gubitke, država se zadužuje da pokrije zloupotrebe i javšluke, ali nema da plati ono dug privatnom sektoru. Kako da opstanemo, da stvaramo, i da punimo budžet? Dakle, ko „mrači”, ko širi pesimizam? Kamo sreće da Knežević i njegovi sapatnici ne vide to što vide. S druge strane pritiska sve manja kupovna moć građana, rastuća nezaposlenost, male investicije. U proteklih godinu dana moja firma je imala za 40 odsto manji obim prometa. A obaveze iste, ako ne i veće.Nadležni tvrde da će Zakon o rokovima plaćanja, pisan zajedno sa privredom, konačno stati na put opštoj nelikvidnosti?
Kamo sreće. Ali, država duguje privredi milijardu evra. Ona je bila generator nelikvidnosti. Razduživaće se štampanjem obveznica sa rokom dospeća od 36 meseci. Koliko će firmi dočekati svoj novac? Hoće li do tada preživeti? Zakonodavac je pošao od pretpostavke da para ima, ali da privreda, država, javna preduzeća, opštine i gradovi, nisu htele da plaćaju svoje račune. A para, zapravo , nema. Zato striktna primena zakona preti da blokira preduzeća koja bi mogla da rade plaćajući u roku od 90 ili 120 dana.Da li je vaše udruženje predložilo bolje rešenje?
Ministarstvo finansija nije usvojilo naš predlog da se primenjuje postojeće zakonsko rešenje, po kojem se na prvom ročištu u sudu, na osnovu nesporne dokumentacije, izrekne zabrana raspolaganja računom dužnika u korist poverioca do potpunog izmirenja duga. U tom slučaju bi, po izvršenom plaćanju, osnovanost potraživanja poverioca dokazivao dužnik, a ne poverilac.Država subvencioniše bankarske kamate na kredite za likvidnost?
Novo zaduživanje zarad razduživanja je najkraći put do konačnog bankrota. U poslednje četiri godine banke su privredi odobrile 4,5 milijardi evra subvencionisanih kredita za likvidnost. Za subvencionisanje njihovih visokih kamata država im je platila oko 130 miliona evra. Banke su tako zaradile oko 360 miliona evra, a privredi je samo produžena dužnička agonija. Konačni rezultat je pad BDP-a u protekle tri godine i rast nezaposlenosti. Privreda duguje 20 milijardi evra. Prava pomoć privredi bilo bi smanjivanje poreza nisko akumulativnim granama privrede koje zapošljavaju najveći broj radnika. Ali takva pomoć je izostala.Država nikako da pogodi šta privredi zaista treba, a u Ministarstvu finansija i ekonomije tvrde da su „stalno na terenu” i u neprekidnoj vezi za preduzećima?
Ne bih rekao. Još nema prave komunikacije između države i privrede. Pogotovu niko ne čuje vlasnike malih i srednjih preduzeća i preduzetnika, najviše postradalih od početka krize 2009. godine. A od njih se očekuje da proizvode, izvoze i zapošljavaju. Oni i u ovim nemogućim uslovima stvaraju 46 odsto bruto domaćeg proizvoda, zapošljavaju 56 odsto od ukupnog broja zaposlenih. Uprkos tome, u Nacionalnom savetu za privredni oporavak sede šest tajkuna, nekoliko bankara, ali nema ni jednog predstavnika malih i srednjih preduzeća i preduzetnika.Znači li to da država brka red poteza?
Prvo, država ne radi svoj posao. I, da se razumemo, privrednici od države zahteva da radi samo ono što rade države u najrazvijenijim zemljama tržišne privrede. Naša ništa ne čini, a kada nešto preduzme, onda je to polovično, ili prekasno. Od prošlog septembra smo svedoci samo sitnih udvaranja i ispraznog populizma, bez neizbežnih bolnih promena. Mi nemamo više vremena. Tražimo sve i odmah....Šta, konkretno, redom?
Uoči poslednjih izbora naše udruženje je podržalo Srpsku naprednu stranku, verujući da će prekinuti decenijsko loše upravljanje ekonomijom. Da bi privreda mogla da radi, tražili smo departizaciju, depolitizaciju, uspostavljanje pravne države i institucija, strukturne reforme, suzbijanje sive ekonomije i diskrecionog odobravanja subvencija i dugih podsticaja. Zatim, prestanak zloupotrebe državnih banaka i uspostavljanje kontrole tokova i trošenja javnih sredstava, ograničenje roka plaćanja na 60 dana, rigoroznu naplatu poreza, promene zakona o radu i zanatstvu, efikasno pravosuđe, kontrolu trošenja svakog dinara iz budžeta, suzbijanje sive ekonomije i crnog tržišta. Da zaposleni u državnim službama dele sudbinu onih koji proizvode i stvaraju novu vrednost. Jer, prosečna plata u javnim službama je za 35 odsto viša od proseka u privredi. U prošlih 13 godina u privredi je bez posla ostalo oko 660.000 ljudi, a u javnom sektoru ni jedan. Reformu zdravstvenog, penzionog i školskog sistema. Izgradnju infrastrukture. U proteklih desetak godina moje preduzeće je na ime poreza i doprinosa državi platilo 25 miliona evra, ali nikako da dočekam nekoliko stotina metara asfalta do fabrike. U najkraće, da država manje uzima i troši, a da više ostavlja onima koji stvaraju. Da se isplati proizvodnja, rad i zapošljavanje, a ne posedovanje i trgovanje. Srbija je na 85 . mestu na svetu po uslovima privređivanja. Stopa poreza i doprinosa na zarade je 63 odsto, što je nepodnošljivo. Poslodavci plaćaju bolovanja do mesec dan, troškove prevoza, ogromne otpremnine, troškove zapošljavanja invalida. Ova privreda to ne može da izdrži.U fiskalnoj strategiji 2013–2015. piše da će da će se, konačno, krenuti s reformama?
Ah, piše… Odavno je naša sadašnjost premeštena u „rajsku budućnost”. Takvu budućnost čekamo 20 godina. Zašli smo u april, a nigde nikakve najave. Nema predloga. Kada ćemo ga videti, hoće li biti javne rasprave? Posle toga sledi skupštinska procedura i eto kraja prve godine vladanja ove koalicije. A u toj prvoj godini svaka vlada počinje sa bolnim promenama, kakve će ove moraju biti. Ne znamo šta ćemo sa neprivatizovanim firmama, sa firmama u takozvanom restrukturisanju, koje su za pet godina potrošile 4,5 milijardi evra, a u gorem su stanju nego nego početka tog procesa. Javna preduzeća su socijalne ustanove. Njihove usluge plaća ko hoće i kad i koliko može. Sistem se i dalje urušava. Tek posle toga bi moglo da se razgovara o strategijama razvoja na osnovu mišljenja struke i nauke i ljudi iz privrede.Uporno, već deceniju, ukazujete na pogubne posledice sive ekonomije, šverca, korupciju u javnim nabavkama. Ima li vajde?
Čvrsta rešenost Aleksandra Vučića da spreči korupciju u javnim nabavkama urodila je plodom. Nedavno je saopšteno da je u drugom tromesečju prošle godine, u vreme izbora, vrednost hitnih nabavki, sklapanih pregovaranjem, dostigla rekordnih 8,7 milijardi dinara. Posle izbora, od jula do decembra, ukupna vrednost pregovaračkih postupaka po hitnosti bila je četiri puta manja, oko dve milijarde dinara. Zar to nije dokaz da političari mogu, kad hoće. Usvojen je i novi Zakon o javnim nabavkama. Godinama ukazujem i na nezakoniti uvoz roba iz različitih zemalja. Da je Carina izvor ogromne korupcije i uzročnik ogromnog crnog tržišta i sive ekonomije. Od 2000. godine nelegalno je uvezeno robe za više od pet milijardi evra. Gubici države samo na osnovu neplaćene carine i prethodnog PDV-a premašuju dve milijarde evra. Nedavno je vaš list objavio da je na adrese Tužilaštva za organizovani kriminal, Agencije za borbu protiv korupcije, Službe za suzbijanje finansijskog kriminala i Poreske uprave stiglo anonimno pismo u kome je detaljno opisano kako se to radi. Nekom je na toj carini dosadilo da to zlo gleda svojim ocima. Carina je sve demantovala. Zatim je objavljeno da je određen pritvor do 30 dana za 13 carinika i špeditera osumnjičenih za zloupotrebe, dok će se jedan osumnjičeni braniti sa slobode. Oni se terete za nezakonito postupanje prilikom uvoza i carinjenja tekstilne robe proizvedene u Kini. Nelegalna prodaja po pijacama i ulicama je takođe stara priča kojoj se kraj ne naslućuje. Kao antimaterija; nema kraja lošoj beskonačnosti.
 Ali vi ne odustajete?
Kao Sizif. Ja i dalje guram svoj kamen uživajući u lepotama apsurda. Jer, Srbija je neuređena zemlja. Ona mora ponovo „da se rodi” kao uređena, demokratska država, a demokratija je diktatura institucija, jednaka prava i obaveze za sve i Ustavom zagarantovana  ravnopravnost na tržištu. Da nam deca ne budu najtraženiji „izvozni proizvod”. Da i moj sin jedinac, koji je završio državni ekonomski fakultet, ne ode u svet, iako mu je otac industrijalac. U uređenoj zemlji sve ima smisla u neuređenoj sve je besmisleno.

U Beču patike jeftinije nego u Beogradu, nema konkurencije
BEOGRAD – Cene nekih proizvoda u Srbiji dosta su više nego u zemljama Evropske unije jer nemamo razvijenu konkurenciju i zdravu tržišnu utakcimu, dok je životni standard naših građana daleko ispod evropskog, ocenjuju stručnjaci. U zemljama EU mogu se kupiti mnogi proizvodi, počev od hrane, preko obuće i odeće po mnogo povoljnijim cenama nego u Srbiji, tako u Beču patike koštaju 80 evra, a iste takve u Beogradu 110 evra, što je posledica monopolskog ponašanja trgovaca na našem tržištu, rekla je za Tanjug predsednica Centra za zaštitu potrošača Vera Vida.
Prema njenim rečima, konkurencija u Srbiji se ne shvata kao tržišna utakmica u kojoj se proizvođači i trgovci takmiče ko će da proizvede ili ponudi ono što potrošači traže, a da pritom proizvod bude kvalitetniji ili istog kvaliteta po nižoj ceni.
Svima njima je u interesu ostvarivanje profita, ali ga jedino mogu stvoriti ukoliko nadmaše svoje konkurente, ukazala je Vida istakavši da se u Srbiji konkurencija doživljava kao „osveta” jednog trgovca prema drugom, zato što ovom drugom, žargonski rečeno „dobro ide”.
Ona smatra da se pravila o konkurenciji u EU primenjuju ne samo na privatni sektor, već i na javni, na državne kompanije.
Iz Evropske komisije su upozorili članice EU da mora da se odreknu pogubnog uticaja državnih intervencija u energetici i da u narednih nekoliko godina postepeno ukinu regulisane cene električne energije i gasa koje obeshrabruju traženje jeftinijih i efikasnijih opcija, ali i druge kompanije da uđu na tržište, objasnila je Vida.
Asocijacija potrošača Srbije (APOS) upoređivala je cene 19 životnih namirnica u Srbiji i Sloveniji i utvrdila da je 10 proizvoda u Sloveniji jeftinije u proseku za 10 procenata nego kod nas.
„Ako uzmemo u obzir da je plata u Sloveniji skoro tri puta veća nego u Srbiji, postavlja se pitanje kako se, uzimajući u obzir visok standard, u takvu cenu uklope i slovenački trgovci i distributeri i proizvođači, pa čak i država, a na kraju i potrošači - dok su kod nas sa ovako visokim cenama svi nezadovoljni”, zapitali su se u APOS-u.
Kako smatraju u APOS-u, odgovor se krije u većoj konkurenciji, jer dva miliona stanovnika u Sloveniji ima i mogućnost da bira neku namirnicu među 30 proizvođača, dok u Srbiji za neke od osnovnih namirnica jedva ima pet-šest proizvođača.
„Ništa ne formira dobar kvalitet i fer cenu kao otvoreno tržište i konkurencija. Naš stav je da država treba da stvori ambijent za zdravu konkurenciju, umesto što marketiškim potezima, direktno ili indirektno, pokušava da utiče na formiranje cena”, poručili su iz APOS-a.
Državni sekretar u Ministarstvu spoljne i unutrašnje trgovine Dragovan Milićević navodi da je privreda Srbije sektorski visoko monopolizovana i da 20 trgovinskih lanaca drži više od 80 odsto tržišta maloprodaje.
Kako je istakao, za unapređenje konkurencije, bez obzira na najefikasnija pravila, mora da se intenzivira privredna aktivnost i stvore uslovi za dolazak novih igrača na tržiste Srbije.
Bolja konkurencija će doneti niže cene, bolji kvalitet i zaštitu potrošača, i Srbija mora dobro da prione na žaštitu i unapređenje konkurencije.
Prema njegovim rečima, monopolizacija privrede stvara neefikasan sistem u kojem postoje kartelski sporazumi, dominiraju pojedine grupe i monoplisti mogu da diktiraju cene.

Poreska decentralizacija na popravnom
Decentralizacija na kojoj je insistirao Mlađan Dinkić, ministar finansija i privrede, u vidu povećanja prihoda lokalnih samouprava od poreza na plate sa 40 na 80 odsto – napravila je manjak u državnoj kasi od 25 milijardi dinara.
Ovaj gubitak bi, prema preporuci Fiskalnog saveta, trebalo da bude namiren tako što će opštine i gradovi višak para vratiti u državnu kasu. Najbolje rešenje je da se taj procenat prepolovi sa 80 na 40 odsto. Onako kako je to bilo pre nekoliko godina. Sa ovakvim stavom se, kako je „Politika” pisala slaže i kancelarija Svetske banke u Beogradu.
Nikola Altiparmakov, predstavnik Fiskalnog saveta, kaže da je do neravnoteže došlo zato što su mnogo više povećani prihodi nego što su smanjeni transferi – doznake iz republičkih budžeta u lokalne kase.
– Budući da nadležnosti lokalnih samouprava nisu menjane niti proširivane u proteklim godinama zaključili smo da višak sredstava u odnosu na obaveze na lokalnom nivou iznosi oko 25 milijarde dinara godišnje. Optimalan pristup podrazumeva vraćanje sredstava sa lokalnog na republički nivo, jer bi mnogobrojni operativni i politički rizici mogli da ugroze uspešno sprovođenje alternativnog rešenja – prenosa dodatnih nadležnosti sa republičkog na lokalni nivo, jer je fiskalna decentralizacija najpre političko, a potom ekonomsko pitanje – objašnjava Altiparmakov i podseća na problem prenosa održavanja puteva na lokalne samouprave, čije finansiranje je opet morala da preuzme republika.
Dakle, Fiskalni savet u „Oceni stanja i perspektiva fiskalne decentralizacije u 2013. godini” preporučuje da se država vrati na inicijalni Zakon o finansiranju lokalnih samouprava iz 2007. prema kome su opštine ubirale 40 odsto prihoda od poreza na plate, a transferi su iznosili 1,7 odsto bruto domaćeg proizvoda, umesto sadašnjih 1,1 odsto.
S tim što ako lokalne samouprave prihvate održavanje 6.000 prekategorisanih puteva, koji su im nedavno preneti u nadležnost – transfere bi im trebalo povećati za četiri milijarde dinara.
Da je stari zakon o finansiranju lokalnih samouprava ostao na snazi opštine i gradovi bi u 2013, po osnovu poreza na zarade i republičkih transfera prihodovali 107 milijardi dinara (prihodi po ova dva osnova bi iznosili po 53,5 milijarde dinara).
Izmene iz 2011. znatno su povećale ukupna sredstva koje opštine i gradovi dobijaju po ova dva osnova, tako da će prihodi u ovoj godini iznositi nepunih 137 milijardi dinara (102 od poreza na zarade i 35 milijardi dinara od republičkih transfera).
Poslednje zakonske izmene u jesen 2012. godine ograničile su i ukinule pojedine izvorne prihode lokalnih samouprava, takozvane kvazifiskalne naknade, čime će godišnji prihodi na lokalu biti smanjeni za pet do šest milijardi dinara.
Druga mogućnost je da opštine zadrže prihod od poreza na zarade u iznosu od 80 odsto. Ali Altiparmakov naglašava da bi u tom slučaju transferi morali da budu smanjeni za 25 milijardi dinara, što znači da bi sa 30 milijardi u 2013. došli na pet milijardi dinara u 2014.
Fiskalni savet naglašava da dalji proces decentralizacije i prenosa dodatih nadležnosti na lokalne samouprave u srednjem roku nisu sporne, ali ne veruje da takav pristup može da reši postojeću fiskalnu neravnotežu u kratkom roku.
Ovu neravnotežu je, prema preporuci Fiskalnog saveta, neophodno otkloniti u što kraćem roku, kako bi se u budžetsku 2014. godinu ušlo sa uravnoteženom fiskalnom pozicijom između republičke i lokalnih vlasti.
Ukoliko se fiskalno održivo rešenje ne usaglasi u što kraćem roku „postoji veliki rizik da će se lokalne samouprave trajno adaptirati na viši nivo raspoloživih prihoda neproduktivnim povećanjem tekućih rashoda”.
Tu sumnju autori potkrepljuju primerom da su u toku devet meseci 2012, u odnosu na isti period 2011. godine, rashodi za subvencije na lokalnom nivou realno porasli 25, rashodi za robu i usluge 20 , rashodi za zaposlene 10, dok su kapitalni rashodi na lokalu povećani tek za dva odsto.
Fiskalni savet ukazuje da počev od 2014. godine lokalne samouprave neće više moći da naplaćuju oko 0,4 odsto BDP prihoda u obliku naknade za korišćenje gradskog građevinskog zemljišta, tako da se mogu javiti ideje da se ovaj gubitak na neki način kompenzuju sa 0,7 odsto BDP sredstava viška na lokalnom nivou.
„Sa ekonomskog stanovišta, ovaj pristup bi bio kompletno neopravdan, tim pre što postojeća zakonska regulativa podrazumeva integraciju naknade za korišćenje zemljišta u porez na imovinu, dok takođe postoji i mogućnost i da se gubitak lokalnih prihoda po ovom osnovu nadomesti odgovarajućim sredstvima od uvođenja naknada za komunalne delatnosti”, navode autori studije.
Isto kao i Svetska banka, Fiskalni savet u porezu na imovinu vidi mogućnost za povećanje lokalnih prihoda. Oni sugerišu da poreska osnovica treba da prati realnu tržišnu vrednost nepokretnosti, da treba povećati obuhvat naplate i da u budućnosti transfer iz republičkog budžeta bude uslovljen stepenom naplate lokalne samouprave.

Zloupotreba odgovornog lica od danas novo krivično delo
U Srbiji će danas biti uvedeno novo krivično delo – zloupotreba odgovornog lica, koje je izmenama Krivičnog zakonika iz decembra 2012. razdvojeno od krivičnog dela zloupotrebe službenog položaja.
Državni sekretar u Ministarstvu pravde Danilo Nikolić rekao je juče agenciji Beta da će viši sudovi predmete koji se odnose na zloupotrebe odgovornog lica dostaviti višim tužilaštvima da preinače optužbe i usaglase ih sa izmenama Krivičnog zakonika. „Taj posao tužioci treba da završe do 1. jula 2013. godine”, kazao je Nikolić.
Stvarna nadležnost i za krivično delo zloupotreba odgovornog lica biće poverena višim sudovima, kazao je Nikolić i dodao da će to biti precizirano i izmenama Zakona o uređenju sudova koje su u skupštinskoj proceduri.
Kako je naveo, Tužilaštvo za organizovani kriminal i posebno odeljenja Specijalnog suda u Beogradu i dalje ostaju nadležni i za krivično delo zloupotreba službenog položaja i za krivično delo zloupotreba odgovornog lica.
Izmenama Krivičnog zakonika usvojenim decembra 2012. uvedeno je novo krivično delo zloupotreba odgovornog lica, od koga je razdvojeno krivično delo zloupotreba službenog položaja koje je isključivo vezano s raspolaganjem državnom imovinom i imovinom javnih preduzeća.
Odgovorna lica su na funkcijama u privatnim preduzećima i odgovaraju po posebnom krivičnom delu samo ako su protivpravnim delovanjem pribavili protivpravnu imovinsku koristi.
Kazne za zloupotrebu službenog položaja su za osnovni oblik od šest meseci do pet godina, za teži oblik zloupotrebe kojom je pribavljena korist veća od 450.000 dinara od jedne godine do osam godina, a za još teži oblik zloupotrebe kojom je pribavljena korist veća od 1,5 miliona dinara kazna zatvora je od dve godine do 12 godina.
Kazne za zloupotrebu odgovornog lica su za osnovni oblik od tri meseca do tri godine, a teži oblik zloupotrebe kojom je pribavljena korist veća od 450.000 dinara od šest meseci do pet godina, a za još teži oblik zloupotrebe kojom je pribavljena korist veća od 1,5 miliona dinara zatvorska kazna se kreće od dve godine do 10 godina.

Mediji oblikuju stvarnost, bez odgovornosti
Stvarnost je ponekad previše strašna, ali mediji se trude da i takvoj stvarnosti pridodaju još koju strahotu, izmišljotinu, poluistinu, najblaže rečeno neproverenu glasinu, koja „ima zadatak” da privuče veću pažnju čitalaca i gledalaca.
Zločin u Velikoj Ivanči dobio je u medijima neverovatne razmere, kao da nije dovoljno strašan. Neukusno skeniranje tragedije, bola i žalosti, priče o „ukletom selu” i „zločinu zbog snajke”, čiju istinitost ne može da proveri ni istražni sudija, deo su nemilosrdne borbe medija za što brojniju publiku, pri čemu se gubi svaka mera.
Zašto se tragedije preuveličavaju senzacionalističkim naslovima, zašto ih publika guta i kuda to vodi, za „Politiku” govori dr Ratko Božović, sociolog kulture i profesor univerziteta.Koja je prava mera izveštavanja o zločinima i nasilju?
Opasno je u medijima predozirati priču o nasilju. To je način da se nasilje učini „običnim” događajem, čak i da se podučava nasilju. Svaka preuveličana priča o nasilju u medijima može biti podsticaj za nasilje u realnosti. Tema nasilja mora biti u medijima visoko određena i racionalno vođena. Kada pišu o nečijem grehu, o zločinu, o nečijoj tragediji mediji moraju imati mere i odgovornosti. Umesto toga, mediji rade nešto što im ne pripada – osuđuju i presuđuju. To im je dozvoljeno i na taj način moguće je sve devalvirati, moguće je lagati i izmišljati. Imamo slobodu medija, ali ne i njihovu odgovornost. Imamo „istinu” koja je preplavljena lažima.Gde je danas mesto ljudskog života i dostojanstva u sistemu vrednosti?
Ljudski život je obezvređen još od vremena devedesetih, kada je indiferentnost prema nasilju postala forma življenja. Nažalost, mi smo to zaboravili jer smo razvili sposobnost za kratko pamćenje. Naše društvo je i dalje anemično, a to znači da u njemu i dalje vladaju haos, nasilje i bezakonje. Još nismo odmakli od toga i ne samo da postoji stagnacija, nego i regresija u sistemu vrednosti. Postoji konfuzija vrednosti.Dobre vesti i prave vrednosti manje se ističu od crnih hronika sa šokantnim naslovima.
Da. Rđava vest je najatraktivnija.Zašto?
Zato što je nestala empatija među ljudima. Loša vest je uteha da se to dogodilo nekom drugom. Rđava vest je najprihvatljivija za ljude koji su poraženi i frustrirani jer njihova očekivanja nisu postala stvarnost. Veliki broj građana je u nemogućnosti da ostvari svoja očekivanja, a ostali su bez životne snage i energije. Zato nalaze neku vrstu utočišta u tuđoj nesreći i tuđem nasilju, ali su tako i sami saučesnici agresije, na psihološkom nivou. To je kompenzacija za njihovu nevolju jer to što čitaju u medijima je mnogo gore od onoga što se njima dešava. Ljudi su u velikoj apatiji i depresiji, a istovremeno napeti, nervozni, pod stresom i konačno – na kratkom fitilju. Oni su negde između apatije i agresije. Osećaju se nemoćno, a što je nemoć veća, to je veća i potreba za nasiljem jer se njime može vladati tuđim strahom i nemoći.Kakva je moć medija u takvoj situaciji? 
Moć medija je velika jer se po njihovoj meri oblikuje stvarnost. Mediji su za mnoge ljude jedini način komunikacije sa spoljnim svetom i sa stvarnošću. Tako televizija pretvara svoje podanike u voajere, a realnost transformiše u spektakl. Formira životne stavove i životni stil. Takozvani rijaliti šou programi nastoje da budu realniji od realnosti. To su medijske igranke bez prestanka, koje u publici imaju svoje podanike. Pri tom ne treba zaboraviti da mediji zapravo više rade za tajnost nego za javnost. Jer, iza svakog medija stoje neki tajni interesi koji oblikuju javnost i stvarnost. Problem je u tome što većina ljudi nije slobodna, nego su ili podanici ili prodanici.Šta je tajni interes za takvo oblikovanje stvarnosti?
U stvari, stvarnost je postala kao i svaka druga roba koja se proizvodi i prodaje. Štaviše, ona ne mora da korespondira s realnošću. Ona je pararealnost koja poništava samu realnost i fabrikuje se od javne politike do estrade. Paradoks je da na taj način mediji više rade za tajnost nego za javnost. Tako oblikovana realnost osmišljena je da donese profit, a on se kreće od političkog rejtinga do komercijalnog efekta. Problem je što takvi medijski sadržaji ubijaju ljudsko vreme, umesto da ga kreativno osmišljavaju, a mi smo već odavno gubitnici vremena koje je najvažniji ljudski resurs.Postoji li mogućnost izbora da se vreme ne provodi uz takve medijske sadržaje?
Siromaštvo je na ivici bede i ljudi nemaju mnogo izbora, nemaju mogućnost da vreme provode s knjigom, u pozorištu ili u operi. Šta drugo mogu nego da budu sedeće figure ispred televizora? To je njihov prozor u svet, a često i jedini kontakt s realnošću, koja to zapravo nije. Zato imamo problem percepcije realnosti i nevolju udaljavanja od istine.Kakva je u tome odgovornost institucija sistema, državnih organa?
Ako znamo da ima više od milion nepismenih građana u Srbiji i da se iz državnog budžeta ne izdvaja gotovo ništa za kulturu, onda moramo reći da je država direktni saučesnik regresije sistema vrednosti i ubijanja vremena ljudi. Omogućena je i lakoća laži i devalviranja ljudi, bez ikakve odgovornosti za to. Tako je nedavno u vodećem tabloidu objavljena intriga anonimnog dostavljača kojom je oblaćen dr Čedomir Čupić. Štetu nije umanjilo ni to što je na društvenim mrežama preko šest hiljada mladih ljudi, sadašnjih i bivših studenata, pod punim imenom pružilo podršku profesoru i demantovalo laži o njemu. Najgore je što mediji više ne razlikuju istinu od laži. Svi mi pomalo ličimo na one junake iz Platonove pećine koji su u polumraku jedva videli, a kada su izašli na svetlost dana – potpuno su obnevideli. Šta je potrebno da bismo progledali?
Verujem da neka strukturalna promena može uspostaviti drugačije institucije i ljude u tim institucijama, koje će biti adekvatne. Suštinska promena se ovde nije dogodila.Kakvu ulogu mogu imati učeni ljudi, intelektualci? Da li su i oni pasivni i apatični?
Iako je često uzaludan napor intelektualaca da bilo šta kažu što može promeniti stvari – treba pokušati. Ono što se čini kao nemoguće, može jednog trenutka postati moguće.Upravo smo imali medijsku kampanju za život osmogodišnje devojčice Tijane Ognjanović. Veliki broj ljudi je uključen u tu akciju. Da li to ipak govori da uspostavljamo sistem vrednosti?
Kad sam poverovao da smo izgubili empatiju za drugoga, bilo mi je drago da sam se prevario. Demantovao me je odziv građana u toj akciji i božanstvena reakcija glumca Sergeja Trifunovića, koji je pokazao da vredi ne pristati na sveopštu pasivnost. Onda se pojavilo mnogo ljudi koji su pokazali da još imaju srca. To je demanti da je ovde zamrla empatija, ali i lekcija za državu, koja je morala nešto da učini u ovom slučaju. To je dokaz da javne ličnosti mogu podstaći empatiju za dobročinstvo, za čovečnost i čovekoljublje, i konačno – za moralnu inteligenciju.

Kud god da kreneš, Kosovo
Očigledno je da je „dijalog” između Beograda i Prištine samo eufemizam za pregovore Srbije sa zapadnim silama, SAD i EU. Da li, dok ti pregovori traju, ima svrhe isplaziti im jezik, ili su uzdržanost i pragmatizam svrsishodniji
U Generalnoj skupštini Ujedinjenih nacija srušen je jedan veliki tabu – pitanje nedodirljivosti međunarodnog krivičnog pravosuđa, ocenio je Vuk Jeremić učinak tematske konferencije koju je sazvao koristeći svoja ovlašćenja jednogodišnjeg predsednika parlamenta UN. Velika pobeda Srbije i njene diplomatije?
Zastanimo malo. Istog dana kada je Jeremić naglasio da međunarodno krivično pravosuđe nije više „sveta krava” koju niko ne sme da kritikuje, kritikovan je on lično. Filip Riker, visoki funkcioner Stejt departmenta nadležan za Balkan, ocenio je da je ta rasprava bila „neuravnotežena i huškačka polemika”.
Skup je, inače, bojkotovala većina zapadnih zemalja, pa i neki naši dokazani prijatelji, sudeći bar po količini pomoći koju su nam dali, kao što je Japan. Kao i neki „nesvrstani”, poput ambasadora Jordana u UN, koji je sugerirao da je Jeremić zloupotrebio svoja ovlašćenja predsednika da bi promovisao „nacionalističku agendu”.
U okolnostima kada Srbija još ima imidž „remetilačkog faktora” na Balkanu i kada je pred teškom odlukom da prihvati lošu ponudu od koje neće biti bolje, treba pažljivo odmeravati svaki potez.
Očigledno je, zato, da skup u UN, zakazan doduše ranije, nije doprineo popravljanju naših pozicija, ma koliko možemo da budemo (samo)zadovoljni što smo svetu saopštili „istinu”. Utisak je da smo opet nešto pogrešno izračunali. Kao kad smo, uvereni da će nam dati za pravo, potegli Međunarodni sud pravde, da kaže svoje o secesiji kosovskih Albanaca, pa potom dobili ono čemu se nismo nadali.
Pada u oči i da je predsednik Srbije bio jedini šef države koji je učestvovao na „Jeremićevoj konferenciji”.
Pre toga, generalni sekretar UN Ban Ki Mun je rekao šta je imao, između ostalog i da „ne možemo da dostignemo naš cilj mira, razvoja i poštovanja ljudskih prava bez promovisanja i podržavanja robustnog sistema međunarodne krivične pravde. Podrška tribunalu i sudovima podrazumeva i poštovanje – i nedovođenje u sumnju – njihove nezavisnosti, nepristrasnosti i integriteta”.
Generalni sekretar je onda otišao, a Nikolić je u četrdesetominutnom govoru, između ostalog, rekao da Haški tribunal „ne može biti ni budućnost međunarodne pravde, već samo njena ružna prošlost”. Može se, naravno, izneti dosta argumenata u prilog tome, ali svakako je razložna i dilema nismo li odabrali da „kontra sveta” opet budemo u pogrešno vreme i u korist svoje štete.
Ponovo se, dakle, nameće pitanje da li zaista znamo šta hoćemo i da li smo, što je još važnije, to uskladili s onim što možemo?
Srbiji je ovih dana, svakako, pored promišljene hrabrosti političkih vođa, neophodno i mnogo dobre volje međunarodnih faktora u nastojanjima da preseče zamršeni kosovski čvor. Očigledno je da je „dijalog” između Beograda i Prištine samo eufemizam za pregovore Srbije sa zapadnim silama, SAD i EU. Da li, dok ti pregovori traju, ima svrhe isplaziti im jezik, ili su uzdržanost i pragmatizam svrsishodniji?
Da se ne zavaravamo, ne bi pregovori o Kosovu, koji su se sveli na domete autonomije za Srbe koji žive u severnom delu (mada ih je dvostruko više južno od Ibra), bili lakši, niti aduti Srbije jači i da nije bilo tematske konferencije.
Ona je samo primer neusaglašenosti koraka i nesklada ciljeva i sredstava. A u takvim okolnostima, teško je postići maksimum, pogotovo kad problem ima dugu istoriju propuštenih prilika, po starom principu „ko traži veće, izgubi iz vreće”.
Gledano iz Vašingtona, Srbija, kud god da krene, nailazi na Kosovo. Kao na problem koji mora da reši, jer joj se, ne samo odavde, s razlogom poručuje da joj nije u interesu da ostane zamrznut. S tim u vezi naši pregovarači su poslednjih nedelja često potezali argument ”jedinstva državnog vrha”.
”Jedinstvo” inače ne postoji u političkom rečniku ovdašnje demokratije koja takođe ima svoj ”državni vrh” i situacije u kojoj on mora da donosi teške odluke.
Ali ovdašnji političari tada traže međusobni konsenzus, jer ne mogu da budu jedinstveni, pošto politika po definiciji podrazumeva suprotstavljene interese njenih aktera. A ako saglasnosti nema, u sistemu se zna čija je poslednja.
Od Amerike se može naučiti i da neprijateljstva nisu trajna, ali da interesi jesu. Što, opet, ne znači da se prošlost zaboravlja – ali se tretira isključivo kao prošlost. Dovoljno je navesti samo primer odnosa SAD i Japana, a ako hoćemo nešto bližu istoriju, SAD i Vijetnama.
Zamolio sam ovim povodom dvojicu ovdašnjih komentatora koji, kad je reč o Balkanu, utiču na američko javno mnjenje, da mi iznesu svoje viđenje šta bi Srbija danas morala da uradi da bi izašla iz situacije koja se ovih dana opisuje kao bezizlazna.
„Srbija je poslednjih godina imala koristi od stava Amerike ’što je bilo bilo je’ i Evrope koja ju je pre htela unutra nego izvan. To je podrazumevalo otvorenost prema Nikoliću i Dačiću, koji iz devedesetih imaju dovoljno prtljaga da se prema njima bude rezervisan”, odgovorio mi je Danijel Server, danas profesor međunarodnih odnosa na Univerzitetu „Džons Hopkins” koji svakodnevno u svom blogu (peacefare.net) analizira, kako Balkan, tako i druga bivša ili današnja žarišta.
„Odbijanje sporazuma s Prištinom staviće Srbiju u zamrzivač na više godina, kad je reč o odnosima i s Vašingtonom i s Briselom. Pri tom će oni nastojati da budu fini (pogotovo s Dačićem i Vučićem, koji se ne doživljavaju kao problematični), ali bez dovoljno uverljivosti.
Srbija će se naći u situaciji da se sve više okreće Moskvi, koja za to sada nije mnogo zainteresovana, jer je uglavnom dobila ono što je htela u energetskom sektoru. Sumnjam da će Amerikanci i Evropljani početi da joj blokiraju zajmove MMF-a, ali će ovde biti mnogo onih koji to vide kao naše poslednje sredstvo pritiska”.
Ocenjujući Nikolićevo istupanje u UN kao „nečuveno”, jer „zločini protiv Srba ne pravdaju srpske zločine protiv drugih”, Server na kraju poručuje da bi za Srbiju najbolje bilo da „reši problem koji je stvorila i promeni mišljenje o pogodbi s Prištinom, čiji sadržaj nikad nije obelodanjen”.
„Može ponosno da objavi da je dobila neke ustupke – po mom razumevanju, tekst sadrži neke odredbe o policiji i sudovima koji bi mogli da otklone neke zebnje na severu. Za to ima još vremena – ali ne mnogo.”
Dejvid Kenin, takođe predavač međunarodnih odnosa na „Džons Hopkinsu”, koji Balkan poznaje iz svog višegodišnjeg rada kao analitičar CIA, ima nešto drugačiji pogled.
Po njemu, „sapunica koja okružuje razgovore Dačić (a kasnije i Vučić) – Tači, ne bi mnogo toga rešila, čak i da je bilo dogovora. Ako Eštonova iduće nedelje izvuče nekog zeca iz šešira, to će biti veći rezultat za EU, nego za glavne protagoniste”, smatra Kenin.
„U svakom slučaju, pitanje je: ’Kuda ideš, Srbijo?’. Ona je sada društvo bez cilja, bez jasnog poimanja svog mesta u regionu ili u svetu. Da li Rusija može da bude njeno političko, finansijsko ili kulturno sidro, više nego što je to bila u prethodnim vekovima?”
„Srbija ne treba sebe da rebrendira”, smatra Kenin, „jer bi to pokazalo da joj je najvažnije kako je vide drugi. Alternativni pristup je da se okrene svojim problemima i nedostacima, reši ih, a onda se sa više samopouzdanja okrene prema drugima...
To nije jednostavno izvesti, s obzirom na sebičnost političara, patronažu „biznismena” i drugih. Zahteva i pravo liderstvo, koje je svugde retko, a ne samo ljude koji su na vlasti. Bez toga, ona će nastaviti da mlati praznu slamu oko svog evropskog koloseka i izgubljene pokrajine koja se sada zove Kosovo.”

Samo kompjuteri neće doprineti boljem zdravstvu
Najava da će do kraja godine svi domovi zdravlja u zemlji biti umreženi, kao i da će biti napravljena baza podataka kartona pacijenata i izdavani elektronski recepti, za profesora Mašinskog fakulteta u Nišu dr Vojislava Stoiljkovića, korak je u pogrešnom smeru.
Da podsetimo, ministarka zdravlja profesorka dr Slavica Đukić-Dejanović je izjavila da je formirana jedinica koja se bavi informativnim tehnologijama i koja radi na realizaciji ovog velikog posla, čiji će jedan od konkretnih rezultata biti i to da će mejlom lekari ubuduće komunicirati i međusobno i sa pacijentima i time poboljšati efikasnost u pružanju zdravstvene usluge. 
– Apsolutno nije dovoljno u jednu lekarsku ordinaciju ili na celu kliniku ubaciti kompjutere, umrežiti ih i očekivati da u zdravstvu bude bolje. Kada neko ne želi da preuzme odgovornost za uređenje procesa u zdravstvu, koji su na nivou 19. veka, kako kažu američki stručnjaci u zdravstvu, tada govori da će sve probleme rešiti formiranje baze podataka. To je korak u pogrešnom smeru. Neke ambulante i domovi zdravlja su već uveli baze podataka pa kažu: „Ovo sada radi sporije nego ranije” – objašnjava za „Politiku” profesor Stoiljković. 
Po rečima ovog stručnjaka, za uvođenje savremenih tehnologija u zdravstvene sisteme glavni problem u zdravstvu Srbije su neuređeni procesi pružanja zdravstvene nege.
– Postoji osam velikih procesa rasipanja: čekanje, suvišna usluga, suvišna obrada, transport, kretanje, zalihe, greške i nedovoljno korišćenje ljudskog potencijala. To su „uska grla”. Zato je potrebno da se prvo poboljšaju procesi u zdravstvu primenom takozvanog lin koncepta menadžmenta, koji primenjuju mnoge bolnice u svetu u poslednjih 15 godina. Tek pošto se urede procesi sledi njihova informaciona podrška. U suprotnom, ako informaciono podržite neuređene procese to može da dovede samo do većeg haosa. To je davno dokazano u svetu – kaže Stoiljković.
On dodaje da dok se „snimi” i uredi proces, dok se ne vide rasipanja u procesu i ne primene metodi i alati za njihovo smanjenje ili eliminisanje, nikakva baza podataka ne može da poboljša pružanje zdravstvene nege, pa tako sumnja da se najava može sprovesti u delo do kraja godine.
Taj proces duže traje, ali garantuje rezultate koji prevazilaze sva očekivanja. Naš sagovornik navodi i da je već drugu godinu u Kliničkom centru u Nišu u toku realizacija dva lin projekta, a rezultati su impresivni.
– Takođe, prvo se mora uvesti pilot-projekat. Ovako kako je sada najavljeno uvođenje informatizacije i umrežavanja u zdravstvu, reč je o takozvanom pristupu buldožerom: metar u dubinu, a kilometar u širinu”. Ako hoćete uspeh treba vam „pristup laserom: kilometar u dubinu, centimetar u širinu”. Ako neko hoće da proveri uvođenje nekog novog koncepta i da li će on postići cilj, projekat se mora proveriti prvo na jednom manjem sistemu, na nivou jednog grada ili kliničkog centra u pilot-projektu. Da se nauče lekcije, da se vide greške… Bez snimanja procesa i tok vrednosti u procesima i bez pripreme učesnika koji treba da prihvate promenu, od toga neće biti ništa. Naši lekari i sa pisaćim mašinama i na kompjuterima kucaju sa dva prsta – podseća Stoiljković. 
Naš sagovornik je izdvojio kao uspešnu primenu lin projekta u Biohemijskoj laboratoriji u Kliničkom centru u Nišu, koja opslužuje 25 klinika.
– Dešavalo se da ujutru odjednom stigne 100 uzoraka za laboratorijske analize. To se zove „guranje”, i naravno da sistem ne može da odgovori, već koncept mora da se bazira na tome koliko sistem može „da povuče”. Ispred prijemne ambulante za uzimanje krvi bili su redovi, a sada u Centru za medicinsku dijagnostiku u KC „Niš”, dva pacijenta izlaze za jedan minut – kazao je Stoiljković.
Iz Ministarstva zdravlja nisu stigli odgovori na naša pitanja koji su sektori planirani za umrežavanje i da li je napravljen presek sadašnjeg stanja, kao ni to da li je predviđena neka obuka zdravstvenih radnika za nove informacione tehnologije.

Čovek koji vidi ehom
Zamislite veliki travnati teren sa loptom na sredini i zamislite da morate da je pronađete sa povezom preko očiju. Nemoguća misija! Ne i za Danijela Kiša (47), koji je upravo na ovaj način pokazao svoje mogućnosti voditeljki na Ej-Bi-Siju.
Ovaj Amerikanac sa 13 meseci je ostao bez čula vida kada su mu lekari dijagnostikovali tumor mrežnjače, ali nije dozvolio da život prođe pored njega. Studirao je razvojnu psihologiju i posebnu pedagogiju, razvio tehniku lokalizacije eha uz pomoć koje ne samo da obavlja uobičajene radnje već samostalno vozi bicikl i odlazi na planinarenje.
Kao prvi trener u SAD uči slepe osobe kako da se kreću kroz prostor, ali svoju veštinu prenosi i kroz neprofitnu fondaciju „World Acces For The Blind”, čiji je predsednik.
A zahvaljujući Delta fondaciji, Danijel Kiš će od ponedeljka do srede svoje umeće da predstavi učesnicima skupa u novosadskoj školi za osnovno i srednje obrazovanje dece sa invaliditetom „Milan Petrović”.
U razgovoru za „Politiku” Betmen, kako Kiša nazivaju mediji, otkriva kako je razvio tehniku zapažanja položaja predmeta iz okruženja uz pomoć slanja zvukova visoke frekvencije.
– Moje slepilo nije posmatrano kao tragedija, već kao prilika za drugačiju vrstu učenja. Roditelji su poštovali moju slobodu i cenili moje mogućnosti. Učestvovao sam u većini aktivnosti i imao pristup dešavanjima kao bilo koji drugi dečak. Dakle, nisam bio ograničen niti sam sedeo između četiri zida – kaže Kiš, koji veruje da mu je ovakav stav najbližih pomogao da podstakne novi način opažanja.
O čemu je tačno reč? Naš sagovornik koristi cokotanje jezikom i eho pretvara u trodimenzionalnu sliku okruženja. Pošto je dugotrajna upotreba jezika zamorna, Kiš je izmislio i kutiju koja obavlja tu funkciju.
– Slika koju dobijam može se porediti sa slabim sevanjem svetlosti. Ona nema detalje kao one koje vidite okom, više je vizija. Međutim, dovoljna je za nezavisno i efikasno kretanje po bilo kom terenu. Čak i po onom koji slepa osoba ne poznaje – objašnjava Kiš i svoje kretanje poredi sa tehnikom slepog miša.
Ko razume tu tehniku, dodaje naš sagovornik, može na nekoliko metara rastojanja da razlikuje da li pred njim stoji kamion ili auto.
Kiš i njegova fondacija do sada su sproveli obuku za slepe osobe, njihove porodice i instruktore u više od 30 zemalja. O ovim treninzima saznali su uglavnom iz medija. Ali za postizanje uspeha, ističe naš sagovornik, neophodna je podrška porodice.
– Najveći problem slepih osoba nije slepilo, već predrasude okoline koja dovodi do njihovog ograničenja i izolacije. Porodice, ali i neposredno okruženje moraju da ih podrže tako što će raditi na jačanju njihovih ličnih kapaciteta – u nekoliko rečenica Kiš daje recept za poboljšanje kvaliteta života slepih osoba.
Međutim, on je kritikovao i samu zajednicu slepih ljudi koji „pristaju da budu na margini društva”.
Na kraju razgovor Danijel Kiš otvoreno je poručio slepim osobama u Srbiji da ne treba da očekuju od drugih da dobiju svoju slobodu.
– Tako ćemo uvek biti na čekanju – uveren je Kiš.

Počeo popis žrtava Prvog svetskog rata
Sto godina posle Prvog svetskog rata (1914–1918), u Srbiji se sprovodi popis žrtava oružanog sukoba koji je izmenio Evropu. Reč je o projektu „Svet se seća”, kanadskoj inicijativi koja se sprovodi u državama učesnicama rata.
Nosilac projekta je Ministarstvo rada, zapošljavanja i socijalne politike, a ovu inicijativu prihvatio je i prvi potpredsednik vlade i ministar odbrane Aleksandar Vučić.
Projekat sprovodi Vojni arhiv jer je reč o popisu vojnih žrtava, ali će se ova prilika iskoristiti i za evidenciju svih žrtava koje se pominju u arhivskoj građi uključujući i poginule savezničke pa i tada neprijateljske vojnike.
Zvanične procene istoričara govore da je Srbija u Prvom svetskom ratu izgubila 400.000 vojnika, do sada je popisano oko 58.000 imena a tek je obrađen deo građe koja se odnosi na 1914. godinu.
– Projekat „Svet se seća” sprovodi se u tri faze – istraživanje, skeniranje i unos podataka. Sva registrovana i sređena građa fonda Vojske Kraljevine Srbije, u kojoj se nalaze podaci o ljudskim gubicima u Prvom svetskom ratu, smeštena je u numerisanim kutijama i prati organizacionu strukturu jedinica srpske vojske. Reč je o oko 3.000 kutija koje bi trebalo istražiti – kaže direktor Vojnog arhiva pukovnik Milorad R. Sekulović ističući da je projekat trajati sve do 2018. godine, kada će se obeležiti vek od završetka Prvog svetskog rata.
On objašnjava da u fondu Vojske Kraljevine Srbije postoje i sređeni spiskovi žrtava, što je rezultat rada posebne komisije koja je 1932. sačinila taj spisak čiji je naziv „Srpski narodni panteon”.
Osim stradalih tokom svetskog sukoba, na tom spisku nalaze se imena poginulih u balkanskim ratovima ali i borbama vođenim po okončanju svetskog rata sve do 1920. godine, tokom stvaranja Kraljevine SHS. Na tom spisku nalaze se imena oko 200.000 žrtava, ali će se svi ti podaci porediti sa onima iz arhivske građe.
– Pregledana i izdvojena arhivska građa se iz depoa dostavlja u Odeljenje za digitalizaciju, gde se skenira i smešta na server Vojnog arhiva. Nakon toga pristupa se unosu podataka u poseban program, koji je napravljen u skladu sa smernicama ambasade Kanade, kako bi odgovarao sličnim bazama podataka koje se vode u Francuskoj, Belgiji, Kanadi i drugim državama – objašnjava pukovnik Sekulović.
U spisak žrtava, ako su dostupni, unose se ime, prezime, ime člana porodice, godina rođenja, godina smrti, jedinica i čin, okolnosti smrti (poginuo, podlegao povredama ili bolesti, nesrećni slučaj...), mesto sahrane i eventualne napomene (zarobljen, nestao i slično). Ipak postoje izvesni problemi, ima oštećene građe, nepotpunih podataka pa i nečitkog rukopisa.
Trebalo bi angažovati dodatno ljudstvo na ovom projektu – od potrebna 23 saradnika na ovom projektu za sada radi njih 11, ali i nabaviti za ovaj posao bolju informatičku opremu.
– I sa vremenske distance od bezmalo sto godina, utisak je da je srpska vojska uredno vodila dokumentaciju i u najtežim trenucima, uostalom kao što je i sačuvala Vojni arhiv. To se i vidi iz operativnih dnevnih izveštaja vođenim od jedinica nivoa čete, preko pukova i divizija do Vrhovne komande. Zahvaljujući njihovom odgovornom radu mi smo u mogućnosti da i posle jednog veka napravimo spisak žrtava – kaže pukovnik Sekulović.
Imena žrtava na video-bilbordima
Međunarodni projekat „Svet se seća” pokrenuo je Robert Tomson, producent iz Toronta. Cilj je da se popišu vojne žrtve i da im se na taj način oda počast.
„Svaka država odlučuje kako će javnosti prezentovati te spiskove. Jedna od ideja jeste da se spiskovi objavljuju na video-bilbordima u državama učesnicama projekta, kao i da se na taj način obeleže i važni događaji iz Prvog svetskog rata. Spiskovi i događaji će se povremeno prezentovati i izvan nacionalnih okvira, pa je to prilika da se u drugim zemljama istakne doprinos Srbije pobedi u tom ratu”, kaže Negovan Stanković, državni sekretar u Ministarstvu rada, zapošljavanja i socijalne politike.
On kaže da će Vlada Srbije uskoro formirati odbor za obeležavanje stogodišnjice od izbijanja Prvog svetskog rata koji će se baviti i sprovođenjem ovog projekta.

Vučić: Srbija hoće da rešava probleme
Prvi potpredsednik vlade Srbije Aleksandar Vučić izjavio je da Srbija želi da postigne sporazum s međunarodnom zajednicom i Prištinom, ali da to mora da bude usklađeno s našim elementarnim državnim i nacionalnim interesima, te da bi rešenje tog problema bilo „ogromna stvar za našu zemlju”. „Nije to pitanje da li će to biti u tri dana, jer i ako za mesec dana taj problem rešimo, mi smo ogromnu stvar za našu zemlju uradili”, kazao je Vučić i dodao da se svakog dana razgovara, da niko to neće stavljati pod tepih, niti će bežati od te teme. „Mislim da je najvažnija poruka da Srbija hoće da rešava probleme i nema vremena za čekanje”, izjavio je Vučić u Zasavici kod Sremske Mitrovice, gde je porodici Adamić uručio pomoć za transplantaciju srca njihovoj dvoipogodišnjoj ćerki Ljubici.
Kako je preneo Tanjug, Vučić je dodao kazao i da je pozicija Srbije o tom pitanju jasna, da smo spremni i otvoreni za razgovore, uvek svuda i na svakom mestu pod pokroviteljstvom EU. „U našem je interesu da probleme rešavamo, a ne da nam se gomilaju”, kazao je Vučić, navodeći da sve vreme postoji intenzivna komunikacija Beograda s Briselom, ali i s mnogim drugim evropskim i vanevropskim centrima moći u cilju nastavka razgovora i pokušaja da se pronađe „modus operandi” za ono što bi trebalo da usledi. Vučić je ponovio da nikome ne odgovara da se stvari zamrznu i da sve ostane po starom, te da se stoga nada da će Srbija naići na razumevanje i da će razgovori biti nastavljeni.
Prvi potpredsednik Vlade je prokomentarisao i zahtev vojvođanskog premijera Bojana Pajtića za raspisivanje republičkih izbora, a ne pokrajinskih, kao „genijalnu stvar”, dodavši da mu nije jasno kako bi to bilo moguće da se izvede i poručio aktuelnoj pokrajinskoj vlasti da bi na tim izborima mogla pretrpeti ubedljiv poraz.
„Ako misli da će na republičkom proći bolje nego na pokrajinskom nivou nemam ništa protiv. Nisam, međutim, siguran da to Pajtiću i opciji koju zastupa odgovara i da su dobro izračunali, nego se plašim da će i na pokrajinskom i republičkom nivou politika koju predstavlja Bojan Pajtić pretrpeti ubedljiv poraz”, kazao je Vučić, pitajući da mu neko objasni kako je uopšte moguće da imamo republičke a da nemamo pokrajinske izbore i sa kojim izgovorom.
Gde su to pokazali, na kom to republičkom nivou da mi nemamo legitimitet ili gde da ga oni imaju na pokrajinskom, upitao je Vučić, navodeći primer Kovina gde je na nedavnim izborima SNS dobio 42 odsto glasova, a DS od prethodnih 27 sada stigao do devet procenata.
„Moje pitanje Pajtiću – da li je on to pobedio u Srbobranu, Zrenjaninu, Kovinu...”, rekao je Vučić i podsetio da su naprednjaci pobedili i u mnogim delovima Novog Sada pre desetak dana.
Zbog rata plakatima u Vojvodini, ocenio je Vučić, nikome, ni njemu ni Pajtiću, neće „faliti ni dlaka s glave” jer, kako je kazao, narod je mnogo više izgubio lošom vlašću nego svim tim „besmislicama i glupostima”. Bitno je, naveo je, da je u Novom Sadu na skupu koji je održan 12. aprila sve proteklo mirno, iako su se naslušali i pretnji i priča da se to neće završiti mirno, da se sprema prevrat, novi 5. oktobar... „To je onaj divni dan o kome su nam govorili, a sad je postao pretnja”, pojasnio je Vučić i dodao da je pre tog skupa upozorio i jedne i druge da se mir i red moraju poštovati. „I u Vojvodini i u svakom drugom delu Srbije poštovaće se red i mir a to što političari rade i koliko je pokvarena mašta nekih ljudi i kako su u stanju da spinuju određene teme, niti želim da se bavim time, niti išta drugo. Važno je da se poštuje legitimitet, da sve mora biti u skladu sa zakonom i Ustavom”, poručio je Vučić.
----------------------------------------------
Naprednjaci maloj Ljubici uručili 10.000 evra 
Lider SNS-a Aleksandar Vučić uručio je u ime stranke 10.000 evra porodici Adamić, na ime pomoći za transplantaciju srca njihovoj dvogodišnjoj devojčici Ljubica na klinici u Beču. Srce male Ljubice iz Zasavice kod Sremske Mitrovice radi samo s 20 odsto kapaciteta i hitno joj je potrebna transplantacija srca. Operacija je već zakazana, a ukupni troškovi iznose 120.000 evra, od kojih su Adamići prikupili 40.000 evra.
Vučić je pozvao medije da zajedno s njim posete porodicu male Ljubice, kako bi „motivisao i druge političare, privrednike i ljude koji imaju više od običnih građana, da pomognu”. Novac se može uplatiti i na žiro-račun broj 355-000-32-00-1047-86-34 u Vojvođanskoj banci.
----------------------------------------------
Ivanović: Odbijanje sporazuma neće imati posledice
ČAGLAVICA – Bivši državni sekretar u Ministarstvu za Kosovo i Metohiju Oliver Ivanović ocenio je da odbijanje sporazuma sa Prištinom neće imati velike posledice a da bi Beograd izgubio svoje institucije na Kosovu da je sporazum prihvatio.
Gostujući u emisiji „Slobodno srpski”, koja se danas emituje na kanalima nezavisne TV Mreže na Kosovu koju čini nekoliko stanica na srpskom jeziku, Ivanović je rekao da to što je Srbija odbila da prihvati sporazum sa Prištinom nece imati nikakve velike posledice kao što je pokušano da se predstavi poslednjih nedelja, pre svega u Beogradu.
„Ništa od toga što su nam pričali se neće dogoditi, niti smo mi između bilo kakvog čekića i nakovnja, neće nam deca gladovati, niti će nam penzioneri ostati bez penzija”, rekao je Ivanović, predsednik Građanske inicijative „Srbija, demokratija, pravda” .
On je kazao da bi, da je Beograd prihvatio sporazum, u tom slučaju „završio” sa srpskim institucijama na Kosovu, a da pritom ne bi dobio ništa od Prištine.
Ivanović je naglasio da bi Srbija trebalo više da investira u Kosovo i to u svim oblastima, a posebno, kako je kazao, u ljude.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Dodik: Datum mala satisfakcija Srbiji za višegodišnja poniženja
TREBINjE – Predsednik Republike Srpske Milorad Dodik izjavio je da bi dobijanje datuma za početak pregovora sa Evropskom unijom bila mala satisfakcija Srbiji za višegodišnje poniženje Srba.
„Srbija je godinama izložena različitim pritiscima i poniženjima. Mislim da se treba odlučno suprotstaviti stalnim pretnjama srpskom narodu Republike Srpske i Srbije”, rekao je Dodik novinarima u Trebinju.
Predsednik RS istakao je da su Srbija i srpski narod u celini izloženi novim pritiscima i poniženjima, rešavanjem pitanja Kosova na način koji su podržale velike sile, prenose banjalučki mediji.

Bajatović: Protesti sve do raspisivanja izbora u Vojvodini
BEOGRAD – Socijalistička partija Srbije će nastaviti političke aktivnosti sve dok ne dođe do raspisivanja novih izbora u Vojvodini, izjavio je predsednik Pokrajinskog odbora SPS-a u Vojvodini Dušan Bajatović.
„Bićemo uporni sve dok se ne sklone oni koji su godinama profitirali, ekonomski i politički, na pitanju autonomije Vojvodine, a od toga su korist imali samo oni, a štetu mi, Vojvođani”, rekao je Bajatović i dodao da će SPS, njeni članovi i simpatizeri podržati i organizovati građansku inicijativu (peticiju) za promenu vojvođanske vlasti.
Bajatović je pozvao predsednika Vlade Vojvodine Bojana Pajtića i predsednika Skupštine Vojvodine Ištvana Pastora da „povuku politički pamflet koji je dobio naziv deklaracija” i da otvore dijalog sa opozicijom kako bi se u političkom dogovoru došlo do raspisivanja novih pokrajinskih izbora.
Prema oceni lidera vojvođanskih socijalista, u toku je organizovani medijski vapaj Demokratske stranke da prikaže kako je najveći skup Vojvođana, održan u Novom Sadu pre dva dana najveći politički skup u poslednjih dvadeset godina, a koji je prošao bez ijednog incidenta, napad na Bojana Pajtića.
„Istina je da je to početak borbe da se prekine dvanaestogodišnja neodrživa ekonomska, socijalna i politička praksa vojvođanske administracije koja je uništila sve elemente funkcionalne autonomije Vojvodine (Fond za razvoj, Fond za kapitalna ulaganja, Razvojna banka Vojvodine...) koje je postavio Ustav i zakoni Republike Srbije”, rekao je Bajatović.
„Sada, sa horom onih koji su navikli da profitiraju na uvođenju demokratije, hoće medijskim spinovanjem da sakriju siromaštvo, nezaposlenost i ekonomsku bedu Vojvodine”, rekao je Bajatović uz napomenu da će zbog toga aktuelna pokrajinska vlast pokušati da radikalizuje vojvođansku političku scenu.
Time, kako je kazao, žele odbranu fotelja uz internacionalizaciju „izmišljenog vojvođanskog pitanja” u evropskim institucijama i latentnu pretnju separatizmom za koji i jedni i drugi (Pajtić i Pastor) znaju da ga građani Vojvodine neće dozvoliti.
Bajatović je rekao da je očigledno da ovakav scenario vojvođanske administracije šteti, pre svega, interesima Vojvođana i predstavlja pokušaj dubokog političkog cepanja i destabilizacije Srbije sada, kada je jedinstvo najpotrebnije.
„Ako igde u Srbiji ima Evrope, onda je to u Vojvodini. Po svom mentalitetu, kulturi, kvalitetu suživota, verskoj i nacionalnoj toleranciji, po svom bogatstvu i vrednim ljudima, Vojvodina mora biti ponos i motor Srbije i njenog razvoja. Dakle, mesto sveukupnog razvoja, a ne arena opljačkanih radnika, siromašnih seljaka, propalih fabrika i bahatih funkcionera, koji se uglavnom trude da nam vređaju inteligenciju”, kazao je Bajatović.

Lidere trošimo sporije od drugih
Koliko Srbi vole svoje vođe? Iako će mnogi reći da kod nas odvajkada postoji kult vođe, ne treba zaboraviti da je taj „višak” ljubavi i bukvalno ubio neke od njih.
Poslednje istraživanje pokazalo je da dve trećine ispitanika misli da je bez jakog vođe svaki narod kao čovek bez glave. Trenutno je najpopularniji Aleksandar Vučić, prvi potpredsednik Vlade, a nekada je to bio Josip Broz Tito, pa Slobodan Milošević, Vojislav Koštunica i Boris Tadić.
Kult vođe lakše se gradi u društvima koja su, kao naše, prošla ratove i socijalne krize. U istraživanju Fondacije „Fridrih Ebart”, Cesida i Centra za studije socijalne demokratije, građani su se izjasnili za čvrstu ruku i poslušnost. Skoro 60 odsto građana smatra da je za uspeh neke grupacije najvažnije da vođa bude energičan, strog i pravedan.
U haotičnoj situaciji, građani, nezadovoljni tranzicijom, rezultatima privatizacije, pljačkom, korupcijom i nezaposlenošću, idealizuju period Titove vladavine. S druge strane, Vojislavu Koštunici koga su onoliko voleli, zameraju da je mek i suviše fin. Za jakog vođu najviše je naprednjaka – čak 78 odsto, dok upola manje demokrata deli to mišljenje.
Doživljavajući lidere kao crno-bele likove, građani teško da mogu da ih ocene na pravi način. Možda se treba ugledati na Francuze, koji su pokazali da znaju brzo da se suoče s pogrešnim izborom.
Na početku mandata samo trećina Francuza zadovoljna je akcijama predsednika Fransoa Olanda. Čak 40 odsto žali zbog odlaska Sarkozija, smatrajući da bi on sada bio bolji i da ima političku budućnost. Olandu se zamera nedostatak energije i harizme, jasnog plana za izlazak iz krize i previše lutanja u traženju rešenja.
U Srbiji je najduže vladao Tito – 35 godina, zatim Slobodan Milošević – 10, Boris Tadić je, od osam godina na vlasti, moć stvarno imao četiri godine, Koštunica i Svetozar Marović bili su na vlasti po tri godine, Zoran Lilić četiri, Dobrica Ćosić godinu dana, a Tomislav Nikolić na vlasti je devet meseci. Nikome od njih građani nisu tako brzo ispostavili „račun” kao što su to Francuzi uradili Olandu.
Žarko Trebješanin, psiholog, kaže da su Milošević i Tadić sasvim različiti tipovi vođa i da je Tadić lider modernog tipa, za razliku od Miloševića.
„Jedno je vođa a drugo formalni predsednik. Vlast može biti i harizmatska, ali onaj ko je izabran na četiri godine ima legitimnu vlast. Milutinović je, kao predsednik Republike, imao legitimnu vlast, ali se znalo gde je „prava” vlast. Ljudi jedno vreme vole vlast, ali čim počne da gubi uticaj, kao što se to dogodilo Miloševiću kada je počeo da gubi ratove, ljudi žele da ga smene. Tada se iskaže i sva mržnja. Kada je Tito umro, počelo je drvlje i kamenje na njega.”
Trebješanin kaže da treba s oprezom govoriti o zaljubljenosti naroda u vođe, jer iza nje može postojati i potisnuta mržnja.
„Tito je bio harizmatski vođa, a Oland je izabran zahvaljujući obećanjima, iako nema harizmu, ali obećanja nije ispunio. Od Karađorđa naovamo bilo je više harizmatskih vođa a manje izabranih koji je trebalo da izvrše neke zadatke.”
Vladimir Vuletić, sociolog, podseća da u zapadnim zemljama analiziraju šta je od obećanja ispunjeno.
„Prošlo je vreme kada su se obećavale apstraktne stvari, a lako je utvrditi šta je od obećanja ispunjeno. Kod nas su obećanja apstraktna, ciljevi su amorfni, a teško je uhvatiti ekonomski boljitak. U samoj izbornoj trci nema konkretnih pitanja pa nema ni odgovora.”
Vuletić objašnjava da se ljudi vezuju za političare. „Postoji emocionalni odnos, lojalnost prema stranci ili vođi, i to se teško kida. Veza između birača i onih koji im se udvaraju jača je nego u razvijenim zemljama. Milošević je dugo bio popularan, uprkos lošim rezultatima.”
Zoran Stojiljković, politikolog, smatra da, kao što kasnimo u svakom trendu, kasnimo i s kritikom vođe.
„Reagovanje je odloženo. Teško da je Oland na kratak i srednji rok mogao nešto da uradi. Sve što je kod nas obećano, takođe je teško ispuniti, jer zavisi i od drugih. Građani su zato razvili cinizam, jer promena garnitura na vlasti ne znači mnogo. Lidere trošimo sporije nego drugi, dugo smo glasali za iste političare jer se politika personalizovala. Prema Tadiću smo imali normalan odnos i on je ostao u marginama velike politike. Koštunica je marginalizovan bez problema. Ali, naš mentalitet je takav da za lidera tražimo nekoga ko će o nama da brine. Zato, dok ne pređemo iz populističkog perioda u period vladavine institucija, neće biti normalnije i bolje.”
„U okruženju znaju šta im je politički i nacionalni identitet, dok smo mi stalno pod pritiskom Kosova, EU, SRJ, Jugoslavije, granica, siromaštva, nerada i zato se vezujemo za lidere. Narod hoće da poveruje u spasioca, a istorijski razlozi i rešavanje identiteta usporavaju promene. Možda za 50 godina budemo normalna zemlja”, kaže Stojiljković.

Pajtić: Na delu je tiho gašenje autonomije Vojvodine
NOVI SAD – Predsednik Vlade Vojvodine Bojan Pajtić ocenio je da je već mesecima unazad na delu „tiho gašenje autonomije Vojvodine”.
„Sve ono što se dešava u poslednjim nedeljama i mesecima: umanjivanje nadležnosti, umanjivanje imovine, umanjivanje sredstava koja Vojvodini pripadaju..., u suštini vode ka tihom gašenju pokrajine”, rekao je Pajtić u intervjuu za agenciju Beta.
On je oštro kritikovao predsednika Srbije Tomislava Nikolića, koji je nedavno Vladu Vojvodine nazvao „takozvanom” i ocenio da je upravo to primer na koji način pokrajinsku administraciju doživljavaju vodeći ljudi u Srbiji.
„Sigurno da se to ne bi moglo dogoditi ni u jednoj evropskoj pravnoj državi, a i ako bi se dogodilo - predstavljalo bi strašan skandal. Mi kao pokrajinska vlada ne možemo o tome da ćutimo, da se ne oglašavamo, da se pravimo da se to ne dešava”, kazao je Pajtić.
On je dodao da je pitanje autonomije Vojvodine unutrašnje pitanje Srbije, zbog čega se pokrajinske vlasti nisu žalile ni jednom spoljnom faktoru, već su se obratile institucijama sopstvene države.
„Ne možemo da ćutimo ako zakoni i Ustav važe za sve sem za građane Vojvodine i za Vojvodinu. Možete nas lično ponižavati, ali ne možete ponižavati Vojvodinu”, poručio je Pajtić.
Najavio je da će pokrajinska vlada, pored toga što će održavati konsultacije sa političkim strankama većine, razgovarati i sa strankama koje nisu u ovom trenutku parlamentarne, kao i sa nevladinim organizacijama koje se zalažu za evropsku budućnost ove zemlje, za poštovanje Ustava i zakona.
„Sigurno je da ćemo zajedno sa svim tim strankama i organizacijama i dalje insistirati na tome da se poštuju prava građana Vojvodine”, rekao je Pajtić.
Neću podneti ostavku i nećemo povući deklaraciju
Predsednik Vlade Vojvodine Bojan Pajtić odbacio je zahteve da podnese ostavku, kao i zahtev da pokrajinska vlada iz procedure povuče Predlog deklaracije o zaštiti ustavnih i zakonskih prava Vojvodine.
Pajtić je u intervjuu za agenciju Beta rekao da će se Predlog deklaracije u narednom periodu naći na raspravi pred Odborom za ustavno-pravna pitanja Skupštine Vojvodine.
„Mi ne možemo odustati od toga da tražimo da građani dobiju pet puta više efektivno sredstava od onoga što danas dobijaju, jer im toliko pripada. Više je nego ironično optuživati Vladu Vojvodine da ne čini dovoljno za građane pokrajine, kao i za to da zbog pokrajinske vlade, privreda u Vojvodini. Ne, ona trpi zato što se ne poštuju ustavne garancije. I mi nećemo odustati od toga da se zaštite prava građana Vojvodine”, poručio je Pajtić.
On je optužio Vladu Srbije da uredbama raspolaže imovinom Vojvodine i dodao da je „potpuno neprimereno da neko drugi raspolaže nečijom imovinom u korist trećeg”.
„Pitam građane kako bi oni reagovali kada bi neko došao i rekao: evo, sada ću ja tvoju imovinu dati nekom drugom? Tvoju zemlju, tvoju kuću? Pa to prosto nije normalno i ne možemo ćutati i praviti se da se to ne dešava. Tražimo one nadležnosti koje nam pripadaju po Zakonu o nadležnostima Vojvodine”, rekao je Pajtić.
On je ponovio da u tekstu Predloga deklaracije nema ni jedne reči koja bi upućivala na bilo kakav separatizam.
Povodom pojave grafita „Vojvodina naša dika - biće republika”, koje je potpisala „Mlada Vojvodina”, Pajtić je rekao da se ni Skupština ni Vlada Vojvodine apsolutno ne zalažu za takvo rešenje statusa Vojvodine.
„Mi smo predloženom deklaracijom tražili da se poštuje samo ono što je ustavna zaštita za finansiranje Vojvodine, ustavna zaštita imovine Vojvodine. Nismo tražili nijednu nadležnost više, ni jedan jedini dinar više za Vojvodinu i njene građane, od onoga što im pripada prema Ustavu i postojećim zakonima ove zemlje”, kazao je Pajtić.
On je odbacio mogućnost da Vlada Vojvodine padne i dodao da ona ima dvotrećinsku većinu u pokrajinskom parlamentu.
„Dok god ima podršku u skupštini, koju je stekla na izborima, na potpuno legalan i legitiman način, biće i vlade u ovakvom sastavu, činiće je ove stranke koje je čine i sada. Svesna je i opozicija da neće biti vanrednih izbora u pokrajini”, rekao je Pajtić.
Poručio je da se Vlada Vojvodine neće uplašiti zbog pozivanja na linč, pozivanja na obračun, vređanja ljudi, jer nema prava da bude uplašena pošto štiti prava građana Vojvodine.
„Mi pre svega štitimo prava građana Vojvodine, a to što su naša lična prava ugrožena i možda i bezbednost nekih od nas, to je pitanje pre svega za državu i pre svega problem ove države”, rekao je Pajtić.
U Skupštini Vojvodine vladajuću većinu čine Demokratska stranka, Liga socijaldemokrata Vojvodine i Savez vojvođanskih Mađara.

Evropski parlament raspravlja o Srbiji u sredu
Naredne srede će se pred Evropskim parlamentom (EP) naći izveštaj o napretku koji je Srbija ostvarila tokom 2012. godine u evropskim integracijama.
Izveštaj, koji treba da bude podloga za donošenje dokumenta EP o približavanju Srbije članstvu u EU, uobličio je početkom marta ove godine Jelko Kacin, izvestilac EP za Zapadni Balkan.
U narednu sredu evropski parlamentarci će razmatrati i izveštaje o Kosovu i Crnoj Gori, koje su sačinili izvestioci Čarls Tanok i Ulrike Lunaček.
Kacionov opsežni izveštaj formulisan je u 79 tačaka u kojima su iznete ocene o nizu oblasti važnih za put Srbije ka EU.
S nekim od ovih ocena „Politika” ekskluzivno upoznaje svoje čitaoce.Iz izveštaja Jelka Kacina
1. Pozdravlja poziv Saveta Komisiji da predstavi izveštaj čim Srbija bude dostigla nužan stepen ispunjavanja kriterijuma za članstvo i ključnih prioriteta kako bi otpočeli pregovori o pridruživanju bez daljeg odlaganja; čvrsto veruje da je početak pregovora o pridruživanju EU u junu 2013. dostižan cilj; podstiče Srbiju da nastavi s demokratskim, sistemskim i socio-ekonomskih reformama koje će joj omogućiti da preuzme i efikasno izvrši obaveze članstva.
8. Pozdravlja obnavljanje dijaloga Beograda i Prištine na najvišem političkom nivou i angažovanje koje je pokazala nova Vlada Srbije; poziva na punu primenu sporazuma koje su do sada postigle dve strane; pozdravlja sastanke između premijera Srbije i Kosova Ivice Dačića i Hašima Tačija, kao suštinski važan korak ka iskrenom pomirenju između Srba i Kosovara i normalizaciju odnosa između Srbije i Kosova; pohvaljuje proaktivnu i lidersku ulogu visokog predstavnika/potpredsednika Ketrin Ešton u olakšavanju dijaloga između Srbije i Kosova; unapred se raduje napretku u drugim oblastima kao što su telekomunikacije i energija i apeluje na obe strane da se aktivno uključe u napore da se reši pitanje nestalih osoba; pozdravlja instrukcije srpske vlade o primeni sporazuma o inkluzivnoj regionalnoj saradnji, odluku da se imenuje oficir za veze u kancelarijama EU u Prištini i Beogradu, kao i potpis Sporazuma o integrisanom upravljanju granicom i prve korake u njegovoj primeni; poziva Beograd da nastavi da tesno sarađuje sa Euleksom u oblasti vladavine zakona i da pojača zajedničke napore u borbi protiv organizovanog kriminala; ohrabruje Srbiju da u potpunosti sarađuje i pomaže Specijalnoj istražnoj radnoj grupi Euleksa u radu.
9. Naglašava potrebu da se osigura učešće parlamenata i građanskih društava Srbije i Kosova u procesu dijaloga; naglašava da ishod dijaloga mora da se saopšti na transparentan i jasan način javnosti i u Srbiji i na Kosovu kako bi se ojačao kredibilitet procesa i povećala podrška javnosti; traži zajedničke komunikacije i javne konsultacije o pitanjima o kojima će se diskutovati u dijalogu tamo gde je to adekvatno i da se svi postignuti sporazumi objave ne samo na engleskom nego i na srpskom i albanskom.
10. Ponovo naglašava da su ideje o podeli Kosova ili bilo koje druge zemlje Zapadnog Balkana suprotne duhu evropskih integracija; zahteva da se ukinu paralelne institucije srpske države na severu Kosova i posebno da se povuku bezbednosne službe i sudski organi; podvlači značaj da se u regionu osigura socio-ekonomski razvoj; podvlači da ekonomska podrška mora da bude potpuno transparentna, posebno u finansiranju škola i bolnica na severu Kosova; naglašava da i srpske i kosovske vlasti moraju da nastave da rade na zaštiti svih manjina i njihovom uključivanju u šire društvo;
11. Pozdravlja saradnju Srbije sa MKSJ, koja je rezultirala predajom svih osumnjičenih za ratne zločine Haškom tribunalu; ohrabruje svaku dalju saradnju s Tribunalom; podržava stalne pozive glavnog tužioca MKSJ da se detaljno istraže i procesuiraju osobe koje su pružale mrežu zaštite, omogućujući beguncima da tako dugo ostanu na slobodi, posebno u vojnim i civilnim službama bezbednosti; primećuje da domaća suđenja za ratne zločine stabilno napreduju, ali skreće pažnju da se mora energičnije baviti pitanjima nestalih osoba; dalje poziva vlasti da osiguraju kredibilitet i profesionalizam programa zaštite svedoka i obezbede mu dovoljna sredstva kako bi sudstvo moglo dalje da efikasno goni ratne zločince; skreće pažnju na činjenicu da je jedan broj bivših policijskih oficira svojevoljno izašao iz programa zaštite svedoka zbog njegovih značajnih manjkavosti.
12. Poziva srpske vlasti i političke lidere da se uzdrže od izjava i dela koja podrivaju autoritet i integritet suda, a Srbiju da održi svoje obećanje i ostane dosledno opredeljena za regionalnu saradnju i pomirenje na Zapadnom Balkanu, uprkos očiglednom razočarenju srpskog javnog mnjenja posle nedavnih oslobađanja u slučajevima Gotovine, Markača i Haradinaja; pozdravlja pripremu protokola o saradnji u procesuiranju počinilaca ratnih zločina, zločina protiv čovečnosti i genocida između Srbije i Bosne i Hercegovine.
13. Naglašava da vlasti moraju da ulože veći napor da osiguraju pravdu za žrtve seksualnog nasilja koje ima veze sa sukobima u Srbiji i drugde na Zapadnom Balkanu.
14. Pozdravlja opredeljenje vlade da će se boriti protiv korupcije i organizovanog kriminala kao ključnu stvar za proces evropskih integracija Srbije; naglašava značaj jačanja nezavisnih institucija u borbi protiv korupcije, posebno Agencije za borbu protiv korupcije i tužioca za borbu protiv korupcije, i poboljšanja međusobne saradnje među agencijama; poziva vlasti da dovrše nacionalnu strategiju za borbu protiv korupcije i odgovarajući akcioni plan kako bi se osiguralo da Agencija za borbu protiv korupcije kao nezavisno telo igra važnu ulogu u njenom sprovođenju; naglašava da je politička volja ključna kako bi se ostvario solidan učinak u istragama i donošenju presude u najvećim slučajevima korupcije, uključujući 24 sporne privatizacije, i nada se da će posebna i proaktivna uloga prvog zamenika vlade u ovoj oblasti uroditi plodom.

Severna Koreja odbija dijalog s Južnom
Pjongjang – Severna Koreja odbila je ponudu Južne Koreje da razgovaraju o budućnosti zajedničke industrijske zone Kesong, nazivajući ponudu praznim političkim gestom.
Pjongjang je najavio povlačenje 53.000 svojih radnika i obustavljanje operacija u Kesongu, početkom nedelje, prenosi Tanjug.
Seul je prošle sedmice pozvao Severnu Koreju da „dođe za pregovarački sto” kako bi bilo omogućeno funkcionisanje kompleksa koji predstavlja poslednji simbol ekonomske saradnje dva suseda na Korejskom poluostrvu i važan izvor prihoda za Severnu Koreju.
Međutim, Pjongjang je odbacio ponudu južnokorejskog ministra za ujedinjenje Rjo Kil-Džaea, rekavši da ona predstavlja „besmislen i lukav gest”, čiji je cilj da se sakriju prave namere –a to je invazija na Severnu Koreju, prenosi AFP. „Smatramo da je ponuda prazan i besmislen čin”, izjavio je portparol severnokorejskog Odbora za mirno ujedinjenje Koreje.
On je rekao da prepreku za dijalog predstavljaju zajedničke vojne vežbe Južne Koreje i njenog saveznika SAD i zahtev da Severna Koreja odustane od nuklearnih ambicija.
Nijedna strana nije dozvolila da prethodne krize utiču na fabrički kompleks, izgrađen 2004. godine, u kome se proizvodi razna roba - od cipela do satova i smatra se da predstavlja glavni faktor stabilnosti na Korejskom poluostrvu.
Tenzije su skočile posle niza apokaliptičnih pretnji Pjongjanga koje su odgovor na nove sankcije UN, uvedene Severnoj Koreji zbog lansiranja rakete dalekog dometa i treće nuklearne probe.

Kupiti heroin u Kabulu je „kao da kupujete hleb”
KABUL – Avganistan proizvodi 90 odsto svih opijatskih droga u svetu, mada donedavno nije bio i najveći konzument istih, ali je sada više od milion od ukupno 35 miliona Avganistanaca zavisno od narkotika - što je zapravo najveća stopa narkomana po glavi stanovnika u svetu.
Razlozi iz kojih se toliki broj Avganistanaca okreće drogi su složeni, a jasno je da su decenije nasilja odigrale u tome važnu ulogu, prenosi Bi-Bi-Si.
Mnogi koji su iz te zemlje pobegli pred nasiljem u poslednjih 30 godina našli su utočište u Iranu u Pakistanu, gde je broj narkomana odavno visok, a sada se vraćaju kao zavisnici, navode zvaničnici.
Tu je i nezaposlenost, koja danas dostiže čak 40 odsto, jedan od faktora je i sve veća dostupnost heroina, koji se u poslednjih 10 godina rafinira iz sirovog opijuma u samom Avganistanu, a opijum se već vekovima koristi u toj zemlji kao „univerzalni lek”.
Kupiti heroin u Kabulu je „kao da kupujete hleb”, kažu zavisnici, navodeći da jedan gram košta oko šest dolara i da se droga može nabaviti na svakom čošku.
Žene i deca čine čak oko 40 odsto zavisnika od droge u Avganistanu, a malobrojni su oni kojima se pruža pomoć u prevazilaženju tog problema, s obzirom na mali državni budžet u te svrhe.
U samom centru Kabula, na kamenitim obalama istoimene reke, narkomani se okupljaju da bi kupili i konzumirali heroin, na mestu koje je sinonim za bedu i propadanje.
Usred bela dana, desetak odraslih muškaraca i tinejdžera sede u parovima, sa kapuljačama na glavama, pušeći i ubrizgavajući drogu, a među njima su i jedan lekar, jedan inženjer i jedan prevodilac.
Tarik Sulejman iz lokalne organizacije za zavisnost od droge „Nadžat”, redovno dolazi ovde u pokušaju da ubedi zavisnike da počnu sa lečenjem.
„Već gubimo svoju decu u samoubilačkim ili bombaškim napadima, ali je zavisnost od narkotika sada još jedna vrsta terorizma koja ubija naše sunarodnike”, kaže on.
Džavid (18), poreklom sa severa Avganistana, koristi heroin već 10 godina, a na drogu ga je navukao stric dok je bio mali, kako bi vrednije radio u polju.
„Mrzim svoj život. I svi me mrze. U ovim godinama bi trebalo da učim školu, a ja sam narkić”, kaže on.
Otac mu je umro, a bolesna majka, u stalnoj brizi za njega, prosi na ulici da bi mu platila dnevnu dozu droge kako ne bi krao i strahuje da će joj sin, posle njene smrti, skončati u snu ispod mosta zajedno sa drugim narkomanima.
Takva je sudbina većine teških zavisnika, koje policija svakodnevno tuče i rasteruje, a ponekad ih i baca u reku.
U trenutku kada se Avganistan suočava sa toliko problema na tako mnogo frontova, izgledi da pobedi u ratu protiv droga čine se jednako neizvesnim.

Turizam u izolovanoj i tajanstvenoj Severnoj Koreji
LONDON – Britanski forin ofis razmatra mogućnost da promeni preporuke turistima koji putuju u Severnu Koreju nakon što su porasle napetosti na Korejskom poluostrvu.
To neće mnogo pogoditi Pjongjang, a ni Britance, jer samo oko 3.500 ljudi sa Zapada poseti tu izolovanu i tajanstvenu zemlju godišnje i spremno je da odvoji po 1.000 dolara za klasičnu turu od pet dana tokom kojih ste pod stalnim nadzorom, u sobama sa prislušnim aparatima i često bez struje.
Endru Druri, koji voli avanture, kaže da tamo u grupama putuju ljudi bez predrasuda, koji su čuli mnogo o Severnoj Koreji i jednostavno žele i sami da se uvere.
Pjongjang je grad-izlog za pokazivanje. Većina ljudi nalazi da je fascinantno provesti vreme u najbizarnijem glavnom gradu na svetu, kazao je on Bi-Bi-Siju.
Ono na šta nailaze strani turisti u Pjongjangu je pažljivo sređen grad s čistim, praznim ulicama, redovima praznih kuća u socrealističkom stilu. Nema ni traga siromaštva, prosjaka, nemaštine ili kriminala.
U stvari turista u Pjongjangu može da očekuje da bude dobro dočekan kao „državni gost” u državnom hotelu i ako zatreba u državnoj bolici za strance. Posete muzejima, spomenicima i okolini grada su organizovane s vojničkom preciznošću. Vodiči i vozači svuda prate turiste kad god i u koje god doba oni napuste hotel.
Druri, koji je s rođakom Najdželom Grinom putovao od Mogadiša do Iraka, kazao je da se u Pjongjangu, u poređenju s tim mestima, osećate tako bezbedno kao da ste bili u tihom španskom letovalištu Marbelja.
„Ta zemlja je tako unazađena i tako siromašna da se čini kao vic kada brinemo da će oni započeti rat. Oni nisu u stanju da obezbede struju za više od pola sata. Ali, zato im je obezbeđenje dobro i s tolikom pratnjom vi se osećate stvarno sigurni u tom gradu”, veli Druri.
„Prilikom ulaska, na granici su nam uzeli mobilne i kompjutere, ali nisu znali šta je to ajped, tako da su mi dopustili da ga zadržim”, kaže Endru.
Međutim, tamo nema Interneta, pa nisam mogao da šaljem poruke, kazao je on i dodao da je zato pokazao nekoliko video snimaka ženi koja je bila s obezbeđenjem. Ona čak nije znala ni ko su Bitlsi, dodaje on.
Svaki obilazak grada podrazumeva posetu najvećooj trijumfalnoj kapiji na svetu, džinovskim statuama „večnog predsednika” Kim Il Sunga i njegovog sina Kim Džong Ila, kao i palati pretvorenoj u mauzolej gde su izložena njihova tela.
Vodič Karl Medous, koji je 15 puta boravio u Pjongjangu poslednjih osam godina, kaže da kada s običnim svetom razgovarate o vođama iz dinastije Kim, ljudi počinju istinski da plaču. Zato upozoravamo turiste da ne govore ništa negativno o sadašnjem i bivšim vođama, jer se oni prema njima odnose sa iskrenim poštovanjem, napomenuo je on.
On je kazao da su popularni obilasci demilitarizovane zone, dobroutvrđene granice između Severa i Juga načičkane bunkerima i minskim poljima s obe strane.
Većina zapadnih turista na Sever putuje iz Kine avionima ili vozom u malim grupama. Nema podataka koliko je turista sa Zapada posetilo Pjongjang od kada je otvorio svoje granice za turiste 1987. ali se on polako povećava.
Najveći broj stranih turista koji dolaze u Severnu Koreju su Kinezi, koji su i najveće troškadžije ako osim hotela i ima na šta da se potroše pare.
Druri kaže da je jednom pokušao da se odvoji od grupa, ali da nije imao nesto posebno da vidi. „Većina velikih hotela i zgrada su prazni iznutra, to su samo školjke”, tvrdi on. Tamo nije ni malo opasno. Oni ne žele da ih doživljavate kao agresore i imate utisak da je svako u toj zemlji srećan.
Prema njegovim rečima, Južnu Koreju, Severnjaci doživljavaju kao američki imperijalistički režim i istinski misle da će jednog dana osloboditi Južnjake, kaže Drui i dodaje da je to opste uverenje ljudi na Severu.
Pjongjang ima sve više restorana, ali u samo mali broj radnji strancima je dozvoljeno da uđu. Postoji i veliki centralni park u koji domaćini vode turiste da vide kako stanovnici 3,5 milionskog grada uživaju tokom vikenda.
Grupe mogu da odlaze u prirodu i uživaju u nezagađenim planinskim vrhovima, rekama i lagunama u regionu planine Kumgang. Turistima se posvećuje izuzetna pažnja i oni uživaju u obilju hrane, ali su i pod stalnim upozorenjima da ne smeju da fotografišu vojne objekte ili mostove i značajnije građevine, jer mogu da ostanu bez kamera i aparata.
Vodiči se trude i da predstave da je Severna Koreja bogata država i jedno od najzahvalnijih mesta koje možete da obiđete.
U realnosti i pored sve šminke, to je veoma drugačije i zatvoreno društvo od svih postojećih, pa nije čudo što je to i najmanje posećena zemlja na svetu.

Ljudi iza kuhinjskih vrata
Od našeg stalnog dopisnika
Vašington – Bilo kuda, restoran svuda. Bilo onaj brze hrane, etnički (sa specijalitetima iz svakog ćoška sveta), klasični ili fensi, onaj koji je u modi.
U Americi se jede i u bioskopu (kokice i druge grickalice su važan izvor profita u multipleksima), obavezno u šoping centrima, jede se iz kamiona s kuhinjama koji su radnim danom oko ručka na nekoliko sati parkirani u centrima gradova da bi nahranili ogladnele državne činovnike i korporativnu birokratiju.
Pre neki dan, obilazeći znamenitu vašingtonsku Baziliku, najveću katoličku crkvu u ovom delu sveta i jedan od najlepših hramova u Americi, ne malo me je iznenadio restoran za posetioce u njenom suterenu.
Ugostiteljstvo je jedan od najdinamičnijih sektora američke ekonomije koji je prosperirao i u nedavnoj velikoj ekonomskoj krizi. Objašnjenje je u tome što Amerikanci imaju posebnu sklonost ka restoranima.
Koriste svaku priliku da jedu napolju: rođendan, neku godišnjicu, pozivom na večeru ovde započinju i romantične veze, a nije preterivanje ako se kaže da su im porodice češće na okupu za stolom u restoranu nego za onim u sopstvenoj trpezariji.
Statistika kaže da 50 odsto ove nacije u restoranu jede bar jednom nedeljno, a hrana pripremljena izvan kuće čini 50 odsto svih unetih kalorija.
Sve ovo je bio kontekst skupa koji je organizovala glavna sindikalna centrala, AFL-CIO, gde je gošća bila jedna temperamentna mlada žena, na kojoj se već izdaleka vidi da u bogatom etničkom mozaiku ove nacije učestvuje s genima iz južne Azije
Roditelji su joj imigranti iz Indije, po obrazovanju je pravnica, a razlog što je pozvana bio je njena tek objavljena knjiga s neobičnom temom i činjenica da je osnivač i lider nevladine organizacije koja zastupa prava najeksploatisanijih radnika u Americi. Onih koji rade u restoranskom biznisu, ili kako bi se reklo kod nas, u ugostiteljstvu.
Ime joj je Saru Džajaraman i uloga u kojoj se nalazi je donekle iznenađujuća, s obzirom na to da je, po sopstvenom priznanju, „prava Amerikanka” koja koristi svaki izgovor da jede u nekom restoranu, i da u početku nije razumela zašto bi onima koji su je tamo poslužili ostavila „tip” (ovdašnja reč za napojnicu, bakšiš). Jer, smatrala je, usluga je valjda već u ceni onog što je poručila.
Napojnica u Americi nije inače nešto neobavezno, već podrazumevajuće. I nije mala: minimalno je 15 odsto od računa, dok konobari očekuju najmanje 20 odsto. Bez obzira da li je gost zadovoljan ili ne.
Ne zaračunava se istina, automatski, ali na računu postoji rubrika (a ponegde već izračunat iznos), gde gost, pre nego što mu se ”provuče” platna kartica, treba da dopiše očekivanu svotu.
Objašnjenje za to je što „tip” u Americi ima drugačiju ekonomsku ulogu. Drugde je to bonus, nagrada, a ovde veći deo plate koji, kao trošak, vlasnici restorana prebacuju na goste.
Satnica, zarada po radnom času, u ugostiteljstvu je više nego tri puta manja nego što zakonska minimalna cena rada koja je sada 7,25 dolara na sat.
Čuveni kuvari skupih restorana mogu da godišnje zarađuju i milione, ali oni koji rade s njima: pomoćni radnici u kuhinji, konobari, perači sudova, već 22 godine ne dobijaju više 2,13 dolara – jer moćno nacionalno udruženje ugostitelja (NRA), već 22 godine uspeva da Kongres drži u uverenju da će ceo sektor, ako se minimalne nadnice povećaju, propasti.
Naslov knjige Džaru Džajaraman je „Iza kuhinjskih vrata”, a tema je upravo drastična eksploatacija zaposlenih u ovom sektoru ekonomije, uz ukazivanje na činjenicu da sve američke debate o zdravoj ishrani, pokret za popularizaciju (i komercijalizaciju) organskih namirnica, borba protiv nezdravih prehrambenih navika koje su uspostavili lanci brze hrane („Mekdonalds” i imitatori) i proizvođači soda (slatkih gaziranih napitaka kao što je „koka kola”) – sasvim ignoriše položaj radnika u prehrambenoj industriji, koji je najteži upravo u restoranima.
Ugostiteljstvo zapošljava 11,2 miliona radnika, navodi se u „Iza kuhinjskih vrata”, a dva apsolutno najlošije plaćena posla ovde su perač sudova i neko ko radi u restoranu brze hrane.
Reklo ni da zbog toga konobarisanje i slični poslovi u restoranima nisu profesije, nego samo privremeni poslovi, dok se ne nađu neki bolji: način da studenti nešto zarade preko raspusta, ili da ne budu dokoni oni koji čekaju zaposlenje u svojoj struci.
To je samo delimično tačno: mnogima je decenijama to jedini način da nekako prežive Obično, to je prvi posao onima koji u Ameriku stižu trbuhom za kruhom. Sara Džajaraman navodi da su 40 odsto zaposlenih u njujorškim restoranima ilegalni imigranti, koje poslodavci ucenjuju pretnjama da će ih prijaviti vlastima.
Konobari i oni ispod njih su veoma često prinuđeni da rade i po 60 sati nedeljno, da bi sastavili kraj sa krajem. Rasna diskriminacija i seksualno uznemiravanje su veoma rasprostranjeni.
Govoreći u sindikalnoj centrali, Sara Džajaraman je iznela i uznemirujući podatak da 90 odsto bolesti koje se unose zaraženom hranom u Americi, vodi poreklo iz restorana, jer, budući da nisu zdravstveno osigurani i da sebi ne mogu da priušte neplaćeno bolovanje, radnici u kuhinje dolaze i kad nisu zdravi.
„Garantujem vam da u svakom restoranu u Americi postoji bar jedan zaposleni koji nema krov nad glavom, ili je na ivici da ga nema”, osnažila je svoje argumente gošća AFL-CIO. „Neverovatna je ironija da ljudi koji nas poslužuju hranom ne zarađuju dovoljno da bi pristojnu hranu stavili na sopstveni sto”, dodala je zatim.
Mora li tako da bude? Naravno da ne, smatra ona i navodi primere iz osam američkih država bez zakona koji poslodavce oslobađaju obaveze da radnicima koji primaju bakšiš isplaćuju nacionalnu minimalnu nadnicu. Naprotiv, tamo gde se zaposleni tretiraju humano, veća je produktivnost, pa prema tome i profit.
A može li to da se promeni? Navela je nekoliko pobeda svoje organizacije, a u sali je bilo i nekoliko bivših eksploatisanih konobarica koje se sada zajedno s njom bore za to.
Otkrića šta se zapravo dešava iz vrata restoranskih kuhinja u Njujorku, Vašingtonu, Filadelfiji, Los Anđelesu, Čikagu, Hjustonu, Majamiju, Detroitu i Nju Orleansu iza kojih je sve zavirila Sara Džajaraman, malo koga su ovde potresla. Njena knjiga nije dobila bog zna kakav publicitet, a ovdašnja filozofija je da je bolje raditi za male pare nego uopšte ne raditi.
U američkom kapitalizmu svako je kovač svoje sreće i svako je tamo dokle je sa svojim sposobnostima i upornošću uspeo da dospe. A da li svi imaju iste početne šanse, druga je priča.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>