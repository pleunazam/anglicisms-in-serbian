<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Reorganizacija „Majkrosofta”
Izvršni direktor „Majkrosofta” Stiv Balmer tvrdi da je softverskom džinu potrebna reorganizacija i „razmišljanje” o sebi kao o isporučiocu uređaja i usluga, piše londonski list „Ekonomist”, a prenosi agencija Tanjug.
U podugačkom dopisu zaposlenima, koji je objavljen na internet stranici „Majkrosofta”, Balmer objašnjava šta to znači za unutrašnju organizaciju kompanije.
Do sada je „Majkrosoft” bio organizovan u pet velikih odvojenih grupacija. „Vindouz” grupacija pruža operativni sistem na većini personalnih računara (pi-si), kao i na određenom broju tableta i pametnih telefona (grupacija je ostvarila 25 odsto svih prihoda u toku prvih devet meseci tekuće finansijske godine).
Uz nju, tu su i grupacija za servere i serverske alate (takođe oko 25 odsto prihoda), internet usluge (4 odsto prihoda), poslovna (30 odsto prihoda) kao i grupacija za zabavu, koja uključuje iks-boks konzole i video-igre (14 odsto prihoda).
Balmer je zaključio da takvom sistemu nedostaje koordinacija. „Grupišemo se iza zajedničke strategije u kompaniji, a ne iza strategija pojedinih grupacija”, napisao je zaposlenima. To je ono što je do sada karakterisalo „Majkrosoft”.
„Vindouz” grupacija je, na primer, bila „ozloglašena” kao „svojeglava”, što je po mnogima jedan od razloga odlaska šefa grupacije Stivena Sinofskog krajem prošle godine.
Unutrašnja organizacija nije bila od pomoći „Majkrosoftu”, kada se svet preorijentisao sa desktop i laptop računara, polja na kojem je kompanija zarađivala najviše novca, na mobilne uređaje, gde se kompanija ne snalazi najbolje i na klaud obradu podataka. 
„Treba da posmatramo svoj proizvodni portfolio kao celinu, ne kao grupu odvojenih proizvoda”, piše Balmer.
Nepoznanica je da li će „presloženi” „Majkrosoft” biti agilniji, sve dok prvi rezultati ne počnu da pristižu. Kompanija bi 18. jula trebalo da objavi rezultate za četvrti poslovni kvartal, u skladu sa starom organizacijom.

Muzej Evropskih i Mediteranskih civilizacija
Specijalno za Politiku
Marsej – PrestonicaProvanse i najstariji grad Francuske gde su se još pre dvadeset šest vekova iskrcali kolonizatori sa grčkih brodova,  Marsej je pored Koščica proglašen prestonicom kulture 2013. godine. Grad sa najvećim brojem emigranata u Francuskoj, opstajao je kao nezavisnaenklava i kada je sve oko njega bilo okupirano. Ova mediteranska luka je autentična multikulturalna sredina sa svim dobrim i lošim stranama takve situacije: kulturološka vreva i mozaik s jedne strane, a s drugenesigurnost, koju ekonomska kriza i šarenolikost stanovništva još više produbljuju. 
Muzej Evropskih i Mediteranskih civilizacija (MuCEM), otvoren 7. juna ove godine u modernom zdanju koje se nastavlja na marsejskukulu San Žan, koja isto ulazi u sklop izložbenogkompleksa, najvažniji je projekat u okviru jubilarne 2013. godine. Po projektu arhitekte Rudija Riciotija na četiri sprata ovog pravouganog zdanja odenutog crnim mrežastim „oklopom”, mogu se videti eksponati od čoveka-lava, do komada Berlinskog zida, starih mapa i savremenih video instalacija. 
Niz kulturnih događaja obeležava letnju scenu evropske kulturne prestonice: filmski, muzički, plesni, folklorni kao i oni koje nije lako svrstati u samo jednu od kategorija. Na prestižnom međunarodnom festivalu autorskog dokumentarnog filma FID Marsej, bila su pozvana čak tri srpska filma: „Sitna ptica” Daneta Komljena, „Prolećna sunca” Stefana Ivančića i „Anplagd” Mladena Kovačevića.
 „Dokumentarni film ne treba shvatati kao žanr, već kao istraživačko polje… Filmovi koje odabiramone predstavaljaju film, već život”, kaže Žan Pjer Rem, direktor FID Marseja, koji je ove godine trajao od 2. do 6.  jula, i koji se već 24 godine održava svakog leta u ovom gradu. Međunarodni festival „Džez, pet kontinenata”, MIMI – multiumetnički festival na ostrvima u marsejskom zalivu ispred grada (jedno od njih, Friul, inspirisalo je delo „Grof Monte Kristo” Aleksandra Dime), međunarodni skup tango plesača, pa čak i međunarodnikonkurs u boćanju, upotpunjuju ponudu. Posetilac može da bira između mnogobrojnih muzeja koje ima ovaj grad – nakon Pariza na drugom mestu po broju izložbenih prostora, i gde se ove 2013. pored stalnih postavki mogu posetiti izložbe: „Od Van Goga do Bonara”, „Pikaso – Matis – Đakometi”, izložba Frensisa Bejkona, „Svetlost” u Prirodnjačkom muzeju, a neke izložbe postavljene su pod vedrim nebom. 
Penjanje i spuštanje strmim ulicama takođe je nezaobilzana kulturološka šetnja koja otrkiva različite fizionomije Marseja. Crkva Notr Dam de la Gar podignuta na brdu dominira gradom, dok je katedrala Santa Marija Mažor, takođe u neovizantisjkom stilu, sagrađena u 19. veku na temeljima hramova iz 4. i 11. veka.
Ponuda je nepregledna, i ne samo 2013, dok traje zlatnodoba što se tiče administratativno-političkog priznanja gradu kao doslednom da i zvanično dobije titulu prestonice kulture, već i u svakom drugom trenutku. Ali, za Marsej treba odvojiti bar tri ili četiri dana, jer grad u kome je ubijen kralj AleksandarKarađorđević 1934. godine, nije grad-izlog, koji će zadovoljiti prosečnog turistu. Marsejotkriva svoje čari i svojenepregledne kulturološke slojeve tek kada čovek ima vremena da se malo sa njim saživi, kao i da lutajući otkriva sve ono što je istorija mediteranskih kultura ovde okupila na jednom mestu.

Feministkinje na Oktobarskom salonu
Na konkursu za koncept i projekat ovogodišnjeg 54. Oktobarskog salona, od deset prispelih predloga, izabrano je idejno rešenje feminističke umetničke grupe „Red min(e)d”. Budžet za salon iznosiće nešto malo više od sedamnaest miliona dinara, od čega će petnaest miliona i dvesta hiljada obezbediti grad Beograd a dva miliona republika, o čemu je sa Ministarstvom kulture ugovor potpisan prošle nedelje, rekla je za „Politiku” Mia David, v. d. direktora Kulturnog centra Beograda, organizatora salona. 
– Svake godine situacija u vezi sa salonom je na neki način komplikovana, pa je tako i ove godine. Radimo sa gotovo osam miliona dinara manje, članovima Odbora salona ističe mandat, dok meni lično ugovor nije produžen od decembra prošle godine. Da bismo zaštitili salon odlučili smo da raspišemo konkurs i izaberemo stručni savet koji je radio u funkciji žirija, objašnjava Mia David.
Članovi saveta bili su: Irina Subotić, Branko Dimitrijević, Nikola Šuica, Jasmina Čubrilo i Mia David. Za grupu koju čine četiri umetnice – Danijela Dugandžić Živanović (Sarajevo), Katja Kobolt (Ljubljana i Minhen), Dunja Kukovec (Ljubljana) i Jelena Petrović (Beograd, Ljubljana) – odlučili su se iz nekoliko razloga, između ostalih i zato što je ispunjen jedan od osnovnih zahteva – da projekat ima kritički odnos prema današnjici, da bude političan, mada ne dnevnopolitički.
– Sve četiri izuzetno dobro poznaju region, upoznate su i sa umetničkom scenom, planiraju mnogobrojne edukativne programe i predavanja, što nam je bilo značajno. Njihov koncept preispituje feminističke teorije, stavlja ih u savremeni kontekst i u relaciji je sa realnošću, što smo i želeli – objašnjava naša sagovornica i dodaje da se još uvek čeka odgovor „Ceptera“ u vezi sa prostorom „Ekspocepter” (bivša robna kuća „Kluz“ preko puta SKC-a), što će, ako se dogovor postigne, biti od velike pomoći organizatorima, jer je mesečna komercijalna vrednost lokacije 35.000 evra. 
Umetnička grupa „Red min(e)d” osnovana je 2011. godine, a njene članice, osim toga što žive u različitim državama, bave se i različitim temama – feminističkom teorijom, savremenom umetnošću, kulturnom produkcijom i aktivizmom, sa zajedničkim ciljem istraživanja i reprezentacije moderne umetnosti kroz feministički teoriju i praksu.

Amela Terzić šampion Evrope
Srpska atletičarka Amela Terzić osvojila je zlatnu medalju u trci na 1.500 metara na Evropskom prvenstvu za mlađe seniore u u Tampereu. Ona je stazu pretrčala za četiri minuta, pet sekundi i 69 stotinki, što je njen novi lični rekord, nacionalni rekord i rekord šampionata.
Tim rezultatom ona je ispunila i normu za Svetsko prvenstvo koje će se održati u Moskvi od 10. do 18. avgusta.
Amela Terzić je tako osvojila svoju 10. medalju na najvećim evropskim i svetskim takmičenjima, a prvakinja kontinenta postala je četvrti put.
Ona je popravila rekord Srbije za 79 stotinki, pošto prethodno najbolje vreme Marine Munćan iznosilo četiri minuta, šest sekundi i 48 stotinki.
Terzićeva je rekla da je presrećna što je osvojila zlatnu medalju, ocenivši da je finalnu trku istrčala hrabro. „Jako sam srećna. Dan pred trku sam imala nekih poteškoća sa zadnjom ložom, ali sam na dan finala bila spremna i trčala sam hrabro. Još nisam svega svesna, ali sam prezadovoljna trkom i mojim rezultatom”, rekla je Terzić.
Drugo mesto i srebrnu medalju osvojila je Nemica Korina Harer (4:07.71), dok je bronza pripala Lori Mair iz Velike Britanije (4:08.19).
Poslednjeg dana Prvenstva Evrope za mlađe seniore medaljom se oktitila i Marija Vučenović. Ona je u finalu u bacanju koplja takmičenje završila na trećem mestu, rezultatom 54.43m i osvojila bronzu.
Teodora Simović takmičila se na 5000m, i zauzela 20-to mesto, rezultatom 17:09,85.

Draško Nenadić prešao u Flensburg
FLENSBURG – Srpski rukometni reprezentativac i doskorašnji član španske Gvadalahare Draško Nenadić karijeru će nastaviti u Flensburgu, saopšteno je danas na sajtu nemačkog kluba.
Nanadić je sa Flensburgom potpisao jednogodišnji ugovor i predstavlja zamenu za povređenog Larsa Kaufmana.
„Ostvario mi se san. Imaću priliku da igram u jednom od najboljih evropskih klubova, koje predvodi ugledni trener. Presrećan sam i jedva čekam da se upoznam sa atmosferom i navijačima u hali”, rekao je Nenadić.
Trener Flensburga je selektor Srbije Ljubomir Vranješ, dok u ekipi igra bivši rukometaš Partizana Bogdan Radivojević.

Krstić: Možda se ponovi scenario iz Poljske
BEOGRAD – Kapiten košarkaške reprezentacije Srbije Nenad Krstić rekao je da je teško prognozirati domet ekipe na prvenstvu Evrope, ali da se nada scenariju iz 2009. godine, kada je osvojeno srebro.
„Teško je reći koliko možemo, pogotovo kada je mlada ekipa. Ne znate šta možete da očekujete. Može da se desi da eksplodiramo kao 2009. godine, a možemo da podbacimo. Javnost, ali i mi stariji igrači moramo da rasteretimo mlađe, važno je samo da igramo najbolje što znamo”, kazao je Krstić Tanjugu.
Košarkaši Srbije prošlog ponedeljka okupili su se u Beogradu na početku priprema, a sledeće nedelje čeka ih odlazak na Kranjsku Goru.
„Znali smo da će ovo biti uvodna nedelja priprema. Kao i ranije, prvih sedam dana služi za testiranja i da se uvedemo u trening. Bilo je više treninga bez kontakta, verovatno je igračima to i prijalo. Nije nas ni bilo dovoljno na treningu da radimo ozbiljno, samo 11 igrača”, istakao je on.
Krstić je dodao da je još rano za priču o rivalima na kontinentalnom šampionatu. On je pohvalio i mlađe igrače i njihovo zalaganje u državnom timu.
„Veoma sam zadovoljan ekipom, momci već sada daju sve od sebe, biće tako i na utakmicama. Ne kažem da ranije igrači nisu davali sve od sebe, ali kada si nov u timu, imaš motiv više”, pojasnio je Krstić.
Doskorašnji kapiten Partizana, a sada član Valensije Vladimir Lučić kazao je da očekuje naporan, ali kvalitetan rad u narednom periodu.
„Počeli smo pripreme, prolazimo prve upale, a glavni rad nas tek očekuje od ponedeljka na Krajnjskoj Gori. Tamo će da nam se priključe i neki mlađi i igrači koji su bili povređeni. Nadam se da ćemo što pre biti u punom sastavu i verujem kako ćemo da pružamo dobre partije od početka”, istakao je Lučić.
Njegov doskorašnji klupski kolega Bogdan Bogdanović naveo je da bi upravo mladost ekipe mogla da bude jedan od aduta Srbije na EP.
„Radimo veoma naporno i vredno. Sigurno smo među najmlađim ekipama na EP, imamo dosta debitanata, a to bi mogao da bude i ključ uspeha. Svi verujemo u uspeh, zato ovako radimo. Velikom verom možemo da dođemo do velikih ciljeva. Ja se borim se da budem među 12 igrača. Ovde smo svi prijatelji, zaista imam samo reči hvale za saigrače”, zaključio je Bogdanović.
Prvenstvo Evrope u košarci održaće se od 4. do 22. septembra u Sloveniji. Selekcija Srbije igraće u B grupi sa Bosnom i Hercegovinom, Litvanijom, Makedonijom, Crnom Gorom i Letonijom.

Zaljubljeni drvoseča Bobi Darin
Drvoseča da sam ja, a ti da si dama / Da l’ i tada bi željela ljubav među nama… Ovako su davnih godina u Zagrebu pevali Boris Babarović i „Crveni koralji”, jedan od najvažnijih bendova rokenrol ere u nekadašnjoj Jugoslaviji. U vreme sa početka njihove karijere uglavnom se pribegavalo prepevima svetskih hitova: domaćih rok autora nije bilo mnogo, pojavili su se tek kasnije, i izuzetnim kompozicijama i tekstovima stvorili ono što i danas zovemo – jugo-rok.
Kompoziciju „Kad bih bio drvoseča” napisao je čuveni kantautor Tom Hardin koji ju je i snimio na svom albumu 1967. Međutim, pre njega potencijal ove pesme otkrio je pevač Bobi Darin i izdao je kao singl, godinu dana ranije. Bio je to pun pogodak za Darina ali, kako se u međuvremenu ispostavilo, i za mnoge druge kojima je postala jedna od udarnih numera, kako na pločama, tako i na koncertima.
Reč je o tipičnoj kantri baladi, umerenog tempa, koja privlači već na prvo slušanje. Pored toga, stvorena je u vreme kada je rokenrol, ne samo kao muzički pravac nego i kao način života, ukazivao na jednakost među mladima, i na to da je ljubav, u većini slučajeva, jači adut u zbližavanju momka i devojke, od sličnosti u njihovom socijalnom statusu.
Uostalom, igranke iz tih vremena imale su mnogo drugačiju društvenu ulogu od današnjeg „ludiranja” po zamračenim i zadimljenim klubovima. Njihov cilj je bio da se mladi zbliže, ne tako što će do iznemoglosti da tresu glavama i telima, nego što će, u pravoj prilici, uz neku setnu baladu, stegnuti jedno drugo u zagrljaj, pa makar i najneviniji, ali koji, ipak, mnogo kazuje.
A Bobiju Darinu pesma „Kad bih bio drvoseča” otvorila je sva vrata u svet najpoznatijih i na muzičkom planu i na filmu.
Rođen je u njujorškom Bronksu, 14. maja 1936. kao Volden Robert Kasoto. Još kao tinejdžer naučio je da svira više instrumenata – od gitare do klavira i bubnjeva. Tome je uskoro dodao i harmoniku i vibrafon. Diplomirao je na prestižnoj Visokoj školi za nauku u Bronksu. Sledeća stepenica bio mu je fakultet, ali je karijeru naučnika zamenio isplativijim poslom svirača u noćnim klubovima. Kako se ispostavilo, bila je to dobra odluka, i za Darina i za muziku.
Ipak, nije mu u životu baš sve išlo kao u bajci. Naime, one godine kada je ubijen američki predsednik Džon Kenedi, Bobi Darin je saznao da su ga, u stvari, podigli deda i baka, a da je devojka koju je smatrao svojom starijom sestrom bila, u stvari, njegova majka. Ovo saznanje ga je duboko povredilo i na duže vreme izbacilo iz profesionalnog koloseka. Uspeo je da se oporavi i vrati TV poslu, ali zdravlje mu je već bilo narušeno.
Ipak, dokazao se kao pevač, kompozitor, glumac... Muziku je shvatao kao široko polje delovanja, tako da je komponovao pop, rok, džez, folk, kantri... A počeo je tako što je za čuvenu američku pevačicu Koni Frensis 1958. komponovao hit „Spliš-spleš”, koji mu je doneo milionsku zaradu. Sledili su, takozvani – standardi: „Ljubavnik iz snova”, „Meknož”, „Preko mora”...
----------------------------------------------
Kad bih bio drvoseča
Kad bih bio drvoseča
A ti kada bi bila dama
Da li bi ipak pošla za mene
Da li bi mi podarila naslednika
Da sam kotlokrpa
Da li bi me i tada želela
I nosila lonce koje sam opravio
Prateći me u stopu
Čuvala moju ljubav kroz usamljenost
Čuvala moju ljubav i u tuzi
Dao bih ti svog sebe
Ti bi meni podarila svoju budućnost
Da su mi ruke do lakata u drvetu
Da li bi me i takvog volela
Kaži dušo, da bi
I bićeš sve moje
A da sam mlinar
Uz točak koji bučno melje
Da li bi ti nedostajale tvoje šarene bluzice
I sjajne mekane cipelice
Drvoseča da sam ja
A ti da si dama
Da li bi ipak pošla za mene
Da li bi mi podarila naslednika

Da li je slava prečica do smrti
Analizirajući 1.000 čitulja objavljenih u „Njujork tajmsu”, Ričard i Ketrin Epstin uočili su da poznate ličnosti umiru mlađe u odnosu na opštu populaciju. 
Proučavajući podatke za period od 2009. do 2011. godine, o zvezdama iz sveta filma, muzike, pozorišta i sporta, ovi istraživači iz Australije izračunali su da poznate ličnosti, u proseku, umiru sa 77,2 godine. Inače, prosečni životni vek umetnika iznosi 78,5 godina, poslovnih ljudi i akademika (81,7) a zaposlenih u vojsci ili politici – 83 godine.
Studija je pokazala da lista prevremenih smrti preteže na mušku stranu, a da su glavni uzroci mahom povezani sa nesrećama, infekcijama (uključujući HIV) i rakom pluća, preneo je Tanjug. 
O previsokoj ceni slave i rizicima u šou-biznisu, istraživači iz Australije kažu da ranija smrt može da posluži kao dokaz da se takvim načinom života preuzima veći rizik, ali i da je to oblast u kojoj su pušenje i druga rizična ponašanja prisutnija, a time i posledica koja dovodi od ranije smrti.
„Ako je tačno da uspešni izvođači kraće žive da li to znači da slava u mladosti automatski znači manju brigu o zdravlju u kasnijoj dobi kada slava prođe”, prenosi se pitanje istraživača Ričarda Epstina, ujedno i direktora Kinghorn centra za rak u Sidneju. 
Epstin priznaje da studija ništa ne dokazuje, ali da podstiče na razmišljanje! 
„Psihološki i drugi pritisci mogu da dovedu do samodestruktivnih tendencija i rizičnog ponašanja koje podrazumeva upotrebu cigareta, alkohola, droge… Bilo koja od ovih hipoteza trebalo bi da se shvati kao upozorenje mladima koji žele da postanu slavni, da vode računa o zdravlju”, upozorio je Epstin. 
Povodom rezultata istraživanja australijskog tima, britanski „Telegraf” preneo je izjavu publiciste Maksa Kliforda koji kaže da je najčešća slika o poznatima da su slava, uspeh i bogatstvo jedino što boji njihove živote. 
„To nije baš tako. Isti taj uspeh postaje kao droga. Poznate ličnosti i zvezde su opterećeni da neprestano moraju da budu na vrhu, zabrinuti su ako ne rade i zato su uvek pod pritiskom da rade više i teže”, izjavio je Kliford.
----------------------------------------------
Naučna obrada čitulja
Australijski istraživači su čitulje analizirali po polu, starosti, uzroku smrti, ali i po zanimanju: po kategorijama oblasti rada preminule osobe – gluma, pevanje, ples, muzika, pisanje, vizuelne umetnosti, zatim biznis, vojska, politika, verski rad...
----------------------------------------------
„Klub 27” 
Na vrhuncu karijera, za manje od godinu dana, krajem 1970. i početkom 1971. godine, svet su, ne dočekavši 28. rođendan, napustili Džimi Hendriks, Dženis Džoplin i vođa grupe „Dorsi” – Džim Morison.
Famu o „klubu 27” podstakli su mediji prisetivši se smrti gitariste „Rolingstounsa” Brajana Džounsa, u istoj životnoj dobi. Član originalne postave kultnog benda udavio se u bazenu u rodnoj Engleskoj u leto 1969. Imao je 27 godina. 
Nekoliko decenija kasnije samoubistvo frontmena grupe „Nirvana” Kurta Kobejna, aprila 1994, samo je podstaklo stvaranje novih teza među zagovornicima teorije o mističnoj smrti mladih muzičara.
Nizu slavnih i preminulih dodato je 2011. i ime britanske pevačice Ejmi Vajnhaus, koja je, kako spekulišu zagovornici teorije „kluba 27”, pričala da želi da postane njegov deo, da u besmrtnu slavu zakorači pre 28. rođendana.

„Galaktičko” ludilo veličine Florentina Pereza
Ko zna kakav bi bio redosled najvećih zarada u evropskom fudbalu na razlici u novcu uloženom u kupovinu igrača i novcu od njihove potonje prodaje da u predsedničkoj fotelji Reala iz Madrida nije sedeo španski poslovni čovek Florentino Perez (66). Imao je pun prvi mandat (2000-2004), u drugom je podneo ostavku (2004-2006), treći put je izabran 2009, a prošlog meseca dobio je poverenje da vodi „kraljevski klub” još četiri godine. 
Za sve to vreme doveo je na „Santijago Bernabeu” 34 igrača, koje je platio drugim klubovima 848,7 miliona evra. Praveći čuvene „galaktičke” timove ostvario je četiri od pet najvećih transfera svih vremena. Baš ti poslovi i prednjače na našoj današnjoj listi, koja stoji u kontrastu s jučerašnjim pregledom najvećih gubitaka. 
Rekordi s Figom, Zidanom i Kristijanom Ronaldom
Glavni simbol Perezovog ludila veličine jeste portugalski as Kristijano Ronaldo. Za njega je na početku svog trećeg mandata dao Mančester junajtedu 94 miliona evra, više nego bilo ko bilo kada za bilo koga. Pošto je alfa i omega engleskog velikana Aleks Ferguson procenio 2003. da onda 19-godišnji fudbalski biser košta 17,5 miliona, koliko je plaćeno Sportingu iz Lisabona, to je i najveća razlika u kupoprodaji jednog fudbalera ikada – 76,5 miliona evra.
Na drugom mestu je francuska legenda Zinedin Zidan, koji je i drugi najveći transfer svih vremena. Perezov Real ga je 2001. doveo za 73,5 miliona evra. To je tačno 21 put više para nego što je njegov prethodni klub Juventus bio platio Bordou 1996 (3,5 miliona). Razlika – 70 miliona. Zidan je, podsetimo, pristupio „Staroj dami” ubrzo posle finala Kupa Uefe u kojem je Bajern u dva meča bio uspešniji od francuskog tima (2:0, 3:1), predvođenog nekadašnjim Zvezdinim trenerom Slavoljubom Muslinom.

Treće mesto u današnjem pregledu zauzima Portugalac Luis Figo, Perezova prva lasta. Njega je Barselona dovela iz Sportinga 1995. za dva i po miliona evra, a posle pet godina prodala ga je najljućem rivalu za 60, što je tada bio rekordni transfer (danas peti). Sledećeg leta nadmašio ga je Zidanov. Zarada katalonskog tima na Figu, 16. od 17 igrača koji su direktno prešli iz Barselone u Real u istoriji njihovog večitog suparništva (Argentinac Havijer Saviola poslednji, 2007) – 57,5 miliona evra. 
Pre četiri godine, u istom prelaznom roku kad je u „kraljevski klub” stigao Kristijano Ronaldo, Perez je doveo i brazilskog asa Kaku. Platio ga je Milanu 65 miliona evra (četvrti najveći transfer ikada). Pošto ga je italijanski velikan 2003. kupio od Sao Paola za 8,25 miliona, s razlikom od 56,75 miliona nalazi se na četvrtom mestu liste. 
Među 25 imena na njoj Perez je „umešan” i oko portugalskog beka Fabija Koentraoa, koji je pretposlednji na listi. Benfika je zaradila i na njemu, budući da ga je dovela iz Rio Avea 2007. za 900.000 evra, a Realu ga prodala pretprošlog leta za 30 miliona.
Ibrahimović ukupno plaćen 169,1 miliona evra
Peto mesto u pregledu pripada sjajnom poslu Parme s argentinskim napadačem Ernanom Krespom, koga je dovela 1996. iz River Plate za četiri miliona evra, a prodala ga 2000. tadašnjem italijanskom prvaku Laciju za ukupno 55 miliona (40 miliona u gotovini plus Argentinac Matijas Almeida i Portugalac Serhio Konseisao). Krespo je inače treći na listi fudbalera za čije je transfere dato najviše novca – ukupno 121 milion evra (iz Lacija 2002. u Inter za 36 miliona, a iz Intera 2003. u Čelzi za 26).
Kad se gleda tako, neprikosnoven je švedski as Zlatan Ibrahimović. Njega su ukupno platili 169,1 miliona evra (Malme – Ajaks 2001: 7,8; Ajaks – Juventus 2004: 16; Juventus – Inter 2006: 24,8; Inter – Barselona 2009: 69,5 (treći najveći transfer ikada); Barselona – Milan 2011: 24; Milan – Pari Sen Žermen 2012: 21). U našem jučerašnjem pregledu gubitaka Ibrahimović drži prvo mesto – Barselona na njemu izgubila 45,5 miliona evra. Ovde je šesti, a na njemu je Inter, prodavši ga katalonskom timu, zaradio 44,7 miliona, pošto ga je grešnom Juventusu (isteran u drugu italijansku ligu zbog afere „Kalčopoli”) platio 24,8.
Što se tiče tekućeg prelaznog roka mesto među 25 dobitničkih poslova pripada Portu i Šahtjoru. Portugalski prvak je prodao Kolumbijca Hamesa Rodrigeza povratniku u najbolje društvo francuskog fudbala Monaku za 45 miliona evra, a doveo ga je 2010. iz Banfilda za 7,35. Razlika 37,65 miliona – deveto mesto.
Ukrajinski šampion je pustio Brazilca Fernandinja u Mančester siti za 40 miliona. Kada je došao iz Atletika Paranaensea 2005, plaćen je 7,8. Razlika 32,2 – 18. mesto.

Biramo selektore koji neće podleći pritiscima
Uskoro našu omladinsku fudbalsku reprezentaciju, igrače do 19 godina, koje predvodi Ljubinko Drulović, nekadašnji reprezentativac, u Litvaniji očekuje završni turnir prvenstva Evrope. Srbija je u grupi sa Francuskom, Turskom i Gruzijom. Realna predviđanja su da uz dobru igru i malo sportske sreće možemo da izborimo polufinale, što bi u poslednjih pet godina bilo treće učešće među četiri najbolje evropske reprezentacije. Zapravo u Fudbalskom savezu Srbije polažu velike nade u omladinski pogon. Mladi rukovodeći tandem i nekadašnji reprezentativci Savo Milošević i Mitar Mrkela, sjajno rade svoj posao, rezultati su sve bolji. Omladinci su nam po rezultatu u poslednjih pet godina u samom evropskom vrhu, katedi takođe. To praktično znači da ne trebamo da brinemo za budućnost.
Koliko je realno da omladinci u Litvaniji izbore bar plasman u polufinale?
– Realno Francuska u ovom uzrastu ima jednu od najjačih reprezentacija u Evropi. Turska će u Litvaniju doći sa desetak igrača koji su nedavno nastupali za njihovu selekciju igrača do 20 godina. Radi se o reprezentaciji koja je u usponu. Objektivno tu je Gruzija najslabija. Mislim da ćemo se zajedno sa Turskom boriti za mesto koje vodi u polufinale šampionata.
Da li Savez izdvaja dovoljno para za omladinsku selekciju?
–Najpre moram da istaknem da smo izgradnjom Sportskog centra u Staroj Pazovi rešili mnoge probleme. Sada imamo sve uslove za neomatan vrhunski rad sa mladim igračima, što ranije nije bio slučaj. To je naravno velika zasluga rukovostva Saveza na čelu sa predsednikom Karadžićem. Sve što je predviđeno planom i programom a tu mislim na razna učešća na međunarodnim turnirima, pripreme, edukaciju, sve te obaveze Savez izvršava redovno i na vreme.
Da li Srbija i dalje važi kao talentovana fudbalska nacija?
– Mi smo svakako talentovana nacija, jednostavno kod nas se rađaju talentovana deca ne samo za fudbal već i ostale sportove. Naravno, mogli bismo da sve podignemo i na viši nivo, ali za to nam je potrebna pomoć klubova. Danas Srbiji, osim u Partizanu, nemamo kontinuitet u radu. Uglavnom se brzo menjaju treneri, direktori škola. U Partizanu, Zvezdi, OFK Beogradu, Radu, se koliko toliko vodi računa i to rezultati pokazuju. Objektivno, u ovom trenutku u reprezentaciji imamo igrače iz pet šest klubova.
U čemu je onda problem?
–Naš interes, interes srpskog fudbala u nekom budućem periodu treba da bude da deca iz unutrašnjosti što duže ostanu u svojim sredinama, klubovima. Da bi se to dogodilo ti klubovi moraju da imaju uslove, da mogu da zadrže talentovane fudbalere. Sa druge strane deca koja nam dolaze iz unutrašnjosti, u klubove koji objektivno nude daleko bolje uslove za napredak veoma često dolaze u nezavidnu situaciju.
Na šta konkretno mislite?
– Roditelji čija deca dođu u Beograd kao talentovana brzo nailaze na probleme. Jednostavno nemaju para da im kupe opremu, klubovi su danas sve siromašniji. Stipendije koje im obećavaju klubovi su sve manje i neredovne. U tom, nazovi međuprostoru, ulaze menadžeri, koji za male pare potpisuju ugovore i za to kasnije uzimaju veliki novac. Doduše, postoje i menadžeri koji zaista vode računa o toj deci a njih je nažalost danas sve manje. Taj problem treba sistemski rešavati.
Na koji način FSS bira selektore?
– Nije isto biti selektor ili trener. Najpre selektor mora da ispunjava osnovne kriterijume a to znači da ima Pro licencu, da zna svoj posao. Selektor reprezentacije mora da ima energiju. Naravno potrebno je da ima i dobru komunikaciju sa igračima. Lično, Sava i ja imamo ogromno poverenje u Drulovića, Paunovića, Nikolića, Govedaricu, sve su to sjajni ljudi, pedagozi, odlični treneri. Biramo selektore koji neće podleći pritiscima sa kojima se danas suočava većina naših trenara.
Šta će biti prioritetan zadatak u narednom periodu?
– Jedan od naših osnovnih zadataka treba da bude da se okrenemo i manjim sredinama gde sigurno postoje talentovana deca. Planiramo da već u avgustu naši mladi kadeti odigraju prijateljsku utakmicu sa Makedonijom u Vladičinom Hanu. Tamo imamo ljude koji čekaju da nas ugoste. Otići ćemo tamo zbog afirmaccije fudbala. Znamo da je Pčinjski region na rubu egzistencije ali isto tako znamo da su nam ranije iz tog kraja dolazili odlični fudbaleri. Tu praksu nastavićemo i u drugim sredinama.
Pred novom smo sezonom međunarodnog fudbala. Šta očekujete od naših klubova?
– Nisam neki veliki optimista u pogledu rezultata, jer ni jedan klub nije pokazao kontinuitet. Uglavnom najbolji igrači odlaze u inostranstvo. Ali, to je tako svake godine, istakao je Mitar Mrkela.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Druga bronza osvojena u sambu
Od našeg specijalnog izveštača
Kazanj – Tek poslednji dani na 27. univerzijadi donose pravu radost u paviljon univerzitetskog sela u kojem su smešteni reprezentativci Srbije. Drugu medalju, kao i rvač Zaur Efendijev bronzanu, osvojio je u sambu Nikola Milošević, 27-godišnji student Fakulteta za sport u Nišu.
Treći put Milošević učestvuje na univerzijadama. U Beogradu 2009. i Šenženu 2011. takmičio se u džudou, a u Kazanju, debitovao je u sambu u kategoriji do 90 kg. U Beogradu je bio peti, u Šenženu sedmi, a sada je osvajač bronzane medalje.
– Ovo je veliki rezultat za mene i prva baš, baš velika medalja jer sam bronzu osvojio kao junior na evropskom prvenstvu. Ne mogu da opišem kako se osećam – rekao je Milošević koji je imao četiri teške borbe.
Prvo je pobedio Belorusa Lesjaka sa 2:0, zatim je izgubio od Rusa Pavela Rumjanceva sa 4:0.
– U toj borbi izgubio sem u poslednjem minutu. Rumjancev je iskusan takmičar i to je bila nijansa koja je odlučila – rekao je Milošević, a ruski takmičar je nastavio sa pobedama i „povukao” našeg borca u repesaž u kojem je prvo savladao Moldavca Meleščeviča sa 9:0, a u borbi za bronzu sa 4:2 pobedio je Japanca Ueharu s 4:2...
Naravno Milošević je postao junak dana u našem timu, ali pozive za izlazak i slavlje, makar u restoranu u Univerzitetskom selu je odbio:
– Idem da legnem. Ne znam šta me više boli.
Rus Rumjancev je osvojio zlato, Tadžikistanac Ustopirijon srebro, a pored Nikole Miloševića bronzano odličje osvojio je i Uzbekistanac Ostonajev.
Naši košarkaši zabeležili su još jednu ubedljivu pobedu u Kazanju i to u najvažnijem meču dosad i protiv najjačeg protivnika dosad: Srbija – Estonija 88:43 (18:16, 20:9, 20:14, 30:3).
Samo na početku Estonija je opravdala glas da je reč o čvrstoj ekipi, ali kada je pored odlične odbrane proradio i šut naših košarkaša ishod je bila razlika od 45 koševa.
Učinak naših košarkaša bio je sledeći: Đokić 6, Jović, Dimić 9, Malešević 6, Drenovac 13, Kalinić 2, Živanović 13, Majstorović 4, Gagić 12, Smiljanić 8, Marković 9, Balaban 6.
– Nismo počeli baš najbolje. Malo su nam se stegle ruke zbog važnosti meča, jer je reč o četvrtfinalu, a oni su igrali rasterećeno jer nisu imali šta da izgube, pa su na početku postizali koševe i iz pozicija iz koji nikad ne pogađaju. Međutim dobro u odbrani igrali smo svih 40 minuta i oni nisu mogli da je probiju – rekao je Đorđe Drenovac, jedan od najboljih u našem timu, iako je pre dva dana imao trovanje stomaka.
Igrom u odbrani svoje čete zadovoljan je bio i selektor Oliver Popović:
– Čestitam momcima na odličnoj igri u odbrani. Primili smo samo 43 koša od ekipe koja je svim protivnicima davala po dvadesetak koševa više. Malo sam se pribojavao ovog meča jer su nam ga u poslednji čas pomerili za sedam časova, zbog nekog TV ugovora koji ima Litvanija, kao i zbog toga što smo prvi put igrali u ovoj dvorani – rekao je selektor Popović.
U tom trenutku još se nije znalo ko će nam biti protivnik danas u polufinalu – Litvanija ili Australija.
– Litvaniju nisam gledao ni u jednoj ozbiljnoj utakmici, ali i po imenima to je dobar sastav i uz Rusiju, Kanadu i Srbiju je najkvalitetnija ekipa na Univerzijadi. Večeras ćemo gledati tu utakmicu, svi igrači takođe, a uveče i sutra pre podne pripremićemo naše igrače za novog protivnika, pa ko god to bude.
To će ipak biti Australija koja je priredila veliko iznenađenje savladavši favorizovanu Litvaniju.
Danas za mesto u finalu i mogućnost da odbrane zlato sa prošle univerzijade, kao i košarkaši, igraće i univerzitetska vaterpolo selekcija Srbije.
Protivnik je domaćin šampionata Rusija.
– Rusija je veliki favorit, jer jedina igra sa A selekcijom. To su njihovi najbolji igrači, ali sigurno je da nisu neranjivi. Mi imamo kvalitet neophodan da igramo sa njima i reko bih da sve zavisi od nas. Ako se budemo držali dogovora mislim da imamo šansu.  
Kajak bi mogao da bude naš najuspešniji sport na 27. letnjim univerzitetskim igrama u Kazanju, a to će zavisiti od toga šta će sestre Olivera i Nikolina Moldovan i Milica Starović uraditi u današnjim finalima. Pre podne u samo 30 minuta Nikolinu Moldovan očekuju dva finale i, verujemo, jedna ceremonija dodeljivanja medalja. Nikolina Moldovan će u 8 č po našem vremenu startovati u jednosedu na 200 m, u trci u kojoj je prema onom što je pokazala u kvalifikacijama možda i najveći kandidat za zlato. Naravno, na proglašenje će i ako osvoji srebro ili zlato, a u 8,30 startovaće sa sestrom Oliverom u dvosedu u borbi za medalje na 200 metara. I tu je učenicama Dragana Plavšića cilj zlato, iako se Ruskinje i Beloruskinje ne smeju potceniti.
– Ove godine nam staza od 200 metara jako dobro ide, prosto smo eksplodirale – rekla je Nikolina Moldovan uoči današnjih finale, ali ni staza od 500 m nije da im ne odgovara.
Nikolina Moldovan je nedavno na Evropskom prvenstvu za mlađe seniorke osvojila Zlato na 500 m, uz srebro na 200 m), u dvosedu sa sestrom startovaće u finalu na ovoj stazi u popodnevnom programu. Juče u polufinalu, pošto su kvalifikacije zbog kvara krme završile na poslednjem mestu, nadmoćno su osvojile prvo mesto sa 1:51,389 minuta i nepune tri sekunde prednosti pred Ruskinjama Lobovom i Lavrovom. Nisu veslala svom snagom do kraja. Čuvale su je za današnja finala.
U popodnevnom programu do medalje pokušaće da dođe i Milica Starović, koja je odlično veslala u kvalifikacijama i direktno se plasirala u finale. Pre desetak dana na Mediteranskim igrama osvojila je bronzu, a ni ovde odličje joj nije nedostižno...
Ostali predstavnici našeg studentskog sporta nisu bili tako uspešni. Jelena Zabić, naša predstavnica u sambu (do 72 kg) pobedila je u prvoj borbi Meksikanku Obregon sa 12:0, a ispala od Ukrajinke Savenko posle poraza od 1:0... Plivač Radovan Siljevski je bio 25. na 100 m delfin sa 54,52, strelci su bili daleko od finala vazdušnom puškom; Igor Čotra 17. sa 617,4, Borislav Mazinjanin 23. sa 615,6 i Milutin Stefanović 30. sa 613,6 krugova. Ekipno sa 1.846,6 zauzeli su 5. mesto zaostavši za bronzanom Korejom 8,4 kruga.
Ž. B.

Šta će biti s reprezentacijom na koju smo ponosni
Posle najboljeg rezultata naše ženske košarkaške reprezentacije u poslednje 22 godine – četvrtog mesta na Evropskom prvenstvu u Francuskoj – spontano su krenuli planovi o Svetskom prvenstvu u Turskoj 2014. i Olimpijskim igrama u Rio de Žaneiru 2016. Međutim, svega nekoliko dana kasnije priče o preporodu ženske košarke zamenilo je zloslutno pitanje: da li naš dražvni tim uopšte ima perspektivu?!
Dok je selektor Marina Maljković čekala da se neko iz vlade oglasi povodom njenog apela za pomoć ženskoj košarci i ženskom sportu uopšte, situacija je postala takoreći – nepopravljiva. Košarkaški tim Partizana, koji čini polovinu reprezentacije, počeo je da se osipa zbog besparice i po svemu sudeći od ekipe koja je lane imala neverovatan skor 32-0 neće ostati ništa. 
Gledano iz navijačkog ugla, mnoge je verovatno briga što nestaje sa scene jedan klub, ali ako se zna da je on bio srž nacionalne selekcije, onda se to tiče i i onih koji vode naš sport. Nije teško složiti se sa ministarkom omladine i sporta Alisom Marić – da sportu treba pomagati sistemski a ne ad hok – i baš zato treba razmotriti sve mogućnosti kako bi moglo ubuduće da se reaguje (sistemski) u ovakvim situacijama. 
Neko rešenje bi svakako trebalo da ponudi i Košarkaški savez Srbije, ne u vidu novca (predsednik KSS Dragan Đilas je najavio da će reprezentativke biti nagrađene sa 60.000 evra), već kroz realan dugoročni program po kojem bi se razvijao državni tim. Jer uspeh u Francuskoj je napravljen po receptu Marine Maljković koja je stvarajući jak Partizan stvorila i dobru reprezentaciju. 
Kako sada stvari stoje, malo toga može da se učini da se Mundobasket 2014 u Turskoj dočeka s optimizmom. Poslednjih dana većina igračica Partizana je tražila novi klub, neke uz pomoć Marine Maljković koja i sama odlazi. Nije tu reč o nekom velikom novcu, tim pre što su navikle da im duguju, već jednostavno o tome da klub nema sredstava da normalno funkcioniše. Maljkovićeva se potajno nadala da bi ekipa, uz dva domaća pojačanja, mogla da igra u Evroligi i da kroz nju dobije još bolji „materijal“ za Svetski šampionat. Bio je to samo san.
Tamara Radočaj i Nevena Jovanović su uspele da nađu klub u inostranstvu, a videće se šta će biti s ostalima. Protekle dve sezone desetak igračica je i kroz Partizan bilo u „programu“ Maljkovićeve koja sada samo može da se nada da će ih narednog leta videti u dobroj formi. Ako ništa drugo, ostaje joj satisfakcija da je postala simbol borbe za bolji tretman ženskog sporta kod nas, pošto su se pre nekoliko dana, na okruglom stolu u Ministarstvu omladine i sporta, neki sportski funkcioneri solidarisali s njom.

Svi žalimo za Jugoslavijom
„Biti velik, a pri tom skroman i jednostavan to je najteže postići” Mnogi se slažu u jednom a to je da je savremeni čovek izgubio bitku onog trenutka kada je izgubio smirenost, strpljenje, spontanost u reagovanju. Nekada se uživalo u sportu, posebno fudbalu.
A danas smo svedoci brzog načina života. Uspesi dolaze i brzo se zaboravljaju, ali, ima i izuzetaka. Ovih dana gost Srbije i Vlasotinca je legendarni golman Veleža i reprezentacije Jugoslavije Enver Marić. O „Letećem Mostarcu”koji je 1973. godine uoči Svetskog prvenstva odbranio penal čuvenom nemačkom golgeteru Gerdu Mileru, ispričane su najlepše priče.
Enver Marić je u zvezdanim trenucima svoje fudbalske karijere bio znak raspoznavanja, gotovo religijske vrednosti, simbol i i idol generacija svih uzrasta. Nešto puno više od igre i nadahnuća.
Enver Marić je već šesnaest godina stanovnik Berlina. Za Velež je branio preko 600 puta, bio je član najbolje reprezentacije Jugoslavije (32), član poznatog trija BMV (Bajević – Marić – Vladić).
Tri puta je branio za reprezentaciju sveta i Evrope a 1973. godine proglašen je za najboljeg fudbalera Jugoslavije. Gol nemačkog Šalkea branio je preko 150 puta, bio je golman Fortune iz Dizeldorfa, Herte iz Berlina. ..
Kada ste poslednji put bili u Srbiji?
– Bilo je to davno, 1991. godine kada sam kao član Veleža išao sa ekipom u Tursku. Poleteli smo sa beogradskog aerodroma. Iskreno, uvek mi je bilo lepo u Beogradu i sada sam sa zadovoljstvom prihvatio poziv velikog prijatelja Miše Petrovića da dođem u njegov rodni grad. U Vlasotincu su me primili kao najrođenijeg, počastvovan sam da me i dan dana pamte mnogi ljubitelji sporta.
Šta danas radite i čime se bavite?
– Pre tri godine sam imao moždani udar, srećom, sada se odlično osećam, pridržavam se strogo uputstava lekara. Ustajem strogo u devet, doručkujem oko podneva p onda sledi obavezan odmor i večera u šest sati. Jednostavno uživam u životu. Već šesnaest godina živim u Berlinu, pratim sva fudbalska dešavanja, ali, dosta je bilo. Mislim da sam zaslužio da odem u penziju.
Koliko pratite fudbalska dešavanja na prostoru bivše Jugoslavije.
– Onaj ko jednom uđe u fudbal taj iz njega više ne može lako da izađe. Pre tačno dvadeset godina kada sam došao u Hertu prihvatio sam se posla da radim sa golmanima. Zapravo ja sam prvi profesionalni trener golmana u Nemačkoj tada bio. Čini i se da su tada golmani bili hrabriji iako i danas ima odličnih čuvara mreže. Posebno mi se sviđaju Handanović i Begović. Oni po mom mišljenju drže neki evropski nivo. Nažalost, danas je sve manje dobrih golmana, kako u Srbiji tako i u Hrvatskoj, Bosni i Hercegovini..
Kako ste Vi postali golman?
– Imao sam dvanaest godina kada sam odlučio da ću biti golman Veleža. Rekao sam sebi moram biti veliki golman kao Ivan Ćurković. Tada sam živeo u istoj ulici, kao i Ivan čuveni golman Partizana, francuskog Sent Etjena i reprezentacije Jugoslavije.  Jednostavno, kad god sam izlazio ispred zgrade verovao sam da gleda moje pokrete i poteze i da ih procenjuje. Baš on Ivan Ćurković, moj fudbalski idol, iako sam izuzetno cenio i Milutina Šoškića. Bacio sam se jednom ispred zgrade da bi me video Ivan Ćurković.
 Mnogi se zalažu za formiranje Regionalne lige u fudbalu. Šta Vi o tome mislite?
– Mislim da je ideja dobra, kad može košarka može i fudbal. Međutim, nedostaju uslovi tu pre svega mislim da infrastrukturu. U poslednjih dvadeset godina na prostoru bivše Jugoslavije nije izgrađen ni jedan novi stadion. Uglavnom su malo našminkani oni stari stadioni, ali, Evropa traži drugačije standarde. Ako želimo da idemo u korak sa ostalim ozbiljnim svetom, moramo da se brzo prilagođavamo. Što se tiče bezbednosti, mislim da tu ne bi bilo nikakvih problema. Formiranjem takve lige svakako da bi se podigao kvalitet, ali, to takmičenje moralo bi biti pod okriljem Fife i Uefe. Svi iskreno žalimo za Jugoslavijom, jer nam je bilo lepo.
Da li se čujete sa nekadašnjim saigračima?
– Gotovo redovno se čujem sa Bajevićem. Čujem se i sa Kajtazom koji živi u Mostaru, Tuceom koji je u Švajcarskoj, Jurićem koji danas živi u Zagrebu. Sport je nešto najlepše, on spaja ljude. Moramo da gradimo nove mostove prijateljstva kao onaj na Neretvi.
Koliko pratite dešavanja u srpskom fudbalu?
– Znam da Partizan i Crvena zvezda i dalje dominiraju, da gotovo svake godine iznedre po nekoliko vanserijskih igrača. Želeo bih da jednog dana gledam uživo vašu reprezentaciju.
1972. godine debitovali ste u dresu reprezentacije Jugoslavije protiv tadašnjeg SSSR – a. Tu godinu posebno pamtite u životu, zar ne?
– Te godine sam osnovao porodicu sa Mirelom. Danas sa ponosom mogu da kažem da imamo dva zlatna sina Tea i Lea. Jedan sin živi u Mostaru a drugi u Dalasu u Americi i posvećen je fudbalu. Moja supruga i ja oduševljeni smo prijemom koji smo doživeli u Srbiji i Vlasotincu. Ostvarila mi se velika želja da dođem i obiđem starog sportskog prijatelja, koji je kao i ja čitav svoj život posvetio fudbalu i golmanima., kazao je specijalno za „Politiku” legendarni čuvar mreže Veleža i reprezentacije Jugoslavije Enver Marić.
Ništa bez rada
Enver Marić je bio primer pravog fudbalskog profesionalca. Uvek je bio spreman da sasluša savet starijeg od sebe.
– Mladi ljudi koji tek stupaju na životnu i sportsku scenu moraju da znaju da bez rada nema uspeha. Možete da budete talentovani, da znate sve veštine fudbala, ali ako redovno ne trenirate tu onda nema potpunog uspeha i zadovoljstva.

Haljina od metala krojena kleštima
Jedna haljina Paka Rabana izdvojila se jer svetluca i zvecka, a i škripi. Dizajner je skovao dobar plan: umesto komada tkanine koristio je komadiće metala ili plastike, a umesto konca i igle – žicu i klešta. Od malih, istovetnih kvadratića, na primer aluminijuma, dimenzija pet sa pet centimetara, napravio je ekskluzivni model, povezujući deliće u celinu uz pomoć vezivnog tkiva u obliku savitljive žice.
Moglo bi da se pomisli da ovakva haljina žulja i bode kožu, ali ne, ona se povinuje pokretima tela, jer je dovoljno prilagodljiva i elastična da ne proizvodi negativne efekte pri korišćenju. Uostalom, Pako Raban ne bi bio modni dizajner svetskog renomea da nije imao na umu tako bitnu stvar kao što je udobnost pri nošenju.
Ekskluzivni model bio je hit krajem šezdesetih godina prošlog veka, u vreme takozvane spejs ere, kada je šetnja kosmonauta po Mesecu bila tako očaravajuća. Nije bilo šanse da i Zemljani ne dožive nešto novo, uzbudljivo i nezamislivo do tada.
Naravno, model nije za šetnju po ulici, ali za izlazak u noćni provod svakako je bio. U to vreme bila je popularna disko muzika a ona je najbolje zvučala uz sveopšte svetlucanje, kako u enterijeru tako i na telu žene koja pleše u ritmu muzike iz zvučnika, sa podijuma za igru. Haljina se sjajno slagala sa svetlucavom disko kuglom, koja je, vrteći se na tavanici obasjavala ambijent – pozivajući igrače da se, možda, zapute put Meseca.
Total-dizajn nije podrazumevao samo haljinu već i nakit na rukama – nadlakticama i podlakticama, i na ušima. Noge su bile bose, a frizura natapirana i nalakirana.
----------------------------------------------
Majstor plastičnih materijala  
Španski modni dizajner Pako Raban rođen je u blizini San Sebastijana u Španiji. Majka mu je bila zaposlena u modnoj kući „Balensijaga”. Za vreme španskog građanskog rata porodica se preselila u Francusku, gde je Pako nastavio školovanje. Bio je student arhitekture u Školi lepih umetnosti u Parizu.
Njegovi najraniji modni eksperimenti bili su nakit od plastike i dugmad koje je radio za modni brend „Balensijaga”. Radio je i za modne kuće „Dior” i „Živanši”.
Prve haljine od plastičnih materijala kreirao je 1965. Tada je postao poznat po primeni alternativnih materijala. Njegove „tkanine” sastojale su se od komadića metala ili plastike koji su uvek bili pravilnih geometrijskih oblika: kružića ili kvadratića, spojenih žicom.
Rado je eksperimentisao i sa papirom, a izrađivao je svojevrsnu metalnu trikotažu. Dizajnirao je kostime za film, pozorište i balet.
Sopstveni modni studio u Parizu otvorio je 1966. i stekao međunarodnu slavu svojim neobičnim nakitom, detaljima i odećom.
Radmila Milosavljević, arhitekta

Vitalni stogodišnjaci u voždovačkom domu za stare
Starinski nakit, naočare za čitanje, ikone, umetničke slike, bezbroj šarenih dugmića, ukrasni tanjiri i šoljice... Unikatni lični predmeti Šarlote Pešić – legende Doma za stare „Voždovac”, bake koja je ove godine proslavila 99. rođendan, dame koja u njemu živi četiri decenije koliko je prošlo otkako je podignut – zauzimaju posebno mesto, u predvorju centralnog paviljona. U staklenim vitrinama uredno su složeni vredni eksponati za koje zna svaki od 270 stanara. 
– Šarlota je naše zaštitno lice. To je žena koja u domu živi od 1972. godine. Iako je na pragu stote godine, uvek je doterana i voli da se druži, posećuju je i prijatelji. Tajna njene vitalnosti je, između ostalog, i u vežbanju, jer ona i dan-danas diže tegove. Njena pasija su i dugmići – do sada ih je sakupila više od 20.000. Pravila je i lutke od kože, naslikala brojne slike, a postala je poznata javnosti još 1978. kada je glumila u filmu „Zemaljski dani teku” Gorana Paskaljevića – kaže Nevenka Nikić-Simatković, upravnica voždovačkog doma za stare. Heroina iz Kačerske ulice, rođena u banatskom selu Šurjan nadomak Jaše Tomića, nije jedina stanarka koja je na pragu stote.U četiri paviljona na istočnoj padini Voždovca živi još desetak njenih ispisnika. Gotovo polovina stanara ima između 80 i 90 godina, ali su pod krovom ove ustanove boravili i znatno mlađi korisnici – u domu je tako živeo dvadesetosmogodišnji momak oboleo od multiple skleroze kojeg je deda smestio u dom. 
– Ovo je kuća svih njih. Stanari se trude da u njega unesu deo sebe. U svakom paviljonu je salon u kome se stanari druže i gledaju televiziju, a na raspolaganju su im i frizer, krojač, biblioteka... – dodaje upravnica. 
U voždovačkom domu borave i nepokretne osobe narušenog zdravstvenog stanja, sa umanjenim sposobnostima za brigu o sebi, kojima je neophodna zdravstvena nega i medicinski nadzor 24 časa. 
– Imamo 110 nepokretnih, od kojih je 20 odsto dementno. Bilo je planirano osposobljavanje odeljenja za dementne korisnike koji su pokretni, ali smo od te zamisli odustali. Iza našeg stacionara su privatne kuće, tako da bismo morali najpre da napravimo valjanu ogradu pa tek onda da osposobimo odeljenje. Problem je i manjak novca, a i za takav poduhvat su nam potrebne brojne saglasnosti i dozvole tako da je ideja za sada ostala nerealizovana – objašnjava Nevenka Nikić-Simatković, podsećajući da je u ovoj ustanovi za „treće doba” pre dve godine uvedeno centralno grejanje, dok je stacionar dobio uređaje za SOS pozive korisnika i aparat za kardiološke preglede. 
U domu radi i savet korisnika, telo koje ideje stanara dalje prosleđuje upravi. Tražili su ozvučenje za centralni hol, u kojem se održavaju sastanci i priredbe, što su na kraju i dobili, od opštine Voždovac. 
– Ono što bi trebalo popraviti jesu stare betonske stazice koje vode oko paviljona. U veoma su lošem stanju, beton se kruni, a stepenice pucaju. Obratili smo se opštini, ali odgovor još nije stigao – kaže upravnica doma. 
Dragan Vukanić, predsednik Voždovca, uverava da će od ove jeseni početi radovi za koje će opština izdvojiti oko dva miliona dinara. Taj posao će se svesti na izlivanje nove betonske košuljice i krpljenje rupa, ističe Vukanić, ali da bi sve to izgledalo kako treba potrebno je oko pet miliona dinara.
– Taj novac za sada nemamo, ali ne znači da ga nećemo sakupiti i uložiti u voždovački dom za stare – uverava prvi čovek Voždovca. 
----------------------------------------------
Loto nije stvar dobitka, već – nade
Za nekadašnjeg učitelja Vasa Đorema (82), rodom iz sela Borija kod Kalinovika u Hercegovini, preseljenje u dom nije bila velika životna promena. 
– Ceo vek sam proveo po domovima, najpre u Foči, pa u Sarajevu i na kraju sam stigao do Voždovca, prvi put u studentski dom u Vojvode Stepe, a sada ovde. Zadovoljan sam, možda najviše time što imam društvo, ali mi smeta to što se u objekat ne ulaže dovoljno. Sve je nekako staro – vrata, drvenarija, kvake... – priča deka Vaso. 
Zamerku na život u domu nema Mirjana Damjanović, baka koja je 99. rođendan proslavila na gala žurci. Pozvala je odabrano društvance koje je uveseljavao orkestar „Skadarlija”, u kojem svira i njen sestrić. 
– Nekada sam bila veoma druželjubiva, ali se sada klonim ljudi. Nije sve kao što je nekada bilo. Nestao je onaj pošten svet. Volim da šetam, pa tako maltene svaki dan odem do grada tramvajem. Nikad ne idem kod lekara, niti sam obilazila banje. Ne prija mi TV program sem nekih političkih emisija, ali zato bez muzike ne mogu – kaže baka Marijana, koja ne zaboravlja da kupi ni loto tikete. 
– Nije stvar u dobitku, već u nadi – dodaje ona.

Vremeplov kroz svakodnevicu druge jugoslavije
Jeli smo hleb s mašću i šećerom ili alevom paprikom. Za svu decu iz ulice ponedeljkom ih je pripremala baka Mira, utorkom Stanka, sredom tetka Ruža, a danas ne poznajem ni prvog komšiju. 
Ovako je jedan od posetilaca izložbe „Živeo život”, koja od 4. juna traje u Galeriji Robne kuće „Beograd”, odgovorio na temu pismenog sastava „Zašto je život bio lep”.
Posle prolaska kroz tri etaže postavke posvećene svakodnevici druge Jugoslavije, gostima je omogućeno da plimu emocija i sećanja izliju na papir. Baš kao što je to bilo uobičajeno u školama njihove mladosti.
Spratove uspomena ne obilaze samo nostalgični i vremešni pripadnici svih naroda i narodnosti iz šest republika, nego i njihova deca, ali i turisti. Ima ih iz Severne Amerike, pa čak i Australije.
– Mnogi od gostiju iz evropskih država poverili su nam da i danas u kući čuvaju poneki proizvod iz Jugoslavije. Ozare se kada ih prepoznaju u našoj postavci. Svakodnevno dobijamo ponude, a posetioci predlažu da donesu električne uređaje, ukrase, predmete za ličnu upotrebu, sportske rekvizite... Svakog ko dođe pozivamo da, ukoliko želi, donira neki svoj predmet. Jedan gost iz Grčke namerava da nam pokloni svoj frižider „Obodin”. Pojedini stavljaju znak jednakosti između lične i istorije Jugoslavije, pa nam je tako jedna starija gošća donela pune kutije svojih porodičnih fotografija – objašnjava Tanja Kovač, portparolka izložbe.
Ona i njene kolege naglašavaju da je teško izdvojiti koja od celina najviše privlači pažnju posetilaca. Zaista, kako odvagati šta je zanimljivije: sportski kutak, crveni kiosk sa viršlama, bioskop sa projekcijama filmova iz vremena bratstva i jedinstva, kabina „Jatovog” aviona, samoposluga, dnevna soba, „fića” i „tristać”, pisaća mašina, koferče sa „brion” kozmetikom.... 
– Utisak je da se posetioci najduže zadržavaju u staroj učionici, pored koje je replika gimnastičke sale sa malim zemljanim terenom za klikere. Tu roditelji u đačkim klupama upisuju svoje utiske u spomenare, dok se njihova deca, uglavnom ona rođena posle 2000. godine, penju na kozlić, veru uz konopac, ili pokušavaju da naprave kolut. Dok očevi i majke u sveske upisuju zašto je po njihovom mišljenju „onda” život bio lep, njihovi klinci igraju klikere. Roditelji se toliko zanesu „pismenom vežbom” da i ne primete kako njihovi naslednici krišom trpaju u džepove „staklence”. Mnogi klikeri su tako iz izložbene postavke preneti u lične zbirke – uz osmeh kaže Tanja Kovač, dodajući da još žali za jednim kaleidoskopom, koji je nestao u toku otvaranja postavke.
Još jedno od mesta gde nostalgični „pioniri” starijih generacija reaguju kao da su ponovo mladi, a mlađi uče kako je bilo, jeste i deo posvećen sportistima, klubovima i svedočanstvima o njihovim uspesima.
Na tom mestu niko ne ostaje ravnodušan kada začuje egzaltirani uzvik „Je li to moguće” televizijskog komentatora Mladena Delića, nakon što je Radanović postigao pobedonosni gol u utakmici Jugoslavija – Bugarska na splitskom „Poljudu” 1983. godine.
– Zvučni zapisi pokazali su se kao nešto što mnoge najviše podseti na staro vreme. Zato je oko starog džuboksa uvek gužva. U redu se stoji i ispred „tristaća” u kojem je moguće, kao na trenažeru, gledati projekciju starih beogradskih ulica, uz iluziju da njima vozite – navodi Tanja Kovač.
Na izlasku vremeplova kroz „drugu” Jugoslaviju, posetioce ispraća knjiga utisaka, raskriljena pored šalterskog pulta, pozivajući ih da sumiraju impresije o viđenom.
„Bilo je to najlepše vreme, jer svi smo bili mladi” – ocena je koja je karakteristična za gotovo sve zapise. A da se u knjizi utisaka umesto rečenica slažu fotografije ozarenih lica posetilaca, tragovi te mladosti bi se jasno prepoznali, uprkos godinama naboranim od briga, neizvesnosti, ratova, krize, tranzicije...  
Svi žele da pomiluju eksponate
Među najsentimentalnijim momentima u obilasku čitave postavke „Živeo život” jeste i susret posetilaca sa samoposlugom. Njom dominira narandžasta bučna kasa, sa fiokom u kojoj su stare novčanice.
– Mnogi posetioci kažu da ambalažu nekih od artikala i danas čuvaju kao suvenir. Pored je i autentično uređena dnevna soba i nema tog starijeg gosta koji ne pamti komad nameštaja ili sličan detalj iz toga doba. Pažnju posetilaca privlači i čekaonica sa autobuske stanice, uz obavezni ženski glas koji preko razglasa objavljuje vreme polaska i relaciju. O čemu god da se radi svi koji dođu žele da dodirnu eksponate i da ih isprobaju – na primer, da se smeste u sedište autobusa ili „Jatovog” aviona – svedoči Adrijana Turajlić, jedna od članova volonterskog tima izložbe, koji mahom čine studenti.
Infografika
30.000 posetilaca do sada je videlo izložbu „Živeo život”
200-300 pari viršli u proseku se dnevno proda u crvenom kiosku na ulasku u izložbeni prostor
250 dinara je regularna cena ulaznica, dok je karta za studente i penzionere 200 dinara. Porodična karta, za četiri člana, staje 600 dinara 
10 – 22 časa je radno vreme izložbe svakog dana, a biletarnica radi do 21 sat
31. jula se izložba zatvara, a drugi deo postavke biće otvoren 20. septembra
Zašto je život bio lep
- Zato što je bilo dobre muzike
- Zato što sam pila pravi trouglasti jogurt u tetrapaku
- Zato što smo jeli „kraš ekspres”, pili jogurt iz trouglića i sokiće „Takovo” iz kesica i bili Titovi pioniri
- Zato što mama i tata tako kažu
- Zato što su ljudi bili iskreniji i srećniji

Četiri nove knjige u „Geopoetici”
Četiri nove knjige predstavljene su u beogradskoj „Geopoetici”, izdavačkoj kući koja ove godine obeležava dve decenije postojanja, a reč je o dva strana romana, prvi put štampana na srpskom jeziku, i o dva romana prvenca naših autora. Nova imena „Geopoetike” su Ermis Lafazanovski, makedonski pisac rumunskog porekla, čiju knjigu „Hrapeško” čitamo u prevodu Rista Vasilevskog, i Kirmen Uribe, Bask, sa romanom „Bilbao–Njujork–Bilbao”, koji je sa španskog prevela Zorica Novakov Kovačević. „Geopoetika“ je takođe objavila roman prvenac „Taj“ Gorana Gocića, odnosno „Ništa“ Petra Mihajlovića.
Ermis Lafazanovski piše romane, kratke priče i eseje iz oblasti književnosti i kulturne antropologije, a bavi se prevođenjem sa rumunskog jezika. Roman „Hrapeško” bio je nominovan kao predstavnik Makedonije za nagradu „Balkanika” 2006. godine. Glavni urednik „Geopoetike” Vladislav Bajac nazvao je Lafazanovskog „otkrićem iz Makedonije”, a ovo njegovo delo još jednom od kosmopolitiskih knjiga iz svog izdavačkog plana, koja spaja živopisne gradove Bagdad, Teheran, Istanbul i Jerusalim.
– Lafazanovski je na vešt način u ovu knjigu utkao svoje obrazovanje, kreirajući lik vinogradara koji se oprobava i u drugim delatnostima, spajajući životne krajnosti. Pričom o drevnoj umešnosti makedonskih vinogradara i veštini duvača stakla, autor svog junaka Hrapeška, veštog i u jednoj i u drugoj „umetnosti”, šalje na put od Istoka na Zapad, iz 19. veka u druga vremena – rekao je Bajac.
Prvi roman Kirmena Uribea „Bilbao–Njujork–Bilbao”, prema rečima izvršne urednice Jasne Novakov Sibinović, slojevito je štivo koje oživljava daleku prošlost predaka, ukrštajući je sa jednim putovanjem avionom. Unuk jednog ribara, stojeći pred muralom baskijskog slikara, pronalazi tragove porodičnih priča i slaže delove zaboravljenih avantura svojih predaka u građu za roman. Raznolikosti ove proze doprinose, kao kockice složene u mozaik, pisma, dnevnički zapisi, imejlovi, poeme. Kirmen Uribe je za ovaj roman, pored ostalih, dobio i prestižnu špansku Nacionalnu nagradu za prozu 2009. godine, koju dodeljuje Ministarstvo kulture Španije i Nacionalnu baskijsku nagradu kritike. Drugi roman Uribea „Ono što pokreće svet”, objavljen ove godine, već je imao više izdanja.
Goran Gocić poznat nam je kao autor knjiga o masovnoj kulturi, o Endiju Vorholu i strategijama popa, kao novinar i autor dokumentarnih filmova, a sada u „Geopoetici” čitamo njegov roman  prvenac „Taj”, čiji naslov aludira na Tajland. Ova knjiga „poštena je u samoanalizi glavnog junaka”, kako je objasnio Bajac, dodajući da dubini psihološke dimenzije likova doprinosi i različitost kultura i ključni zaplet oličen u hrišćanskoj pobudi junaka da zaštiti ženu budističke kulture. Međutim, pokazuje se da se uloge menjaju, da ona koja prvobitno izgleda slaba, postaje svoja suprotnost u poređenju sa ranjivim zaštitnikom…
Prva prozna knjiga dramskog pisca Petra Mihajlovića „Ništa – roman ni o čemu” stilskom i jezičkom grubošću gradi lik glavnog junaka – senzibilnog grubijana. Knjigu čine urbani mitovi, prepoznatljiva atmosfera Beograda i današnje Srbije. Po mišljenju Jasne Novakov Sibinović, autor specifičnim humorom opisuje naš mentalitet, ali razmišlja i o samom procesu pisanja. Reč je o otvorenom romanu koji suštinski progovara o ljubavi, porodici i privrženosti.
„Geopoetika” će narednih pet meseci nastaviti da podseća na svoju dugogodišnju kulturnu misiju, kako video-radovima na internetu tako i uspešnom akcijom „Čitanje je javna stvar”, u toku koje svoja izdanja smešta na klupe šest najposećenijih parkova u Beogradu, dokazujući da knjiga čitaocu ne mora da bude dostupna samo kao roba na tržištu.

Bečlije oduševljene izložbom čiji je autor umetnik uz Srbije
Specijalno za Politiku 
Beč – Besprekoran koncept, Naša preporuka broj jedan za ovo leto, Kustoski podvig, samo su neke su od kritičarskih pohvala u štampi na adresu aktuelne izložbe „Bezlično” (Faceless) čiji je kustos srpski umetnik Bogomir Doringer. Za izložbu u Frajraumu u Muzejskom kvartu na kojoj je postavio poznate radove pedeset internacionalnih umetnika i dizajnera, Doringer je dobio veliku medijsku pažnju – od televizijskih reportaža do prikaza u nemačkom „Vogu” i recenzija u važnim austrijskim dnevnim listovima i časopisima. Podvigom se, sem jasnog i uzbudljivo izvedenog koncepta, može nazvati i kustoska odluka da za osetljiv prostor koji se tretira kao spomenik na kome nisu dozvoljene  intervencije poput bušenja zidova ili zakivanja eksera, angažuje studente salcburške akademije „Mocarteum” koji su osmislili unutrašnju arhitekturu galerije. Postavljanjem konstrukcija od šper ploča koje tvore minijaturne sobe sa jednim do dva zida otvorenim ka „komšijskim” radovima, ovaj dodatni prostor pomaže da izložba dobije još više na protočnosti informacija. 
Priča o bezličnosti počinje uvidom u gubitak privatnosti na globalnom nivou i teče dalje kroz poglavlja o uzrocima, fenomenu burke/ čadora, maske kao umetničkog načina izražavanja ili modnog detalja, glamura, huliganstva, fetiša, seksa do apsolutne transformacije. 
Pojačane mere predostrožnosti uz sve jače prisustvo bezbednosnih kamera, kontrola informacija na popularnim socijalnim mrežama i prisluškivanje/špijuniranje privatnih telefonskih razgovora i elektronske prepiske građana, postale su deo naše stvarnosti od septembra 2001. Ovo je tema kojom se bavi američka umetnica Adi Vagenkneht, čija skulptura „Asimetrična ljubav” – „luster” od kamera za obezbeđenje i internet kablova, bukvalno i metaforički u fokus stavlja problem ograničenja privatnosti. Uvod u ovu tematiku nalazimo na samom početku izložbe, u pedesetominutnom video radu „Fejsles prodžekt” nastalom prema strogim pravilima manifesta o video nadzoru, u kome umetnik Manu Lukš koristi autentične snimke londonskih kamera za obezbeđenje, otkrivajući klaustofobičnu stvarnost državnog „Velikog brata”. 
Bogomir Doringer je već duže zaokupiran temom skrivanja identiteta koju je kao kustos obradio u Frajraumu: „Ideja mi se stvorila još za vreme studija kada sam počeo da radim na projektima u kojima sam sakrivao ili brisao lica, što je bila moja lična reakcija na zbivanja u Holandiji, na mnogobrojne diskusije na temu burke i integracije imigranata, uglavnom iz muslimanskih zemalja. Istovremeno sam reagovao na moj status nekoga ko ne dolazi iz zemlje Evropske unije i koji je zbog toga tretiran drugačije od ostalih „Evropljana”. Kada sam stigao na studije u Holandiju, zamišljao sam da ću pre svega biti umetnik a onda sve ostalo, ali sam postao prevashodno imigrant”, kaže Doringer.
Upravo ovom problematikom se bavi Tanja Ostojić u fotografskom radu „Integracija nemoguća”, koji je samo deo njene opsežne interaktivne kompilacije performansa, umetničkih akcija i dokumentarnog materijala na temu imigrantske politike Evropske unije. Obučena u burku sa mustrom maskirne uniforme, Ostojić se kritički osvrće na ranjiv položaj imigrantkinja u zemljama zapadne Evrope. Iranski umetnik Šahram Entekabi burkom pokriva tela žena sa erotskih oglasa ili modela sa komercijalnih bilborda, sa jedne strane analizirajući praksu cenzure u svojoj zemlji porekla, a sa druge ukazujući na problem tretiranja žene kao robe u zapadnom društvu. 
Dok zabrađivanje iz religioznih razloga nailazi na nerazumevanje u zapadnom društvu, maske su postale deo realnosti na modnim pistama kod dizajnera poput Juna Takašija, Kacuje Kamoa, kuće Martina Margijele i Viktora & Rolfa čije su modne kreacije takođe uvrštene u izložbu „Bezlično”:
„Očigledno je da postoji kolektivni revolt, jer, iako u nama postoji poriv da budemo jedinstveni, našli smo se u fazi krize identiteta koja nas čini ranjivima. Više nam ne prija da svoje lice vidimo svuda. To je suština transformacije. Zbog toga se, sem dizajnera, i dosta umetnika okreće drugačijem načinu reprezentacije u kome lice postaje neprepoznatljivo, sakriveno ili maskirano. Maska ti daje moć, bez obzira na to da li si umetnik, huligan ili demonstrant, zbog čega je budućnost revolucije u odricanju od lica, objašnjava Doringer koji je presek „maskiranog društva” dao u video instalaciji od 15 monitora na kojima se, uz umetničke video radove Olivijea Sagazana („Transfiguracija”, 2008) i Bernarda Vilhelma („SS 13”), emituju muzički video klipovi sa jutjuba, ali i takvi u kojima se pojavljuju maskirani huligani i rasisti, fragmenti vesti sa tv-stanice „Foks”, „prenos” iz američkog senata i snimak čuvenog performansa „Pusi rajot” u Hramu Hrista spasitelja u Moskvi. 
Na izložbi „Fejsles” koja se može posetiti do 1. septembra, nalaze se i radovi Ane Rajčević, Veljka Onjina i Marine Abramović od koje je Doringeru, na dan otvaranja izložbe, stigla čestitka podrške za otvaranje.

Neizvesna sudbina nacionalih priznanja
Vlada Srbije nije obavezna da svake godine raspiše konkurs za nacionalna priznanja, saznajemo u Ministarstvu kulture. Jer, član 14 Zakona o kulturi kaže da vlada može, što pravno znači da nema imperativ i da ne mora, da raspiše konkurs. Preveliki iznos od više od tri i po miliona evra za dosadašnje dobitnike, ogromna je stavka za osiromašeni budžet, kaže nam izvor iz Ministarstva kulture. Ima ideja da se ubuduće priznanje dodeljuje samo po jednom umetniku ili stručnjaku iz svake oblasti, druga opcija je da najugroženiji dobiju veću, jednokratnu pomoć. Ali, ima i zagovornika oštrijih rezova. Prema našem izvoru iz vlade, u sklopu mera štednje, kada nema para ni za plate, ni za redovne penzije, ovakve kakve su „nacionalne penzije” mogle bi da se, bez prevelike buke jednostavno –ugase! Kakvo će se rešenje naći, ostaje da se sačeka, jer kažu nam, najveći otpor promenama, pružaju neki članovi Nacionalnog saveta za kulturu.
U zemljama bivše SFRJ sistem dodele nacionalnih priznanja, rešen je nešto drugačije. U Makedoniji titulu nacionalnog umetnika dobija jednom godišnje jedan umetnik. Dodeljuje se već tri godine, a priznanje uručuje predsednik države, osmog septembra na Dan makedonske nezavisnosti. Ovogodišnja dobitnica je Esma Redžepova. Protiv kandidati su bili Boris Trajanov, svetski poznat operski pevač, bariton, i inicijator velike akcije Dan drveta – sađenje dva miliona stabala, posle velikih požara koji su pre neku godinu zadesili Makedoniju, kao i Ramzi Belu, humanitarac. Osim titule, valja reći da ovo odličje podrazumeva i novčani iznos od 60.000 denara, oko hiljadu evra, svakog meseca do kraja života. Pre Redžepove, ovu titulu poneli su pijanista Simon Trpčevski i reditelj Milčo Mančevski.
U Crnoj Gori, najviše nacionlano priznanje je Trinaestojulska nagrada koja se takođe dodeljuje na Dan državnosti. Ove godine izazvala je reakcije dela javnosti, odnosno članova Dukljanske akademije koji su osporili zasluge laureata – Radula Kneževića, politikologa, Ilije Lakušića, književnika i Gojka Čelebića, književnog kritičara. I ova titula sa prefiksom nacionalnog „hudožestvenika”‚ podrazumeva novčani iznos, do kraja života, mesečno po 750 evra.
----------------------------------------------
Promena članova komisije
Predstavnici Nacionalnog saveta za kulturu koji trenutno rade na izmenama i dopunama Zakona o kulturi, smatraju da bi nacionalna priznanja trebalo da ostanu kao doživotna mesečna novčana primanja, ali i da je neophodno određenim merama sprečiti dalju inflaciju i devalvaciju ovog priznanja. U Savetu kažu da su neadekvatne odluke pojedinih komisija i politički pritisci da se priznanje dodeli licima koja ne zadovoljavaju uslove iz Uredbe o načinu dodele priznanja za vrhunski doprinos nacionalnoj kulturi, doveli do narušavanja ugleda priznanja. Savet smatra da bi trebalo revidirati uslove za  za njegovu dodelu i da se buduće Komisije za utvrđivanje predloga za dodelu priznanja umetnicima, obavežu na doslednu primenu Uredbe. Savet smatra da bi članove Komisije ubuduće trebalo imenovati iz reda onih koji su već dobili nacionalno priznanje. Tako bi se povećo kredibilitet komisije i smanjila mogućnost pritisaka.

Železnice Srbije platile oko pet miliona evra penala
BEOGRAD – Železnice Srbije su platile oko pet miliona evra penala po raznim osnovama zbog nepovlačenja odobrenih kredita, iz vremena prethodnog rukovodstva tog preduzeća, kaže generalni direktor srpskih železnica Dragoljub Simonović.
Zbog velikog kašnjenja u ranijem periodu železnice su samo ove godine platile oko 850.000 evra penala. Na primer, zbog kašnjenja u realizaciji više kredita Evropske banke za obnovu i razvoj (EBRD) morale su da plate 3,5 miliona evra na ime penala u prethodne tri godine.
Kako je Simonović rekao Tanjugu, srpske železnice su u prethodnom periodu od ukupno 375 miliona evra kreditnih sredstava EBRD i Evropske investicione banke (EIB) do sada utrošile svega oko 66 miliona evra ili samo 17,6 odsto. Od tog iznosa, novo rukovodstvo srpskih železnica je u prethodnih šest meseci već povuklo više od 21 milion evra.
Novo poslovodstvo železnica je maksimalno ubrzalo realizaciju svih kredita kako bi sustiglo kašnjenja, ali žalosno je da sada imamo situaciju da ne samo da nisu rekonstruisane pruge i nabavljeni novi vozovi već se i plaćaju kazne, ocenio je Simonović.
Kako kaže, dolaskom na čelo železnice morao je da se suoči s tim problemom i odmah je prokrenuo sve procedure za povlačenje kredita, koje moraju da se ispoštuju da bi sve bilo u skladu sa zakonom.
Isporuka 21 novog elektromotornog voza švajcarske kompanije Štadler, što se finansira iz kredita EBRD koji je kasnio, počinje u septembru 2014. godine, najavio je Simonović.
Što se tiče kredita koje tek treba realizovati, Simonović je kazao da ovog leta počinje realizacija ruskog kredita od 800 miliona dolara gradnjom drugog koloseka od Pančeva do Beograda i modernizacija postojećeg.
Kada je reč o kuvajtskom kreditu od 25 miliona evra namenjenom nastavku gradnje železničke stanice Prokop, on je rekao da se trenutno pripremaju tenderi za izvođenje radova i da će će do kraja godine početi radovi na gradnji šest koloseka.
Simonović je naveo da je nasledio komplikovanu situaciju u vezi sa planiranim češkim kreditom za modernizaciju pruge od Niša do Dimitrovgrada. Kako je rekao, nije hteo da potpiše nepovoljan aranžman, a sa Češkim železnicama pokušaće do kraja avgusta da reši taj problem ili će biti uključeni domaći izvođači radovi.
„Ukoliko ne dogovorim u Češkoj aranžman - nećemo više pregovarati oko toga, s obzirom da već imam alternativu i ponudu određenih firmi koje nam predlažu da finansiraju te radove po sistemu ključ u ruke”, rekao je Simonović.
Kako je podsetio, deonica Niš - Dimitrovgrad „usko grlo” na evropskom železničkom Koridoru 10, s obzirom da je jedino ta deonica nelektrificirana na celoj trasi.
„Mi smo u opasnom problemu da nam svu robu preuzme Koridor 4, preko Rumunije, Bugarske i Mađarske i onda bi smo ostali bez oko 700 vozova na godišnjem nivou, ali i značajnih prihoda”, rekao je Simonović.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Zašto je Unija poslodavaca partner vladi i sindikatima
Odnosi na relaciji poslodavci–sindikati ponovo su se zaoštrili pripremama novog Zakona o radu, a jedno od pitanja koje izbija u prvi plan jeste koliko su reprezentativna udruženja poslodavaca koja traže promenu mnogih članova dosadašnjeg propisa.
Osim predstavnika Vlade Srbije i brojnih sindikata, na drugoj strani najčešće se pojavljuje Unija poslodavaca Srbije. Malo se, međutim, u javnosti zna o tome kakvo je to udruženje, koga okuplja, kao i zašto je baš Unija pregovarač, a ne, na primer, Poslovni klub „Privrednik”, koji okuplja najznačajnija imena srpskog biznisa koji zapošljavaju ogroman broj ljudi. Ili možda Privredna komora Srbije (PKS)?
Lična karta ovih organizacija, međutim, pokazuje da PKS nije prevashodno udruženje poslodavaca, već organizacija koja ima za cilj da pomogne u izvozu i spoljnotrgovinskoj i unutrašnjoj razmeni. Osim toga, teško je da bi PKS, koju je osnovala država, mogla da predstavlja privatni kapital.
Klub „Privrednik”, istini za volju, ima u članstvu mnoge uticajne privrednike.
Predsednik je trenutno Miodrag Kostić, a tu su, između ostalih, i Milija Babović, Milan Beko, Zoran Drakulić, Branislav Grujić, Veselin Jevrosimović, Toplica Spasojević, ali i Miroslav Mišković i mnogi drugi. Međutim, kako za „Politiku” kaže Toplica Spasojević, predsednik ITM grupe, uopšte nije nužno da se „Privrednik”, čiji je on član, uključuje u pregovore o Zakonu o radu.
– Mislim da bi sa strane poslodavaca u svakom pregovoru trebalo da budu Savet stranih investitora, Američka privredna komora, Udruženje korporativnih direktora, Udruženje „Poslodavac” i naravno, Unija poslodavaca. Klub „Privrednik” ne vidim u tome, jer su njegovi članovi istovremeno članovi i nekog od ovih udruženja koja sam upravo nabrojao – navodi Spasojević.
Na pitanje – kako to da je baš Unija poslodavac postala najprepoznatljiviji predstavnik „s druge strane pregovaračkog stola”, on odgovara da je to zato što je ušla u Socijalno-ekonomski savet.
– Kada je pre više od 10 godina formiran taj savet, oni su postali njegov član, odnosno bili jedan od potpisnika sporazuma o njegovom osnivanju. Bili su prepoznati od države kao neko ko je reprezentativan predstavnik poslodavaca – kaže Spasojević, ali dodaje da kada bude zaista krenula ozbiljna diskusije i proces menjanja radnog zakonodavstva, očekuje da će sa strane poslodavaca u taj proces biti uključeno mnogo više udruženja, a ne jedino Unija poslodavaca Srbije.
– To je neophodno, ne samo kako bi se propisi izmenili, već nam je potrebna što šira podrška kako bi kasnije oni mogli efikasno da se primenjuju – zaključuje Toplica Spasojević.
U sindikatima su, međutim, rigorozniji. Ranka Savić, predsednica Asocijacije samostalnih i nezavisnih sindikata, tvrdi da Unija poslodavaca Srbije nema reprezentativnost.
– To tvrdim na osnovu nedovoljnog broja članova koje imaju, a kao najreprezentativnijeg predstavnika poslodavaca vidim klub „Privrednik”. I to ne samo po moći njegovih članova, već i po njihovom broju, broju kompanija koje imaju i što je najvažnije, ogromnoj armiji zaposlenih. A Unija poslodavaca okuplja uglavnom manja preduzeća – tvrdi Ranka Savić.
Ona rešenje vidi u doslednoj primeni propisa koje Srbija ima.
– Propisano je da poslodavce može da predstavlja samo onaj ko u članstvu ima barem 10 odsto poslodavaca u Srbiji. To se dokaže i eto legitimnih predstavnika – kaže Ranka Savić.
Sa druge strane, Dragoljub Rajić, direktor Unije poslodavaca, tvrdi da ova organizacija ima i više nego dovoljnu reprezentativnost. Kako kaže, oni imaju dve vrste članova.
– Tu su pojedinačni članovi, odnosno mala, srednja i velika preduzeća i njih ima 2.252. Zatim, imamo i kolektivne članove, a tu spadaju razne asocijacije i udruženja, koja okupljaju samostalne preduzetnike ili takođe pojedinačna preduzeća. Imamo 117 takvih članova, a oni okupljaju 34.652 privrednih entiteta. Sve to znači da Unija poslodavaca Srbije ima gotovo 37.000 članova – objašnjava Rajić, dodajući da oni zapošljavaju ukupno 376.000 ljudi.
– Mi u članstvu imamo više od 10 odsto poslodavaca u Srbiji i oni zapošljavaju više od 15 odsto radnika, što je zakonom propisano kao minimum za reprezentativnost. Poređenja radi, u Srbiji ima 1.700.000 zaposlenih, ali od kojih pola miliona radi u javnom sektoru. Tako da imamo još veći udeo u broju zaposlenih ukoliko posmatramo samo privredu – kaže Rajić.
Unija poslodavaca član je Međunarodne organizacije poslodavaca i pridruženi član Evropske konfederacije poslodavaca. Punopravni član ne može da postane dok Srbija ne uđe u EU.

Mafija privlači turiste
Lik Vita Korleona na bilbordu koji poziva turiste na Siciliju iznenadio je mnoge šetače po Beogradu. Pored prirode, plaža i mora, prodavci aranžmana na italijanskom ostrvu odlučili su da privuku turiste i mafijaškom istorijom Sicilije, postojbinom Koza nostre.
Iako će mnogi reći da je takva reklama za letovanje neumesna, za marketinške stručnjake to nije iznenađenje. Crno-bela fotografija Marlona Branda, u ulozi Don Vita, odavno je svetski brend.
„Kum” Marija Puza je najprodavaniji roman svih vremena, a istoimena ekranizovana trilogija je najgledanije filmsko ostvarenje. Kada se tome doda da su preci glumca Al Pačina, koji tumači glavnu ulogu, upravo iz Korleona emigrirali u Ameriku, a da je ovaj gradić i rodno mesto stvarnog vođe italijanske mafije Salvatore Rina, onda je jasno da turistički vodiči imaju mnogo šta da ispričaju posetiocima.
Jedna od ulica u mestu preimenovana je u „11. aprila”, zato što je tog dana 2006. godine, posle četiri decenije traganja, na Siciliji uhapšen Bernando Provencano, naslednik Salvatora Rine.
Danas u gradiću Korleonu radi antimafijaški muzej – „Međunarodni dokumentacioni centar o mafiji i pokretu protiv mafije”, a Palermo je bio domaćin konferencije UN protiv međunarodnog kriminala. Tako su i mit i stvarnost italijanske mafije, kao i borba protiv nje, postali turistička atrakcija.
– U svetu je vrlo razvijen takozvani mračni turizam (dark tourism) – kaže politikolog Ana Marija-Popović, student master studija na pariskoj Sorboni, inače jedina sa Balkana koja je dobila punu stipendiju Evropske komisije za master studije sa temom „Održivi teritorijalni razvoj”, zajednički projekat Sorbone sa univerzitetima „Padova” u Italiji i „Luven” u Belgiji.
Kaže da svaka teritorija koja ima potencijal za turizam treba da ga iskoristi, jer on donosi 10 posto bruto društvenog proizvoda na svetskom nivou, a istorija postaje sve atraktivnija za razvoj turizma, naročito u Evropi.
– Italijansko tržište se sada okreće Istočnoj Evropi, pa nije isključeno da se i mafijaški brend isprobava kao atrakcija koja treba da privuče goste iz Srbije, jer je nama to poznato iz medija i filmova. Vito Korleone je deo nacionalnog brenda Italije, koji može biti odlično iskorišćen u prodaji turističke ponude, naročito kada određeni deo teritorije, kao što je Sicilija, treba učiniti prepoznatljivim za strane turiste. Od njih se očekuje da odreaguju na asocijaciju koja je privlačna – kaže Ana Marija-Popović.
Pitamo da li su i neke druge zemlje „upakovale” negativni mafijaški brend u turističku ponudu.
– Kolumbija ima čuvene narko-ture koje vode turiste u obilazak kuće i imanja, groba i zatvorske ćelije Pabla Eskobara. Oni su to nazvali „Pablo tura”. Iako se postavilo pitanje koliko je etično reklamirati narko-kartele, taj „mračni turizam” postao je unosna industrija – kaže naša sagovornica.
Jedna agencija čak nudi i „Popodne sa porodicom Eskobar”, a vrlo je posećen i Nacionalni muzej policije u Bogoti, u kome se čuvaju zlatom obloženi pištolji narko-bosa, retki komadi oružja i njegov radni sto sa skrivenim fiokama. Ostrva koja su pripadala Eskobaru sada su vlasništvo države, koje Kolumbija unovčava kroz turizam.
Čuveni zatvor „Alkatraz” postao je takođe unosna turistička aktrakcija u okviru nacionalnog parka „Golden gejt” u San Francisku, sa više od milion i po posetilaca godišnje. Tu je i ćelija u kojoj je 11 godina proveo Al Kapone.
Muzej „Aušvic” već godinama ima preko milion poseta godišnje, a 2012. zabeležena je rekordna poseta ozloglašenom nacističkom logoru – 1,43 miliona ljudi iz Evrope, ali i Amerike i Južne Koreje.
– Mračni deo istorije je ljudima uvek interesantan. I u Rimskom carstvu ljudi su rado išli da gledaju gladijatore. Aktuelne su postratne zone, kao što je Kongo, na primer. Ljudi bi hteli da vide poprište i da nauče nešto novo o tome. Ipak, to su neke mikro-niše u turizmu. Takvi aranžmani nisu česti – kaže Ana Marija-Popović.
Smatra da Srbija ne treba da fokusira svoju turističku ponudu na mračni deo novije istorije, iako bi „Beograd devedesetih” u budućnosti možda bio zanimljiv za posetioce iz regiona. Beograd i Srbija imaju da ponude turistima mnogo više i bolje od toga.Ratni turizam u BiH
– Deo „mračnog turizma” je i ratni turizam. Holandske agencije imaju organizovane ture za Srebrenicu, sa obilaskom Sarajeva i Mostara. Ratni tunel ispod ispod butmirskog aerodroma je sada turistička atrakcija u Sarajevu. Tu se postavlja pitanje da li turistički vodiči „pišu” istoriju odnosno šta će ispričati posetiocima – kaže Ana Marija-Popović. Dodaje da jedna agencija u Engleskoj organizuje ture za Kosovo, ali one nisu naročito uspešne.
Narko-turizam
U Holandiji je zakonom zabranjen narko-turizam, koji je ranije bio dozvoljen – stranci su mogli da konzumiraju lake droge u kofi-šopovima. Holandija je 2009. godine usvojila zakon koji zabranjuje stranim turistima korišćenje kofi-šopova koji imaju dozvolu za prodaju marihuane. Amsterdam je pokušao da odloži primenu zakona jer gradske vlasti nisu htele da se odreknu dobrog prihoda.

Porcija špageta za Aleksandra Vučića
Od našeg stalnog dopisnika
Vašington – Dok je vozač prilazio svom automobilu, pored njega je već bila kontrolorka parkinga koja je bez reči ispod brisača zakačila u ručnom uređaju odštampanu kaznu. Isteklo je bilo vreme dvosatnog dozvoljenog parkiranja, o čemu je obaveštavao znak na početku i na kraju za to namenjenog dela ulice.
Vozaču nije palo na pamet da kontrolorku zamoli da mu oprosti, da joj predloži da se problem reši nekom nadoknadom na licu mesta, svakako manjom od 60 dolara, kolika je kazna ili ne daj bože zapreti. To jednostavno nisu pravila ovdašnje igre.
Ako ste pomislili da ću sad da hvalim američki sistem kao apsolutno nekorumpiran, onaj u kome nema podmićivanja, prevarili ste se. Amerika jeste uređena država, ali nije pelcovana od bolesti koja je stara koliko i civilizacija.
Korupcija je i ovde svakodnevna tema, pri čemu povod nisu uvek korupcionaške afere, nego nešto mnogo suptilnije. I ovde korupcija ima više lica: može biti sitna u vidu malih poklona koji održavaju veze i obezbeđuju lične usluge, a ima i one velike, to jest političke, na raznim nivoima vlasti, pa i one „sistemske”.
Kad je prošlog utorka objavljeno da će novi američki ambasador u Londonu biti Metju Berzan (42), biznismen koji se već ogledao u ulozi „njegove ekselencije” (bio je prvi američki diplomata u Švedskoj od avgusta 2009. do oktobra 2001), upućenima je bilo jasno šta ga je preporučilo: on je jedan od velikih donatora Obamine izborne kampanje, a kao šef finansija izbornog štaba nadgledao je prikupljanje ukupno 700 miliona dolara za predsednikov reizbor.
Obama nije bio nezahvalan: pored Berzana, ambasadorska mesta su dodeljena još osmorici donatora, s tim što je ovoga puta, za razliku od pre četiri godine, znatno podignuta rampa svote donacija.
Korupcija? Ne, to se ovde kvalifikuje kao „tradicija”. Prava korupcija je ovde to što je guverner Virdžinije, da navedem samo nekoliko najsvežijih primera, od prijatelja biznismena, pored para za kampanju koje su evidentirane, dobio i „roleks” od 6.500 dolara i što je isti donator pokrio troškove svadbe njegove ćerke, što je guverner pokušao da prikrije.
Korupcija je i ono što je uradio Keri Kan, karijerni federalni birokrata zaposlen u Pentagonu kome su upravo oduzeli luksuznu porodičnu kuću na periferiji Vašingtona, veliki „audi” i štošta još, pošto je osuđen zbog toga što je naduvavao tendere i (milionsku) dobit delio s preduzimačima.
Ali korupcija ovde nije i ono što u najvećem broju drugih zemalja jeste: „kupovina uticaja”. To se ovde zove „lobiranje” i uređeno je zakonima, pa dakle i transparentno.
Posao lobista je da u predloge zakona ubace odredbe koje štite interese njihovih klijenata ili izbace one koje im škode, pa nema zakona u koji se ne ugradi, ili se iz njega ne izbriše, nešto za šta se plati.
Za to se ovde potroši oko tri milijarde dolara godišnje – i sve je čisto. Lobisti su inače bivši insajderi vlade i Kongresa, svakako s dobrim vezama, što je glavna kvalifikacija za ovaj posao.
„Transparensi internešenel” je upravo objavio svoj najnoviji „Barometar korupcije” za 2013, u kome ponovo konstatuje da je, globalno, korupcija sasvim realan teret. Ako neko nije u stanju da ponudi mito, ne može ni da kupi kuću, pokrene biznis ili koristi osnovne usluge.
Cena korupcije nije samo ona direktna, kaže se u ovom izveštaju: kad moćne grupe kupe politički uticaj i javne pare se preusmere u džepove političke elite, za nešto važno je prikraćen običan svet.
Podmićivanje je (ako nam je za utehu) univerzalni fenomen: od 114.000 ljudi iz 107 zemalja (na ovom spisku je bila i Srbija) koji su anketirani, njih 27 odsto je u prethodnih 12 meseci nekom dalo mito.
Većina takođe smatra da se njihove vlade neadekvatno nose s korupcijom, dok su demokratski stubovi društva, političke partije, svuda u očima ljudi najkorumpiranije institucije. Slede policija i pravosuđe.
Reprezentativni uzorak Srbije u ovoj anketi je bilo 1.011 građana, čije je izjašnjavanje, u neposrednom kontaktu sa istraživačima, pokazalo da smo po stopi podmićivanja nešto ispod svetskog proseka: kod nas je da bi završilo posao u nekoj od osam ključnih institucija nekog moralo da „podmaže” 26 odsto građana.
U Finskoj je ta stopa samo 1 odsto, u Rumuniji 17, a u Sloveniji (da li zbog toga što je već dugo u EU), samo 6 odsto, manje nego u Americi, gde je „mito indeks” 7 odsto.
Poseban deo „Barometra korupcije” je istraživanje u okviru OECD (Organizacija za ekonomsku saradnju i razvoj), kluba od 34 bogate nacije, u kome su traženi odgovori na pitanje „u kolikoj meri je vlada pod uticajem specijalnih interesa”. Rezultati su, moglo bi se reći, očekivani: dok je u Norveškoj to samo 5 odsto, u SAD je čak 64, u Nemačkoj 55, Grčkoj enormnih 88, a u Sloveniji 63.
U svim zemljama, pa i u Srbiji, kao najkorumpiranija institucija se doživljaju političke partije, dok se mi od drugih razlikujemo po tome što nam podmićivanje policije (ako se izuzme saobraćajna) nije veliki problem, veći je onaj u pravosuđu i zdravstvu.
Generalno, nivo percepcije korupciji u Srbiji je smanjen, ali je to praćeno svojevrsnim paradoksom: mito je u porastu. On je najčešće neophodan da se nešto ubrza u birokratskim lavirintima državnih službi, mada to kod nas ima i mnogo lepše ime: „pokloni zahvalnosti”. Ako ne već plava koverta, onda boca viskija za lekara, kafa i čokolada za medicinsku sestru...
U Srbiji su od dolaska nove vlade znatno porasli optimizam i očekivanja da će biti konkretnih rezultata u borbi protiv korupcije. Zasluge za to se pripisuju potpredsedniku Vlade Aleksandru Vučiću, koji jeste pokazao da nema nedodirljivih, ali na drugoj strani je svetsko iskustvo da stoglavu korupcionašku aždahu ne može da ubije samo jedan Sveti Đorđe.
Cilj borbe protiv korupcije ne može da bude da se ona iskoreni, jer to nije moguće, već da se sistem tako uredi da ona postane veliki rizik. Jer, uvek će biti pohlepnih i spremnih da neku javnu funkciju, ekonomsku snagu i prateću moć iskoriste za lično dobro, na štetu javnog.
Korupcija je stara bolest, dobro proučena i zna se kako se leči. Nasuprot opštem uverenju, među lekovima nije donošenje mnogo zakona – to je davno, u „Analima Rimskog carstva” konstatova Marko Ticije, rečima da „što korumpiranija država, to više zakona”.
Dovoljno je imati, ali i primenjivati, samo nekoliko, ali solidnih. Svoj deo posla u tome imaju i sudstvo i (odgovorni) mediji, zaštitnik građana, Savet za borbu protiv za korupcije, zviždači, nevladine organizacije...
Korumpirane je lako identifikovati: to je svako ko živi na višoj nozi nego što to omogućavaju njegova poznata primanja. U takvom slučaju moguće su samo dve stvari: da se u nešto nezakonito „ugradio” na račun države, ili da ga je neko potplatio (i naravno, na to nije platio porez).
Previđa se takođe da nosioci korupcije nisu samo moćni pojedinci, nego da je tome, po svojoj prirodi, sklona i birokratija u celini. Aleksandar Vučić je pre neki dana o tome dobio dobru lekciju, kada mu je na konferenciji o ekonomskoj budućnosti Srbije Lu Brefor, šef Kancelarije Svetske banke u Beogradu, podastro džinovski „špageti grafikon” (to je stručni naziv za šemu jednog radnog procesa koji je toliko loše organizovani, da kretanje onih koji ga realizuju liči na porciju špageta) – koji pokazuje kako se u Srbiji dobija građevinska dozvola.
„Pa to je sramota, ja mogu ovo dva dana da proučavam i da opet ništa ne shvatim”, rekao je na to ovim gestom, koji je bio bio očigledan primer kako je Srbija (ne)uređena država, nesumnjivo zatečeni Vučić.
Kakve veze ima mukotrpno obezbeđivanje građevinske dozvole s korupcijom? Velike. Koliko nam je puta već obećano da će se izdavanje građevinskih dozvola ubrzati? Mnogo puta. Ministar Velimir Ilić je upravo najavio da će se to, sa 234 dana kako proizlazi iz špageti šeme svetskog zvaničnika, svesti na 30 dana.
Živi bili pa videli.

Dežer: Ozbiljno kašnjenje u primeni Medijske strategije
„Uspeli smo da okrenemo stranicu u odnosima Srbije i Evropske unije (EU), jer smo učinili važne korake i sada krećemo u novu fazu koju će obeležiti pristupni pregovori”, poručio je odlazeći šef Delegacije EU u Srbiji, ambasador Vensan Dežer. „Mi smo veran i pouzdan partner od kada smo ušli u ovaj proces. Ako Srbija odluči da prekine saradnju i ispunjavanje preuzetih obaveza ili prekine napredak u dijalogu, naravno da će to biti uznemirujući element koji bi uticao na pregovarački proces”, upozorio je Dežer.
„Jasno je da će pitanje normalizacije odnosa Beograda i Prištine biti prisutno tokom celog pregovaračkog procesa o članstvu u EU. Želimo da se saradnja nastavi, a ne da stane. Želimo i da obaveze iz sporazuma, kao što je Sporazum o stabilizaciji i pridruživanju, budu u potpunosti poštovane. Hoćemo da vidimo da sporazumi o priznavanju diploma, carinama, matičnim knjigama i svi ostali budu adekvatno primenjeni”, naglasio je Dežer.
On je dodao da je Evropska komisija počela proces skrininga (upoređivanja) pravnih tekovina EU i zakonodavstva Srbije. „Zakon o restituciji je velika promena, ukidanje blanko ostavki poslanika takođe je bilo veoma važno”, naveo je Dežer.
On je, međutim, upozorio na ozbiljno kašnjenje u primeni Medijske strategije, koja je usvojena još 2011. godine, i sprovođenju medijske reforme, budući da se još čeka na ključne zakone u ovoj oblasti.
„Nacrt zakona o informisanju je pripremljen, sada se vode razgovori. Pisao sam u sredu ministru kulture i informisanja da pitam kada možemo videti tekst zakona, jer smo čuli da je bilo brojnih promena”, rekao je Dežer.
Isto važi i za zakon o elektronskim medijima, a čujemo da će možda biti dva zakona, rekao je Dežer, misleći i na zakon o javnim servisima.
Jasno je da će mediji, kao Tanjug, morati da krenu putem reformi, na jedan ili drugi način. Na Srbiji je da vidi šta treba uraditi, jer svi moraju imati iste uslove i pravila igre, napomenuo je Dežer.
Javni servisi su isto teška tema, smatra Dežer, ali je u vremenu krize svuda tako. Još nemamo model njihovog finansiranja, da li će biti pretplata ili finansiranje iz budžeta.
Srbija je nekoliko godina imala pretplatu, ali postoji problem pošto naplata opada. Ne znam da li je dobro potpuno je ukinuti, jer morate naći alternativu. Građani će svakako plaćati, na jedan ili drugi način, rekao je Dežer.
On je, istovremeno, upozorio i da se mora voditi računa da, pored RTS, postoji i Radiotelevizija Vojvodine, koja ima posebnu ulogu kada je reč o pitanju manjina i programa na manjinskim jezicima.
Fonet

Ekstrakt rođenih
Novoj realnosti na Kosovu i Metohiji potreban je novi srpski jezik, nova kosovska nauka, nov identitet, kao bi svakodnevni život bio lakši.
Đ. R., kao i sve novorođene bebe u Gračanici, dobio je „ekstrakt rođenih”, a izdala mu ga je Kancelarija za civilno stanje, koju zastupa Dušica Popović, na „osnovu podataka iz Centralnog registra za civilni status”.
Uz podatak iz ekstrakata pod rubrikom „Bračno stanje”, koji bi trebalo da posvedoči da je Đ. R. neoženjen, što je čudno jer se muške bebe obično rađaju oženjene, ovaj novopridošli građanin Gračanice dobio je „Lični broj” što, verovatno, znači da se radi o jedinstvenom matičnom broju građanina (JMBG).
Ovaj skup reči bez značenja i smisla na srpskom jeziku trebalo bi da bude jedan obični izvod rođenih. Da, „dokument” se izdaje u kosovskoj opštini sa srpskom većinom. Otac jedne neoženjene bebe dobio je ekstrakt rođenih i uz njega novi identitet za svog sina i prvo poniženje koje mu je poklonio i koje će ga pratiti celog života.
Šta Beograd može da zadrži kao poseban i siguran mehanizam i njime od ovakve administracije zaštiti Srbe na Kosovu i Metohiji? Da li su ustupci Beograda jedini oblik odobrovljavanja Albanaca? Koliko traje njihova „dobra volja” i od čega ona zavisi?
Matične knjige Republike Srbije i AP KiM, uz posredničku ulogu Euleksa, lagano prelaze u ruke sadašnjih kosovskih vlasti. To je, prirodno, deo procesa koji je dogovoren, to je deo servisa potrebnog ponajviše Albancima, pa se s druge strane mogao očekivati blagotvorni uticaj primene ovog dogovora.
Svejedno, to nije uticalo da lične karte, vozačke dozvole i ostali papiri koje izdaju srpske institucije, čije je sedište bilo na KiM, budu priznati ili makar tolerisani.
„Kosovska dokumenta su neminovnost, o njima je za nas pregovarao Beograd, imamo li mi neko drugo rešenje…” Ove činjenice, s kojima se suočio prosečan Srbi južno od Ibra, samo su detalji širokog okvira u kom je iz njihovih života nestajala Srbija, a umesto nje, na silu, pristizalo Kosovo.
Elem, na šalteru „Republike Kosova”, što je, najčešći prevod na srpski jezik albanskog naziva „Republika e Kosovës” (engleska verzija je Republic of Kosovo), dočekao je getoizirani, obespravljeni, često iz svog grada proterani Srbin i zatražio osnovna dokumenta neophodna za njegov opstanak i kakvo-takvo funkcionisanje na KiM.
„Ako hoćete da platite porez u Kosovu Polju ne postoji nikakvo uputstvo na srpskom jeziku kako to da uradite, a službenik koji je juče normalno pričao srpski jezik, danas odbija da komunicira na srpskom”, kaže jedan Srbin u izveštaju s debate „Srpsko-srpski dijalog”.
U skladu s međunarodnim načelima i jugoslovenskom praksom formalne multietničnosti, koja isključivo služi podršci državnosti i lepoj slici o „našem projektu”, tog čoveka je na šalteru dočekalo „sve što mu je potrebno, po najvišim međunarodnim standardima”.
Dočekala ga je nova administracija, napravljena onako kako Albanci zamišljaju „dobre Srbe”, neki od njih već godinama statiraju u toj administraciji i nemaju nikakvih problema. Dočekala ga je tuđa etnička sloboda i bahatost pobednika, u nju on mora da se uklopi, jer ceo svet – uključujući i Beograd – govori da mora „prihvatiti novu realnost”.
Dočekao ga je novi obrazac i novi srpski jezik i to srpski jezik koji znaju Albanci i njihov i polupismeni statisti. Jezik koji je njima prihvatljiv i razumljiv nikome ništa ne znači jer ga većina ne razume.
Progon i duga, sistematska eliminacija naučnih institucija Republike Srbije jer one „rade po drugom sistemu” i svest da taj „paralelni svet” ne može da postoji i da je neprijateljski samo su deo procesa u kom će Srbi dobijati novi nerazumljivi jezik i uzimati dokumenta koja će im nametati administracija i nova etnička vlast.
Ravnopravna upotreba jezika proklamovana je i garantovana svim stranim i međunarodnim zakonima, a formirane su i komisije za zaštitu i čuvanje srpskog jezika na Kosovu, održavani su seminari i štampane publikacije koje su, gotovo bez izuzetka, bile primer nepismenosti i diskriminacije.
„Izvršenje u odnosima s javnim organima” bio je naslov studije koja je trebalo da ukaže, zaštiti, sačuva i podstakne svest i nauku o značaju upotrebe srpskog jezika u javnom životu i administraciji, zatim je formirana Kancelarija poverenika za jezike koja direktno odgovara premijeru Hašimu Tačiju.
Njen šef, poverenik za jezike Slaviša Mladenović, smatra da bi čak i Zakon o upotrebi jezika trebalo ponovo prevesti jer je postojeći prevod loš i nerazumljiv.
On je, učestvujući na okruglom stolu Projekta „Srpsko-srpski dijalog” u organizaciji Medija centra iz Čaglavice i Fonda za otvoreno društvo (KFOS), razgovarao s dvanaestoro Srba i ukazao da je „problem složen i da ne može da se reši samo aktivnostima Kancelarije kao dežurnog policajca, nego sistemskim merama celokupnog društvenog mehanizma”.
„Nova realnost” potrebuje novi srpski jezik, novu kosovsku nauku, novi identitet, ona mora da napravi raskid između sina Đ. R. i njegovog oca, ona će lomiti svaki otpor, posebnost i slobodu, bez obzira na dogovore, dobru volju i nameru.

Srpski narod lagano umire zbog bele kuge
BEOGRAD – Srbija je prva zemlja na Balkanu po stopi mortaliteta, a poslednja po stopi nataliteta i već godinama se suočava s negativnim prirodnim priraštajem, pri čemu ekonomski razlozi nisu jedini krivac što svake godine nestaje jedan manji grad, kažu sagovornici Tanjuga.
Profesorka Gordana Živković sa Instituta za Evropske studije i predsednica Centra za hrišćanske studije kaže da se Srbija već decenijama suočava sa krizom rađanja, a da po broju živorođene dece zauzima poslednje mesto u čitavoj Evropi.
''Kada bismo uzeli kao polazište empirijske podatke o brojnosti balkanskih naroda s početka 20. veka došli bismo do katastrofalnih zaključaka. Od svih balkanskih naroda jedini narod koji se ne uvećava nego lagano umire jeste srpski narod'', rekla je Živković navodeći primere albanskog, turskog i rumunskog naroda koji su se značajno uvećali.
Upozoravajući da na svaki brak u Srbiji dolazi 0,88 odsto dece, ona je istakla da će, ako se sa takvom dinamikom rađanja nastavi, Srbi veoma brzo postati u svojoj državi nacionalna manjina.
Prema njenim rečima, sasvim realnim se čine prognoze demografskih eksperata da će, ukoliko se nešto bitnije ne promeni u populacionoj politici, Srbi za 500 godina i biološki izumreti.
''Možemo reći da Srbi kao nacija uveliko izumiru. Ako se takvim trendom nastavi Srbi će 2030. godine činiti manje od 50 stanovnika Srbije, a 2070. imaćemo dva i po puta više ljudi starijih od 65 godina nego dece mlađe od 15, što predstavlja biološku tačku sa koje nema povratka”, kaže Živković .
Sagovornici Tanjuga se slažu da uzroci slabog nataliteta nisu samo ekonomski. ''Mada se ne može poreći značaj ekonomskog faktora, mislim da nizak životni standard i siromaštvo ne predstavljaju presudan razlog. Neporecivo je da najveća stopa nataliteta odlikuje upravo nerazvijena i siromašna područja u svetu'', kaže Živković.
Državna sekretarka Ministarstva rada, zapošljavanja i socijalne politike Brankica Janković uverena je da su ekonomski razlozi odlučujući u stopi nataliteta, ali dodaje da razlozi mogu biti i medicinske prirode, imajući u vidu decenije ekonomske krize, sankcija, ratova, ali i činjenicu da je izražen odliv mozgova, što podrazumeva da mladi i reproduktivno najvitalniji odlaze iz zemlje upravo u periodu kada je trebalo da zasnuju porodicu.
Ona, međutim, ističe i jednu drugu dimenziju ovog problema.
„Mladi koji danas imaju jedno ili dvoje dece u strahu su za budućnost I zbog toga se ne odlučuju za rađanje više dece. To govori i o njihovoj odgovornosti i odgovornom planiranju porodice'', rekla je Janković. Tako, kaže ona, bez obzira što je možda nekada društvo kritično prema njima i što se očekuje da imaju više dece, mora se reći da su ti ljudi odgovorni i da odgovorno planiraju porodicu.
I Vladimir Nikitović sa Instituta društvenih nauka smatra da ekonomski faktor nije presudan i da pored njega na negativan prirodni priraštaj uticaj ima i psihološki momenat, ali i činjenica da je u našem društvu stalno prisutan problem usklađivanje rada i roditeljstva kod žene.
Državna sekretarka navodi i da se u Srbiji preduzima niz mera kako bi se podstakao natalitet, dodaje da je ta oblast regulisana Zakonom o radu i Zakonom o finansijskoj podršci porodici sa decom, a kao najznačajnija prava u ovom domenu ističe pravo na roditeljski dodatak koji ostvaruje majka za prva četiri deteta i pravo na porodiljsko od 365 dana od trenutka otvaranja porodiljskog bolovanja.
Podsetivši da najnovije izmene Zakona o radu štite trudnicu i porodilju od početka do kraja trajanja porodiljskog odsustva, Janković je kazala da se za to u ovoj godini izdvaja oko 43 milijarde dinara i istakla da Strategija za podsticaj rađana iz 2008. godine sadrži oko 70 pojedinačnih mera i aktivnosti od kojih se većina primenjuje.
Te mere, kako je rekla, ne daju uvek vidljive rezultate, odnosno bilo kakve mere polpulacione politike ne mogu da daju odmah rezultate, ali s druge strane Živković navodi da su potrebni ozbiljniji zahvati kako bi roditeljstvo, a naročito materinstvo, iznova stekli značajno mesto na lestvici prihvaćenih društvenih vrednosti.
Ona kaže i da se problem bele kuge ne rešava samo poboljšanjem životnog standara, što potvrduje iskustvo populacione politike u razvijenim zemljama kao što je Švedska gde se sprovodi niz mera kojima se kontinuirano podstiče rađanje dece.
U Srbiji, prema popisu stanovništa iz 2011. godine živi 7.186.862 što je za 311.139 stanovnika manje nego što je bilo prema popisu iz 2002. godine, a rezulati popisa nevode i na zaključak da je osnovni razlog smanjenja broja stanovnika, uz negativan prirodni priraštaj, i iseljavanje u inostranstvo - emigracija. Prema podacima Republičkog zavoda za statistiku, rađanje kao osnovna komponenta prirodnog priraštaja, rasta i starosne strukture stanovništva već dugi niz godina ne obezbeđuje ni prosto obnavljanje stanovništva Srbije, a nizak nivo nataliteta uslovljen je i činjenicom da su i u Srbiju prihvaćene savremene norme reproduktivnog ponašanja ženskog stanovništva, koje u proseku rodi oko dva deteta. Ovome svakako treba dodati i činjenicu da se smanjuje broj žena između 15-49 godina starosti, koje su glavni potencijal za rađanje.

Vojna bezbednost protiv albanskih separatista
„Ratovi iza sebe ostavljaju pobednike i poražene, junake i kukavice, hrabre podvige i nečasna dela. Herojska žrtva naših kolega, pripadnika vojne službe bezbednosti, koji su živote položili u odbranu otadžbine, ponosno govori o njihovoj smeloj i nadahnutoj odvažnosti.”
Ovim rečima u nedavno objavljenoj monografiji „Vojna služba bezbednosti u Srbiji”, čiji su autori direktor Vojnobezbednosne agencije Svetko Kovač i Irena Popović-Grigorov, počinje poglavlje posvećeno sećanju na pripadnike vojne bezbednosti koji su poginuli u ratovima na području bivše Jugoslavije tokom devedesetih godina prošlog veka.
Neki od njih, poput majora Vladana Mikićevića (1966–1998), nastradali su u borbi protiv albanskih separatista. Načelnik bezbednosti u 549. motorizovanoj brigadi iz Prizrena poginuo je 25. jula 1998. godine na putu Orahovac–Mališevo prilikom izvlačenja vojnika iz okruženja.
Upravo borba protiv albanskog separatizma, dokumentovano je u ovoj monografiji, provlači se kao nit kroz sve periode bez obzira na društveno uređenje zemlje – od Kraljevine Jugoslavije, preko SFRJ, SRJ do Srbije.
Između dva svetka rata vojna služba bezbednosti tadašnjeg Glavnog đeneralštaba suprotstavljala se „antidržavnoj propagandi arnautskog življa” koja je posebno jaka bila u Đakovičkom srezu.
Tako su 1936. godine zabeleženi mnogobrojni ilegalni prelasci jugoslovensko-albanske granice – ubacivani su agenti i oružje, govorilo se o „ustanku”. U julu te godine su osnovani „tajni sudovi” koji su rukovodili albanskim separatističkim pokretom. Oni su istovremeno predstavljali i „lokalne biroe za obaveštajnu službu” preko kojih „struji veza sa Arbanijom”.
Tokom Drugog svetskog rata u formacijama koje su se borile protiv Narodnooslobodilačkog pokreta učestvovalo je oko 25.000 Albanaca, navodi se u monografiji. Kosmet jer oslobođen 22. novembra 1944. godine, a već 2. decembra izbija pobuna albanskih separatista, koja je ugušena 21. februara 1945.
Po završetku Drugog svetskog rata u balističkim odmetničkim grupama bilo je oko 16.000 Albanaca, zbog čega je na Kosmetu zavedena vojna uprava. 
Posle rata nastavlja se ubacivanje terorističkih grupa iz Albanije, posebno u periodu sukoba Jugoslavije sa državama potpisnicama deklaracije Informbiroa. Tako je između marta i jula 1950. otkriveno osam špijunsko-diverzantskih grupa, obučavani su u Valoni u Albaniji, a bili su preobučeni u britanske uniforme.
Samo tokom 1964. godine albanska obaveštajna služba „Sigurimi” ubacila je na Kosmet pet naoružanih agenturnih grupa, sa zadatkom da prikupljaju vojne podatke. U svetu burne 1968. godine dolazi do masovnih demonstracija na Kosmetu.
Sledeći veliki talas nemira dešava se 1981. godine, kada službe bezbednosti SFRJ pokreću operativnu akciju „Horizont” protiv separatista. Od 1980. do 1988. u JNA je otkrivena 241 grupa albanskih ekstremista, sa preko 1.600 članova.
„Radom organa bezbednosti JNA sprečeno je više pokušaja trovanja hrane u kasarnama, onesposobljavanja borbene tehnike i vazduhoplova, krađa naoružanja i municije, ubistava starešina i vojnika, kao i pokušaj stvaranja ilegalnog komiteta za delovanje u JNA...
Nažalost, nisu uspeli da otkriju ilegalnu grupu koja je u Paraćinu 1987. godine ubila četiri i ranila pet vojnika”, navodi se u monografiji.
Tokom devedesetih albanski nacionalni pokret stvara paralelne institucije, a 1998. godine počinju oružane akcije OVK. Na granici sa Albanijom dolazi do serije oružanih sukoba prilikom nastojanja ove paravojske da se ubaci na Kosovo i Metohiju, a kulminacija tih događaja bio je napad NATO-a na SR Jugoslaviju.
Po završetku bombardovanja dolazi do sukoba na jugu Srbije, u Kopnenoj zoni bezbednosti, kada su pripadnici OVPMB napali policiju i civilno stanovništvo, a zatim i vojsku. U dogovoru sa međunarodnom zajednicom, vojska je dobila odobrenje da uđe u ovu zonu i sa drugim državnim organima uspostavi vlast Srbije, u čemu je aktivno učestvovala i vojna služba bezbednosti.
Ubistva u JNA
Organi bezbednosti JNA 1969. godine otkrivaju veze separatističkog pokreta na Kosovu sa vojnicima albanske nacionalnosti na redovnom služenju vojnog roka, od kojih je traženo da destabilizuju JNA ubistvima oficira i vojnika.
U januaru 1969. godine, navodi se u monografiji, u razmaku od pet dana dešavaju se dva incidenta u JNA – jedan vojnik Albanac ubija iz puške, navodno iz nehata iako je upozoren da je metak u cevi, drugog vojnika, inače Srbina rodom sa Kosmeta. Drugi vojnik Albanac pred strojem vojnika ubio je poručnika, Srbina iz Prizrena.

Stabilnost vladajuće koalicije pred velikim izazovom
Prema izveštajima agencija
Dok mediji licitiraju brojem i imenima ministara koji bi mogli da napuste kabinete u Nemanjinoj 11, stranke vladajuće koalicije još ne otkrivaju karte. Posle sastanka Predsedništva Srpske napredne stranke,kojije održan u subotu, sednice najviših stranačkih organa za ovu nedelju su najavili i Socijalistička partija Srbije i Ujedinjeni regioni Srbije.
Govoreći o sednici Predsedništva SNS-a, funkcioner SNS-a Bratislav Gašić izjavio je juče Tanjugu da je atmosfera bila „onakva kakva može biti u jednoj porodici”.
„Svi funkcioneri SNS-a, uključujući i predsednika stranke Aleksandra Vučića, bili su samokritični i u jednom trenutku su, kao čin odgovornog odnosa prema stranci, ponudili i svoje ostavke. Pričali smo o otvoreno o svim ministarstvima koja vodi Srpska napredna stranka, o učinku svih državnih sekretara, pomoćnika ministara, nismo želeli ništa da sečemo i da tog dana donesemo odluku, već da porazgovaramo o tome šta smo do sada uradili”, rekao je Gašić. Na pitanje da li je na sednici Predsedništva bilo reči o mogućnosti da predsednik SNS-a obavlja poslove premijera posle rekonstrukcije, Gašić je kazao da bi „s dve ruke glasao za to”, ali da će o tome raspravljati lideri koalicije – Vučić, Dačić i Dinkić.
S druge strane, premijer Dačić je potvrdio da Socijalistička partija Srbije, čiji je predsednik, još nije razmatrala eventualnu promenu ministara, ali da će to učiniti ove nedelje. „Koliko će ministara biti promenjeno – to nije izvesno. Izvesno je da rekonstrukcija treba da bude u funkciji podsticaja za još bolji rad”, rekao je Dačić.
Ministar saobraćaja Milutin Mrkonjić, čije imenom su mediji spekulisali pišući o tome ko će napustiti Nemanjinu 11, izjavio je juče Beti da veruje da će ostati na tom mestu i posle najavljene rekonstrukcije Vlade. „Ja se rekonstrukcijom ne bavim. Mislim da ću biti ministar i posle rekonstrukcije i da je ova vlada dobar tim ljudi”, rekao je Mrkonjić. On je dodao da ljudi koji vode Vladu „znaju šta rade” i demantovao navode pojedinih medija da će preuzeti direktorsko mesto u nekom javnom preduzeću. Ministar saobraćaja je kazao da je izveštaj o svom radu podneo premijeru i potpredsedniku Vlade Ivici Dačiću i Aleksandru Vučiću, i dodao da s premijerom nije razgovarao o rekonstrukciji.
Treći koalicioni partner vladajuće koalicije, Ujedinjeni regioni Srbije, razmotriće učinak svih svojih ministara i njihovih saradnika u četvrtak, na sednici Predsedništva, a na sednici Glavnog odbora u nedelju, 21. jula, biće doneta konačna odluka i stav te partije o rekonstrukciji, izjavio je juče funkcioner URS-a Miroslav Aleksić. „Ono što je sigurno je da ćemo za sve one koji su opravdali očekivanja, koji se nisu snašli ili odgovorili izazovima koji su bili pred njima, predložiti njihovu promenu, ali nećemo ni zarad puke političke forme menjati ljude koji su dobro radili”, rekao je Aleksić agenciji Tanjug.
On je izrazio uverenje da su svi ministri i funkcioneri URS-a uložili maksimum, navodeći da su neki postigli rezultate, a neki nisu, ali o tome će biti reči na sednici Predsedništva.
Na pitanje da li postoji mogućnost da ta partija izađe iz Vlade, Aleksić je kazao da je ova vlada mogla biti formirana i bez URS-a, ocenjujući da su svi ministri u njoj dali svoj maksimum. „Ova vlada je od početka mogla bez nas i ako želi moći će i nadalje, ukoliko smatraju da mi nismo dobro radili”, dodao je on.

Polt: Žale se i Beograd i Priština, to je pravi put
Bivši američki ambasador u Srbiji i Crnoj Gori Majkl Polt pozdravio je sporazum rukovodstava u Beogradu i Prištini, zajedno s visokom predstavnicom Evropske unije Ketrin Ešton, za konačan napredak u pravcu kojim se, kako je ocenio, moglo krenuti pre mnogo godina.
„Kada sam bio ambasador u Beogradu, bilo je dobrih prilika da se krene u tom pravcu, ali tadašnje rukovodstvo Srbije nije iskoristilo tu priliku”, rekao je za „Glas Amerike” Polt, koje u Beogradu bio od 2004. do 2007. godine.
Time je, kako je ocenio, preduzet prvi korak u nesumnjivo kontinuiranom procesu da se Srbija i Kosovo učlane u EU, u slobodnu i mirnu Evropu, u pozitivnom i konstruktivnom odnosu sa SAD.
„Pretpostavljao sam da će ljudi severno od Ibra biti nezadovoljni aranžmanom kojim se priznaje de fakto kontrola te teritorije Kosova od kosovskih vlasti. Istovremeno, postoje neki ljudi u Prištini kojima se takođe ne dopada taj sporazum i smatraju da je nezavisnost Kosova prodata”, rekao je on. To, prema njegovim rečima, možda ukazuje da je sporazum na pravom putu, pošto se obe strane žale.
„Veoma je važno i to da je sada odgovornost Beograda da pazi šta se događa na severu Kosova i obezbedi implementaciju sporazuma”, rekao je Polt.
Povodom vesti da su Srbi na Kosovu osnovali „parlament”, Polt je naglasio da će to Beograd morati da zaustavi kako bi ovaj sporazum doveo do poželjnih rezultata, kako za Srbe, tako i za Albance na Kosovu.
Upitan da li rukovodstvo Srbije poseduje kapacitet da uvede Srbiju u EU, Polt je odgovorio da je u to sumnjao u prošlosti, dok je boravio u Beogradu. „Kada su me pitali da li je srpsko rukovodstvo dovoljno dobro služilo srpskom narodu – moj odgovor je bio negativan”, izjavio je Polt. Međutim, smatra on, sada srpsko rukovodstvo izgleda da pokazuje spremnost da učini nužne kompromise, što se odnosi i na Prištinu, da bi se stiglo u EU.
Polt je naglasio i da je i kada je bio u Beogradu i od kako se vratio, imao razumevanja za narode na ovim prostorima i kako se istorija ponela prema njima, ocenjujući da je „Jugoslavija prošla kroz nasilan raspad”.
„O tome sam često razgovarao sa tadašnjim premijerom Vojislavom Koštunicom, posebno kako će Srbija da krene dalje u pogledu Kosova. Koštunica bi uvek uzvratio: – Ambasadore, kada će se to sve završiti?, odnosno proces rasparčavanja. Moj odgovor je bio: – Kada Srbija učini sebe atraktivnijom za ljude da budu uz nju, a ne protiv nje”, rekao je Polt.
Fonet

Mrkonjić: Biću ministar i posle rekonstrukcije Vlade
BEOGRAD – Ministar saobraćaja Srbije Milutin Mrkonjić izjavio je da veruje da će ostati na tom mestu i posle najavljene rekonstrukcije Vlade.
„Ja se rekonstrukcijom ne bavim. Mislim da ću biti ministar i posle rekonstrukcije i da je ova vlada dobar tim ljudi”, rekao je Mrkonjić novinarima u preduzeću JAT tehnika na Aerodromu „Nikola Tesla” u Surčinu.
On je dodao da ljudi koji vode vladu „znaju šta rade” i demantovao navode pojedinih medija da će preuzeti direktorsko mesto u nekom javnom preduzeću.
Ministar saobraćaja je kazao da nisu tačne tvrdnje medija da je na Koridoru 10 izgrađeno samo devet i po kilometara puta.
„Na tom koridoru je do današnjeg dana završeno 200 kilometara autoputa i ostaje još 120. Pare su obezbeđene i taj posao ide bez problema”, rekao je Mrkonjić.
On je kazao da je izveštaj o svom radu podneo premijeru i potpredsedniku vlade Ivici Dačiću i Aleksandru Vučiću.
Dodao je i da s premijerom i liderom njegove Socijalističke partije Srbije Dačićem nije razgovarao o rekonstrukciji vlade.
Jat će brzo stati na noge, svio avioni su bezbedni
Milutin Mrkonjić je izjavio da će nacionalna aviokompanija „Jat ervejz” vrlo brzo stati na noge, jer je „strateški partner već izabran”.
„Radna grupa vodi taj proces i traži diskreciju, ali strateški partner je izabran - dobar je, saradnja je izvanredna i letovi će vrlo brzo biti pojačani”, rekao je Mrkonjić novinarima obilazići Jat tehniku.
Mrkonjić je obišao i Jat i beogradski aerodrom „Nikola Tesla”.
Nacionalna avikompanija Ujedinjenih Arapskih Emirata (UAE) „Etihad ervejz”, Vlada Srbije i srpski avioprevoznik „Jat ervejz” potpisali su polovinom juna u Beogradu memorandum, koji je predvideo da se u narednih mesec dana ispita mogućost za ulaganje vlasničkog kapitala „Etihada” u „Jat”.
„Jat” je bio prvi put ponuđen na prodaju i 2008. godine, ali se i na taj tender niko nije javio, a još od 2007. kao potencijalni partneri „Jata” u medijima su pominjani ruski „Aeroflot”, „Island er”, „Turkiš erlajns”, „Baltik avijejšn sistems”, konzorcijum domaćih privrednika, „Er Azija” i „Etihad”.
Na prvom tenderu 2008. bilo je ponuđeno 51 odsto kapitala „Jata” po ceni od 51 miliona evra.
Mrkonjić je dodao su svi avioni „Jata” bezbedni.
On je kazao da trenutno jedino ima problema sa „Jat keteringom”, čiji je račun u blokadi, navodeći da će to biti rešeno „danas ili sutra kada će blokada biti skinuta”.
Za firmu „Su port” iz Beograda, prema njegovim rečima, interesuje se više kompanija i verovatno će i „Su port” dobiti partnera.
Mrkonjić je najavio da će 19. septembra biti otvorena nova avio linija od Beograda do Minska.
On je istakao da sva preduzeća u srpskom aviosaobraćaju rade dobro.
„Letači, kako zovem taj segment Ministarstva saobraćaja, dobro rade”, dodao je Mrkonjić.
Direktor „Jat tehnike” Srđan Mišković je izjavio da je to preduzeće potpuno usvojilo novu tehnologiju za održavanje aviona „Erbas” i ATR nove generacije, kao i da je dobijen sertifikat za to.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Rekonstrukcija ljudi, ciljeva ili politike
IZA KULISA
Da li će rekonstrukcija postati standard za buduće vlade? Prema najavi Aleksandra Vučića, prvog potpredsednika Vlade, hoće. „Kada se takav princip jednom uspostavi, to će se tražiti od svake buduće vlade i svi će znati da više nemaju fore godinu ili dve da rade šta hoće, da se ponašaju bahato, i znaće da to niko neće tolerisati. Sada se postavljaju novi standardi.”
Vučić je predložio rekonstrukciju Vlade, koju koalicioni partneri nisu baš oberučke prihvatili. Neuspeh rekonstrukcije Vlade doveo bi do izbora, koji, kako kaže Vučić, naprednjacima odgovaraju, ali bi se ipak izgubila tri meseca na kampanju i možda odložio početak pregovora sa EU, najavljen za januar naredne godine.
Da smenjivanje ministara nije lak posao priznao je i Vučić u intervjuu „Vremenu”:
„Teško je to izvesti unutar stranke, zato što će onda neki ljudi biti okarakterisani kao neuspešni, a možda bi na nekom drugom mestu bili uspešni. Nije reč o kriminalcima. Reč je o dobrim i poštenim ljudima.”
Koalicionim partnerima Ivici Dačiću i Mlađanu Dinkiću nije ni do rekonstrukcije Vlade ni do novih izbora. Nijedan od njih dvojice kao da nije spreman da se odrekne svojih dugogodišnjih kadrova. Na predlog o rekonstrukciji, premijer Ivica Dačić je odgovorio da prvo treba da se odrede ciljevi Vlade, pa da se posle izaberu ljudi.
Po nekim analitičarima, to je i način da se, makar u ovom trenutku, izbegne da se smenjuju ministri. Neki se pitaju i šta sada Vlada može da izabere kao ciljeve, jer je Dačić u svom ekspozeu imao 23 udarne tačke kojima Vlada treba da se bavi.
Novi programski ciljevi, odnosno strateški interesi Vlade, kako je izjavio premijer, jesu brži i uspešniji pregovori s EU, primena Sporazuma s Prištinom, borba protiv nezaposlenosti, razvoj odnosa u regionu…
Ubrzanje pregovora s EU i smanjenje nezaposlenosti pominje i Vučić. Do 27. jula, na godišnjicu rada Vlade, kako je zaključeno na sastanku čelnika koalicije, potrebno je utvrditi njenu buduću strategiju, poteze u ekonomiji i procesu evrointegracija…
U SPS-u smatraju da su ciljevi važniji od promene ljudi. Jer sama promena ministara, koju građani možda i ne bi primetili, ne bi značila ništa ako bi oni radili isto. Potrebno je utvrditi zašto se ministri menjaju, i šta tačno treba da rade oni koji dođu na to mesto.
Potreban je jasan cilj, inače, svi mogu da budu smenjeni sutra i ništa se neće dogoditi. Potrebni su i kadrovi, koji bi možda mogli biti i nestranački, ako se proceni da će dati dobre rezultate.
Jovo Bakić, sociolog, kaže:
„Naravno da su ciljevi najbitniji. Najbolje je imati nekoliko prioriteta i onda to oročiti. I izbori su svakako potrebni, jer je premijer pod sumnjom zbog afere s Mišom Bananom iz Šarićevog klana, ali se to ne pominje više.”
Dragomir Anđelković, analitičar, smatra da se SPS nalazi u nekoj vrsti očajničkog položaja. S jedne strane, mogao bi da nametne svoju volju, jer ne može biti izbora zbog implementacije Briselskog sporazuma.
„Ali s druge strane, ako SPS bude nepopustljiv u svojim zahtevima, početkom naredne godine će biti izbori i socijalisti će biti izbačeni iz vlasti.”
Anđelković kaže da Dačić, insistiranjem na ciljevima, čitavu priču hoće da digne na principijelni nivo, da ne ispadne da se samo bori za premijersko mesto.
„Na diskretan način digao je cenu u pregovorima s naprednjacima, pa ako se stvar završi loše, to će moći drugačije da se predstavi.”
Dejan Vuk Stanković, politički analitičar, kaže da rekonstrukcija Vlade nije lako ostvariva, jer se čelni ljudi u koaliciji moraju odreći nekih kadrova.
„Ministrima se meri ’prolazno vreme’, odnosno profesionalnost i odgovornost. Rekonstrukcija je koristan političko-medijski izum. U igri su neki ministri koji su jaki partijski ljudi i to je ispit za vladajuću koaliciju. Ipak, naprednjaci smatraju da je rekonstrukcija neophodna, a socijalisti i URS to smatraju nepotrebnim. Međutim, SNS može da kreira dinamiku, jer za njih izbori nisu loše rešenje kao ishod neuspele rekonstrukcije. SNS bi izborima dobio.”
Stanković kaže da su ciljevi važni kako bi se definisale teme.
„Dačić je u svom ekspozeu ekstenzivno i široko postavio 23 cilja, a sada su se izdvojili prioriteti. Nekim ciljevima biće data veća važnost i prioritet. Sada će se samo istaći ono što je važnije. Na medijskom planu potrebno je opravdati zamenu ministara. Ciljevi mogu poslužiti kao vrsta opravdanja promene ili rokade ljudi u kabinetu, a mogu biti i medijski manevar da se plasiraju neki novi ciljevi.”

Vučić: Smenjujemo više ministara, očekujem to i od partnera
BEOGRAD – Lider SNS Aleksandar Vučić saopštio je da će glavnom odboru stranke predložiti smenu više ministara, da od koalicionih partnera očekuje isti nivo odgovornosti, a kao najvažniji cilj vlade nakon rekonstrukcije naveo je zapošljavanje Srbije.
Vučić je posle sednice Predsedništva stranke u subotu izjavio da je na sednici bilo reči o personalnim rešenjima, da nije postignuta puna saglasnost „po svim pitanjima”, a imena ministara koji će biti zamenjeni nije naveo.
„Promenićemo ne jednog, već više ministara. Nismo se danas dogovorili o imenima, ali ja znam šta ću predložiti Glavnom odboru i neće biti jedan ili dva”, precizirao je.
On je novinarima rekao da ga je Predsedništvo ovlastilo da na Glavnom odboru stranke, iduće subote (20. jul), iznese mere i predloge za rekonstrukciju Vlade Srbije kad je reč o SNS.
„Ključni cilj vlade posle rekonstrukcije mora biti zapošljavanje Srbije”, rekao je Vučić.
Lider Srpske napredne stranke najavio je da će ta stranka sledeće subote održati sednicu Glavnog odbora na kojoj će biti donete konačne odluke kako će biti obavljena rekonstrukcija Vlade Srbije, javnih preduzeća, javnih službi, svih nivoa vlasti.
„Mi smo imali ozbiljne, duge razgovore, o ciljevima, programu. Ključni cilj je zapošljavanje Srbije, zapošljavanje građana i spuštanje nivoa nezaposlenosti ispod 20 odsto”, rekao je Vučić.
On je naveo da je na sednici Predsedništva bilo reči o svim problemima funkcionisanja vlasti, kao i o personalnim rešenjima.
„Nismo u potpunosti postigli saglasje o svemu, ali sam dobio ovlašćenje da Glavnom odboru stranke predožim mere i predloge za politiku i rekonstukciju Vlade”, rekao je Vučić.
Vučić je rekao da je od Predsedništva tražio ono što će, kako je rekao, tražiti i od Glavnog odbora stranke - da prihvate najozbiljnije promene, jer ovo je, kako je primetio, prvi put da jedna vlada bez prevelikog pritiska javnosti i opozicije raspravlja o sopstvenoj rekonstrukciji.
„Moj predlog Glavnom odboru biće temeljna rekonstrukcija Vlade. Moj predlog neće biti promena samo jednog ministra, već više ministara, a očekujem od koalicionih partnera isti nivo odgovornosti”.
„Uveren sam da će moji predlozi na sednici Glavnog odbora dobiti većinu, ukoliko se to ne desi na licu mesta ću snositi odgovornost. Mnogo dobrog smo uradili, ali kada tražite nedostatke i kada kritikujete moći ćete i da napredujete”, smatra Vučić.
On je naglasio da će „500 ljudi na Glavnom odboru odlučivati o budućnosti SNS ali i Srbije”.
Vučić je istakao da će od Glavnog odbora tražiti da se sprovedu najozbiljnije promene jer ovo je, kako je naveo, prva vlada koja bez pritiska opozicije hoće da uvede u politički život nove principe i samu rekonstrukciju.
Vučić je više puta podvukao da neće da kritikuje svoje koalicione partnere ali da od njih očekuje poštovanje principa odgovornosti, istakavši da kadrovi SNS koji će biti smenjeni neće otići sa tih funkcija zbog neke krivično-pravne odgovornosti, već zbog toga što su mogli da urade više ili bolje.
On je dodao da neće biti laka odluka saopštiti sada nekome od njih da će možda na nekoj drugoj funkciji moći da urade više, istakavši da je za sve njih SNS velika kuća i velika porodica.
Vučić je takođe naglasio da to nije bio lak razgovor, već razgovor sa prijateljima kojima, kako je naglasio, morate da se zahvalite i da kažete da treba da se bave nečim drugim.
„Ja sam, međutim, siguran, da će oni ostati uz SNS bez obzira na njihovu političku sudbinu”, rekao je Vučić.
Lider naprednjaka je rekao da je njemu na Predsedništvu upućena primedba zašto da SNS menja najveći broj ministara, kada je na njihov račun upućeno najmanje pritužbi.
„Mi se ne poredimo. Radimo najbolje za građane, ne poredimo se ni sa kim i ne kritikujemo nikoga”, rekao je Vučić i dodao da ako neki tvrde „da su super, neka tako i nastave, ali videće se gde i kad”.
„Danas i u subotu mi ćemo govoriti o sebi. Moguća su iznenađenja i ništa nije potpuno izvesno šta će se događati na sednici Glavnog odbora, ali ćemo svakako govoriti o sebi. Naši partneri govoriće o sebi, a posle toga ćemo sesti i razgovarati”, rekao je Vučić.
Na pitanje da li je na sednici Predsedništva bilo reči o tome da on preuzme premijersku funkciju, Vučić je odgovorio: „Pominjana je samo moja ostavka i ja sam govorio o njoj. Mi se ne ponašamo kao većina, već gledamo šta ćemo da uradimo, kako da stignemo do cilja. Drugima je važno da govore kako će da ostanu na određenom mestu, a nama to nije najvažnije”.
Novinare je interesovalo i da li SNS ima dovoljno kadrova da zameni ministre i državne funckionere za koje se proceni da nisu dobro radili.
„Sve stranke u Srbiji da spojite, nisam siguran da biste mogli da sklopite dobru vladu, ali to je generalno problem Srbije, a ponajmanje taj problem ima SNS”, rekao je Vučić i dodao da procene medija nisu uvek ispravne.
Kako je dodao, mogao bi da se nasmeje na kadrovski sastav rukovodstva pojedinih opozicionih stranaka.
Novinari su pitali i da li će doći do rotacije određenih ministarstava, što je Vučić potvrdio, istakavši da to neće biti urađeno tako kao da neko trguje, već kroz izmene Zakona o vladi i Zakona o ministarstvima. „Ovde smo da bismo nešto napravili u Srbiji. Bilo bi nam lakše da se sada kupamo u moru, kao mnogi”, rekao je vicepremijer.
Upitan da prokomentariše opaske DS na to što vlast čini u borbi protiv kriminala i korupcije, Vučić je rekao da iz te stranke čuje smešne izjave, tipa „kakva je to borba protiv korupcije i kriminala kada je iz pritvora pušten bivši ministar poljoprivrede Saša Dragin”, i ocenio da tim izjavama upravo pokazuju da „pojma nemaju šta ta borba znači”.
„Stideo bih se kada bi neko iz SNS to izgovorio”, rekao je Vučić.
Sednica Predsedništva trajala je pet i po sati.

Denio: Početak pregovora između 20. decembra i 31. januara
BEOGRAD – Ambasador Francuske u Srbiji Fransoa Gzavije Denio izjavio je da će pregovori Srbije o članstvu u EU početi između sastanka Evropskog saveta 20. decembra i 31. januara, navodeći da je sada važno da se Srbija dobro pripremi i da bude spremna.
„Odluka o otvaranju pregovora je doneta. Ali, ako je potrebno ponovo čuti Evropski savet u decembru, mogu da kažem da će pregovori početi između sastanka Evropskog saveta 20. decembra i 31. januara”, rekao je Denio dnevniku „Politika”, u intervjuu povodom 14. jula, Dana francuske republike.
On je na pitanje lista, šta znači termin „puna normalizacija odnosa” sa Kosovom, koji Evropljani često koriste, odgovorio da to znači „konkretnu, održivu, vidljivu primenu sporazuma između Beograda i Prištine, iz aprila i maja ove godine”.
Francuski diplomata je naglasio da taj termin ne znači priznanje Kosova, navodeći da „toga nema u sporazumima”.
Denio je podsetio da se, pre svake važne odluke Evropskog saveta, održavaju francusko-nemački sastanci, zbog posebnog partnerstva te dve zemlje.
„Zadovoljni smo dosadašnjim konsultacijama sa Nemačkom jer je francuska želja bila da se otvore pregovori sa Srbijom. Ovo se nije desilo samo po sebi i sigurno da je tu pomogla diplomatija. Francuska je pomagala i pri viznoj liberalizaciji i potpisivanju Sporazuma o stabilizaciji i pri dodeljivanju statusa kandidata Srbiji, jer smo u svim ovim slučajevima morali da ubeđujemo partnere”, rekao je Denio.
On je dodao da Pariz ne sumnja da je srpska vlada spremna da primeni ono što je potpisala, odnosno Briselski sporazum.
Denio je ocenio da je jako korisno što su srpski premijer Ivica Dačić i portpredsednica Vlade Srbije za evropske integracije Suzana Grubješić bili u Parizu da se susretnu sa francuskim kolegama i, kako je rekao, „neposredno im potvrde posvećenost Srbije evropskom putu”.

Okončana drama na Floridi
Od našeg stalnog dopisnika
Vašington – Slučaj jednog ubistva na Floridi koje su mediji podigli na nivo nacionalne drame, pretvorili u paradigmu rasne nejednakosti i test sudske pravde, završen je u subotu uveče odlukom šestočlane porote  da optuženi nije kriv.
Džordž Cimerman, 29-godišnji beli hispanik je istog momenta postao slobodan čovek, uprkos tome što nije sporno da je u februaru prošle godine, u gradu Senford jednim metkom iz neposredne blizine ubio Trejvora Martina, nenaoružanog 17-godišnjeg afroamerikanca koji se vraćao iz samoposluge sa kesom slatkiša i bocom koka-kole.
Bilo bi to samo jedno od ubistava kakvih je u Americi oko 14.000 godišnje, da naknadno nije dobilo dimenzije rasne diskriminacije i ponovo na dnevni red stavilo pitanje američke kulture oružja i zakona koji omogućavaju njegovo olako potezanje bez pravnih posledica.
Počelo je tako što je policija, izvršivši uviđaj, konstatovala da je 17-godišnji crnac ubijen, ali je prihvatila objašnjenje ubice da je to učinio u samoodbrani, iz straha da bi mogao da bude teško povređen, pa čak i životno ugrožen.
Nije zbog toga ni uhapšen niti optužen, što je sasvim u skladu sa zakonom na Floridi (i još dvadesetak saveznih država) koji nekome ko razložno smatra da je ugrožen daje pravo da potegne oružje iako ima mogućnost da se od toga spasi tako što će se jednostavno povući.
Prema istraživanju dnevnog lista sa Floride ”Tempa bej”, od 200 slučajeva u kojima su se ubice pozvale na ovaj zakon, 70 odsto optuženih je oslobođeno. U takvim situacijama retko ima svedoka, postoji samo verzija ubice, pošto žrtve ne mogu da iznesu svoju verziju.
Tako je bilo i ovoga puta. Lokalni slučaj je postao nacionalna drama pre svega zato što su roditelji ubijenog dečaka uz pomoć interneta uspeli da mobilišu javno mnjenje i medije, tvrdeći sa je njihov sin žrtva sistema i rasnih predrasuda. Na to su ukazivale okolnosti ubistva: ubica je bio dobrovoljac ”građanske straže” ograđenog stambenog kompleksa, kome je nepoznati mladić (koji je bio u poseti svom razvedenom ocu), bio sumnjiv samo zato što je bio crn i nosio duksericu sa navučenom kapuljačom, što je u jeftinim holivudskim filmovima ”uniforma” mladih kriminalaca.
Kad je lokalnoj policijskoj centrali prijavio da je uočio sumnjivog, Cimermanu je naloženo da ga ne prati, što on nije poslušao. Ni na suđenju nije razjašnjeno zašto je nastavio da ide za njim, zbog čega je izašao iz svog automobila i oko čega su se sporečkali i započeli tuču koja se završila tako što je Zimerman iz neposredne blizine Martinu pucao direktno u srce.
Proteklih dana velike kablovske mreže suđenju su posvećivali sate i sate, dovodeći u studija mnoge eksperte koji su polemisali o svakom detalju tog slučaja. Na Floridi je dozvoljeno da u sudnici budu i kamere, pa je ovaj proces postao i svojevrsni  televizijski ”rijaliti”. Dramu je, uz to, začinila i nesumnjiva elokventnost u tužioca i branioca, koji su pred porotu iznosili i velike grafikone, uveličane fotografije i što šta još, da bi ojačali svoje argumente.
U tronedeljnom suđenju izvedeno je ukupno 56 svedoka (nijedan nije bio očevidac), a šestočlana porota, u kojoj su bile samo žene (nijedna afroamerikanka) većala je dva dana i ukupno 16 sati.
Na presudu nema žalbe, unesrećeni roditelji nesrećnog Trejvora Martina mogu da povedu samo parnični spor i traže odštetu za petrpljeni bol, ili da oni, ili neka organizacija federalnom sudu podnesu tužbu zbog kršenja građanskih prava.
Suštinu drame možda je najbolje sažeo naslov na jednom ovdašnjem internet portelu, gde je, iznad slike posle saopštavanja odluke nasmešenog Cimermana, naslov koji glasi: ”Nije kriv, ali nije nevin”.

Tesla je Mont Everest
Od našeg stalnog dopisnika
Vašington – U prošlu sredu, 10. jula, na 157. godišnjicu rođenja Nikole Tesle, profesor nauke i istorije tehnologije na Univerzitetu Virdžinije Bernard Karlson, na intervju s dopisnikom „Politike” u centru Vašingtona došao je posle učešća u jednosatnoj emisiji ovde popularnog Nacionalnog javnog radija (NPR).
Dok je putovao, telefonski ga je intervjuisala i televiziji Pi-Bi-Es, a od kako je sredinom maja objavljena njegova knjiga „Tesla, pronalazač električnog doba” imao je još desetak razgovora za medije i učestvovao na šest promocija.
Njegov izdavač, „Prinston juniverziti pres”, upravo štampa treće izdanje, a na „Amazonu”, najvećoj virtuelnoj knjižari, od više miliona naslova koji se tamo nude, nova biografija Nikole Tesle koja ima 520 strana je na visokom 186. mestu, dok je broj jedan u kategoriji knjiga o elektrici i patentima i inovatorstvu.Dosad je objavljeno mnogo knjiga o Nikoli Tesli. Šta vas je podstaklo da napišete novu biografiju o njemu?
Moja specijalnost je proučavanje pronalazača i njihova uloga u društvu i tehnološkom progresu. U poslednjih 30 godina istraživao sam mnoge američke izumitelje. Radeći na projektima o drugim ličnostima s kraja 19. i početka 20. veka, ljudi bi me uvek pitali šta znam o Tesli, napominjući pri tom da je veoma zanimljiv, ali i čudan. To me je ubedilo da bi on mogao da bude veoma dobra tema za istraživanje, motivisala me je pomisao sam da bih mogao da razrešim „misteriju Nikole Tesle”.
Da li je zaista bio čudak, šta su bili njegovi talenti, kako je stvarao? Za jednog istoričara, on je Mont Everest, veliki izazov. Jer, niko ga nije sasvim razumeo, a glavnina dokumentacije o njemu je u Beogradu. Jedan moj kolega je to formulisao ovako: „Tesla je crna kutija koju treba otvoriti”.U uvodu knjige kažete da ste Teslu proučavali punih 15 godina. Šta je bilo prvo iznenađujuće otkriće koje su njegovi prethodni biografi prevideli?
Do jednog od prvih zaista zanimljivih otkrića došao sam 1997, proučavajući jedan dokument u Teslinom muzeju u Beogradu. Bio je to zapisnik o razgovoru s njim prilikom registracije patenta za njegov elektromotor. Taj zapisnik pokazuje korak po korak kako je Tesla stvarao, a na jednom mestu pravnici koji vode taj postupak Teslu pitaju da li je o tom motoru nešto rekao Tomasu Edisonu. Ono što je na to odgovorio, pružilo mi je iznenađujući uvid u njegovu ličnost:
„Jedno vrelog letnjeg dana, Edison i ja smo bili u šetnji Koni Ajlendom i tom prilikom sam rešio da mu izložim svoje ideje za svoj motor. Ali u poslednjem momentu, kad sam krenuo da mu to kažem, jedan beskućnik se iznenada isprečio između nas, isprovociravši Edisona da počne besno da viče na njega. To sam protumačio kao signal, kao poruku da ne treba da mu otkrijem svoje zamisli o motoru”.
Ova epizoda se ne navodi ni u jednoj drugoj knjizi, a meni je to bio značajan detalj za razumevanje odnosa između Tesle i Edisona.Vaš zaključak je da je Tesla svoj stvaralački vrhunac dostigao već 1894, kao i da 1904. počinje njegova silazna putanja. Šta je tome doprinelo?
Tesla je zaista dostigao vrhunac 1894, iako je pred njim bilo još mnogo godina života i rada. Te godine dobio je najviše publiciteta, ljudi su zaista sa uzbuđenjem dočekivali njegove izume i bili uvereni da će ostvariti i bežični prenos energije. Ali, između 1894. i 1904, on više nije onaj čovek koji stalno pronalazi nove stvari; u to vreme je nekako više preokupiran davanjem intervjua i publicitetom nego sistematskim istraživanjima. To je i godina u kojoj i Markoni počinje da se interesuje za radio, da bi već 1900. Tesli postao ozbiljan rival.
U svakom slučaju, 1884. i 1894. su godine Teslinog stalnog uspona i njegov najkreativniji period. Njegovo ime je u to vreme poznato u svakoj kući, ali posle toga neke stvari su krenule nizbrdo, pa je 1904. doživeo nervni slom.Na korice knjige „Tesla” stavili se i „Pronalazač električnog doba”, ali je utisak da njegov doprinos tom dobu u Americi neko vreme bio potcenjen?
Mi danas električnu struju smatramo nečim sasvim normalnim, nečim što je oduvek postojalo i ne razmišljamo koliki je stvaralački napor bio neophodan da bi se došlo do toga. Tesla jeste pronalazač električnog doba, iako je pre njega Edison izumeo električnu sijalicu. Sa Edisonom, jedina namena struje bilo je osvetljenje, a tek s Teslom elektrika je postala i energija: njegov naizmenični napon i njegov elektromotor omogućili su industrijsku revoluciju čije plodove danas uživamo.
Drugo, „električno doba” ne čine samo energija i inžinjering, nego i elektronika. Sa svim što je učinio u oblasti radija, Tesla je jedan od pionira i elektronike. Primera radi, pre Tesle nije bio poznat pojam električnog kola, upravo njegovi pronalasci su ljude naterali da razmišljaju o tome da kolo treba da se predstavi na papiru pre nego što postane deo uređaja.Znači li to da je Tesla izumitelj i radija?
Tako nešto je bar utvrdio Vrhovni sud SAD. Kad se bavio tužbom Markonija protiv vlade SAD za korišćenje njegovih patenata u Prvom svetskom ratu, sud je utvrdio da su izumi na kojima je počivala njegova kompanija imali prethodnicu u Teslinim pronalascima.Uprkos tome, u knjizi konstatujete da je Tesla izostavljen iz udžbenika istorije SAD koji su objavljivani u drugoj polovini 20. veka?
U Americi u udžbenike ne stavljamo uvek ljude koji su nešto stvorili, već one koju pružaju neke primere koji uče vrednostima naše nacije. Tesla u tom pogledu nije bio „u funkciji”. Posle Drugog svetskog rata i u kontekstu Hladnog rata, važniji su bili su pronalazači radara i atomske bombe.Mnogo više nego drugi biografi bavili ste se načinom na koji je Tesla dolazio do svojih pronalazaka. Šta je to bilo posebno u njegovom stvaranju?
On je bio pronalazač posebne vrste: kad svako u neku nepoznatu kuću nastoji da uđe na glavna vrata, on je taj koji kaže da će da pokuca na sporedna. To se dobro vidi na primeru njegovog elektromotora. Pre njega, svi su polazili od toga da princip rada tog uređaja treba da bude promena magnetnog polja na pokretnom delu, rotoru. Tesla je, međutim, insistirao da se to prebaci na fiksirani deo, stator. Pokazalo se da je to bila genijalna ideja.U jednom poglavlju ga opisujete kao „idealistu”. Šta pod tim podrazumevate?
U engleskom jeziku postoji razlika između pojmova „idealista” i „idealistički”. Ovo drugo bi značilo da je Tesla brinuo za dobrobit čovečanstva – što na neki način i jeste – ali on je bio idealista u smislu da nije bio dosledni realista. On je smatrao da se do pronalazaka stiže tako što se prvo dođe do temeljnih principa na kojima počiva neki pronalazak. Konkretno, kod elektromotora, to je značilo da napravi uređaj s najmanjim mogućim brojem delova, na principu rotirajućeg magnetnog polja. To je bio njegov ideal.
Ja mislim da je to i rezultat njegove vere koju je nasledio od oca, pravoslavnog sveštenika. U pravoslavnoj teologiji, važan princip je logos: da u svemu u prirodi i u svemu što ljudi naprave postoji neki temeljni princip, neka ishodišna istina. Tesla je verovao da je otkrivanje tog principa i te istine put do boljeg, savršenog izuma. Zato smatram da je on bio idealista.Mnogi od njegovih savremenika, kolega, svoje inovacije su pretvorili u profitabilne proizvode, ali se čini da Tesla nije bio baš uspešan u tom pogledu?
Mnogi kažu da nije imao smisla za biznis, ali ja mislim da je Tesla imao i poslovnu strategiju i biznis plan. Mnogi od njegovih konkurenata su smatrali da je, ako dođu do nekog izuma, najbolja strategija da se od toga zaradi da sami organizuju proizvodnju i prodaju taj uređaj. Na primer, Edison je izumeo električno svetlo, pa je osnovao kompaniju koja pravi sijalice. Tako je zarađivao pare i tako je nastao „Dženeral elektrik”.
Teslina strategija bila je sasvim različita: „Patentiraj, promoviši i prodaj”. Registrovao bi patente za ono što je izumeo, onda bi priređivao demonstracije kako bi ljude zainteresovao za to, a kad interesovanje dostigne vrhunac prodao bi patent onome ko ponudi najviše. To je danas strategija koju primenjuje najveći broj kompanija u Silicijumskoj dolini.Da li je to bila prava strategija i za Teslino vreme?
Svakako, jer je rizičan deo biznisa upravo proizvodnja, a pogotovo u njegovo vreme kada nije bilo toliko industrijskih znanja kao danas. Tesla je za to imao dobrog partnera, Džordža Vestinghausa, koji je znao kako da organizuje i vodi velike operacije. Tesla je takođe na vreme shvatio da on lično nema te sposobnosti jer je pre svega bio teoretičar i pronalazač. 
Edison je u tom pogledu bio sušta suprotnost. Da njih dvojica sada sede s nama, Edison bi nešto petljao, crtao na salveti, dok bi Tesla bio zagledan u neku tačku i smišljao nešto u svojoj glavi. Moć imaginacije bila je njegova jaka strana.
Nastavak u sutrašnjem broju

Izgubljene grobnice sedam velikih vladara
NjUJORK – Publikacija Arheološkog instituta Amerike, list „Arheologija” sastavio je u najnovijem broju listu od sedam grobnica najvećih vladara sveta za koje se i dan danas ne zna gde su sahranjeni.
Prva na listi je Nefertiti, kraljica Egipta koja je vladala od 1348. do 1330. pre nove ere.
Kada je velika kamena grobnica sa više odaja otkrivena 1880ih u blizini drevnog egipatskog grada Amarna, lokalnom stanovništvu odmah je bilo jasno da se razlikuje od drugih, sličnih u Amarni. Grobnica, označena sa Amarna 26, na žalost je poharana ali su arheolozi na osnovu onoga što je sačuvano do danas - figurine, kovčeg od alabastera i dva granitna sarkofaga - zaključili da je reč o grobnici faraona Ahenatena i njegove ćerke Meketaten.
Ova kraljevska grobnica imala je i treću odaju, nedovršenu, i egiptolog Mark Gabolde smatra da je reč o grobnici Ahenatenove surpuge Nefertiti koja je, kaže on, umrla nekoliko meseci pre faraona i bila sahranjena u Amarni.
Arheolog Beri Kemp, koji je i direktor Amarna projekta, ne slaže se i misli da Nefertiti nije sahranjena u Amarni već možda u Tebi ili Gurobu a možda čak i u rodnom gradu Ahmimu. „Moguće je da nikada nećemo saznati gde”, kaže on.
Grobnica Aleksandra Velikog (vladao 336-323 pre nove ere) i dalje je misterija koja, kako se čini, nikada neće biti rešena. Kada je Aleksandar umro u Vavilonu 323 pre nove ere, njegovi mumificirani ostaci su položeni u zlatni sarkofag gde su ležali dve godine pre nego što je odlučeno da se prenese u Grčku. Na putu ka Grčkoj, njegov kovčeg je otet u blizini Damaska i prenet u Egipat - najpre u Memfis a potom u Aleksandriju, grad koji je osnovao i nazvao po sebi.
Tamo je Aleksandar ukopan u najmanje dve odvojene grobnice na različitim lokacijama a najznačajniji antički autori poput Sraba, Plutarha i Pausanije smatraju da je Aleksandar ipak sahranjen u Somi, lokaciji nazvanoj po starogrčkoj reči za „telo”.
Soma je kroz vekove više puta pljačkana, zlatni sarkofag je pretopljen i zamenjen kovčegom od stakla ili kristala. Čak je i Kleopatra opljačkala grobnicu kako bi latila Oktavijana Avgusta. Soma je preko glave preturila i brojne ratove, pobune, zemljotrese, cunamije da bi sada, vekovima kasnije, ostala zauvek izgubljena za arheologe, pisce, amatere...
Iako je njena zvezda kratko blistala, Budika je ogromna figura u britanskoj istoriji. Ova keltska kraljica bila je vođa velike pobune protiv Rimljana 60. godine koju su oni krvavo ugušili i od tada ne prestaje da intrigira mnoge (uključujući i autorku Mandu Skot koja joj je posvetila čitav serijal).
Veruje se da je Budika sahranjena ispod platforme 8, 9 ili 10 na londonskoj metro stanici Kings Kros, iako nikakvi dokazi o tome ne postoje. Arheolog Ričard Hingli, pak, smatra da je kraljica poginula u bici (a ne da je pobegla kako neki tvrde) i da je „počišćena” sa ostacima slomljenog oružja i đubreta zbog čega se nikada neće saznati gde počiva.
Alfred, kralje Veseksa (871-899) bio je prvi kralj svih Engleza i jedini engleski kralj sa nadimkom „Veliki”. Veruje se da je sahranjen u Vinčesteru da bi dva veka kasnije nejgovo telo bilo prebačeno u opatiju Hajd gde je, pak, ostalo sve dok Henri osmi nije raspustio manastire zbog čega je kraljeva grobnica opljačkana a kosti prebačene u skromni grob u opatijskoj crkvi svetog Vartolomeja koja je izgrađena na mestu uništene opatije.
Tokom godina, Alfredov grob je bio meta više bezuspešnih potraga a nedavno otkriće kostiju Ričarda trećeg samo je pojačalo interesovanje za grobno mesto „kralja svih Engleza”. Arheolozi su iskopali neobeleženi grob u dvorištu crkve ali za sada nema konačnih dokaza da je to počivalište prvog i najvećeg kralja Engleske.
Kada je umro 1227. godine Džingis kan (vladao 1206-1227.) prešao je put od otpadnika do vladara najvećeg carstva u istoriji koje se prostiralo od Kine do Kaspijskog mora. Njegov grob je, međutim, okružen misterijom.
Kineski i persijski izvori navode da je Džingis kan preminuo u Kini, možda od pada sa konja, i da su njegovi sinovi njegovo telo odneli u Mongoliju gde je kovčeg položen u zemlju negde kod planinskog venca Henti na severoistoku Mongolije. Grob je utabalo 10.000 konjanika kako bi ostao sakriven. Brojne ekspedicije pokušale su da pronađu grob ali bez uspeha. Čak je i Mongolska akademija nauka pokrenula novu ekspediciju sa ciljem pronalaženja groba čiji se rezultati još ne znaju.
Poslednjeg vladara Inka Atahualpa (vladao 1523-1533) ubio je Fransisko Pizaro iako je, kako se navodi, Atahualpa ponudio otkup u zlatu i srebru koje bi ispunilo jednu sobu. Pizaro je vladara Inka sahranio po hrišćanskom običaju ali se smatra da su njegove pristalice otkopale telo, mumificirale ga i sahranile na nepoznatom mestu, možda nedavno otkrivenom Maikui Mačaju.
Kralj Havaja Kamehameha prvi vladao je od 1795. do 1819. godine a prema lokalnoj legendi samo Jutarnja zvezda zna gde su njegove kosti. Većina stručnjaka se slaže da su njegovi poručnici Ho'olulu i Hoapili odneli njegove kosti u tajnu pećinu kao istinski sledbenici drevne havajske tradicije „kahu” koja označava odgovornost čuvanja idola ili svetih stvari. Upravo zbog te tradicije, Kamehamehin grob je do dana današnjeg tajna.
Neki veruju da je sahranjen u kraljevskoj palati Moku'ula na Mauiju, drugi da je u Lao dolini na Mauiju gde su sahranjene mnoge poglavice Havaja ali nikakvih dokaza koji bi potkrepili ijednu od ovih teza nema.
Vođa Šona, Tekumeš vladao je svojim plemenom od 1789. do 1813. godine. Tekumeš (Zvezda Padalica ili Panter Na Nebu) okupio je kolaiciju više indijanskih plemena koja se opirala dolasku naseljenika u Ohaju i Indijani. Poginuo je u sukobu sa snagama budućeg predsednika SAD Vilijama Henrija Hrisona. Očevici tvrde da su ga nejgovi saborci sahranili u blizini bojnog polja ali nikakvih fizičkih dokaza o tome nema.
Arheolog Ken Tankerslej upozorava da Šoni bojno polje u blizini navodnog gropa Tekumeša smatraju svetlim tlom i da bi svako pokušavanje da se njegove kosti otkopaju smatrali svetogrđem.

Tata se vraća iz rata
Od našeg stalnog dopisnika
Vašington – Na jugozapadu Avganistana, izvestio je prošle nedelje ”Vašington post”, američka vojska je upravo završila dvospratni komandni centar, modernu građevinu na dva sprata koja zauzima prostor jednog fudbalskog terena.
Nema prozora, a unutra je najmodernija oprema za hlađenje i grejanje, sa modernim kancelarijama, komandnom sobom, prostorom za rekreaciju, a da ima sopstvene generatore i vodovod, podrazumeva se.
Koštala je 34 miliona dolara, a jedina mana joj je – što nikad neće biti korišćena.
Američke trupe se uveliko pakuju za povlačenje – svojoj deci se iz rata vraćaju mnoge tate – postavljajući iza sebe ovu i još mnoge strukture koje su odnele mnogo para, a praktično ničemu nisu služile, kao što je na primer takođe upravo završena moderna baza u Kandaharu za servisiranje oklopnih vozila koja je odnela 45 mioina.
”Beli slonovi”, kako ih nazivaju u birokratskom žargonu, ostaće kao spomenici nemara Pentagona prema poreskim obveznicima u najdužem i najskupljem američkom ratu, iz koga će izvlačenje biti mnogo veći logistički izazov nego što je bio ulazak u njega.
Zatvaranje avganistanske radnje je već uveliko u toku: posla je mnogo, a vremena, iako do zadatog roka (decembar 2014.) ima još godinu i po dana – malo.
U toku je veliko pakovanje – i uništavanje.
Za početak, onesposobljeno je i isečeno više od 90 miliona tona vojnih vozila i druge opreme, čije bi vraćanje kući bilo skuplje nego što vredi.
Količina vojnog hardvera koja će u Avganistanu biti pretvorena u otpad je fascinantna: Pentagon je odlučio da ne vraća toga u vrednosti od oko 7 milijardi dolara – ili petinu svega što je u minulih 12 godina tamo dovučeno.
Prepustiti to Avganistancima ili nekim drugim zemljama, jer može itekako da bude upotrebljivo, previše je komplikovano zbog mnoštva propisa koji regulušu vojne transfere drugim uzemljama, a i pitanje je ko bi to održavao, ako poklonoprimci uspeju da poklon izvuku iz ratne zone.
Nije zanemarljivo ni lobiranje da se sve to onesposobi i napusti koje vrši vojnoindustrijski kompleks, zabrinut za svoje profite ako bi velika količina oprema bila izneta na tržište po damping cenama.
Biće dakle mnogo posla za avganistanske dilere sekundarnim sirovinama, pošto Amerikanci sve što im više ne treba iseku ili na neki drugi način pretvaraju u staro gvožđe.
”Ovo je najveća retrogradna misija u istoriji”, citiran je generalmajor Kurt Stejn, šef prve indendantske brigade koji nadzire zatvaranje američkih instalacija.
Sudbina da budu oinesposoljena i prodata kao otpad čeka i i 12.000 od ukupno 25.000 specijalnih vozila otpornih na mine, sada raštrkanih po mnogobrojnim bazama u Avganistanu. Svako od njih koštalo je po milion dolara.
Samo u Kandaharu, u centralnom Avganistanu, na ovaj način je priizvedeno oko 5 miliona tona otpadnog metala, koji se lokalnim trgovcima prodaje po ceni od nekoliko centi po kilogramu. Nije zato čudno što ga oni zovu ”zlatni prah”.
Uprkos surovoj avganistanskoj prirodi i gotovo nepostojećoj infrastrukturi, američke (i koalicione snage) su boravile u relativnom luksuzu. Kad sam u leto 2009, tamo posestio bazu u gradu Čagčaran, u pokrajini Gor u centralnom delu zemlje, koja je inače bila privremenog karaktera – spavalo se u šatorima – video sam da ta privremenost podrazumeva i dvoranu za košarku, teretanu, biblioteku, naravno veliku kuhinju i trpezariju, sopstveni vodovod i struju, stalnu internet vezu...
U maju je u Avganistanu bilo oko 600.000 inventarskih jedinica opreme čija je knjigovodstvena vrednost, prema ivzeštajima ovdašnjih medija, iznosila oko 28 milijadi dolara.
Kući će se vratiti oko 75 odsto toga, a za transport je predviđeno između dve i tri milijarde dolara.
Servisiranje da bi se ponovo koristilo, procenjeno je na između 8 i 9 milijardi. Kao budžet za celu logistiku povlačenja pominje se svota od oko 8 milijardi.
Na vrhuncu rata u Avganistanu je bilo oko 800 koalicionih baza. Od toga je 450 već predato koalicionim snagama, a 225 je zatvoreno. Do februara iduće godine aktivno treba da ih ostane samo 50, čija je krajnja sudbina, posle najave ”nulte opcije” – da u Avganistanu posle 2014. ne ostane nijedan američki vojnik – neizvesna.
Trenutno ih je tamo oko 100.000, od toga 66.000 američkih. Do februara svaki drugi treba da se vrati, a ako se Obama odluči za ubrzano izvlačenje o kome se od prošle nedelje govori, rat bi bio završen već  idućeg leta.
Iako je sudbina pokretne vojne gvožđurije u prvom planu, ništa manje komplikovano je i zatvaranje kompleksnih sistema za kanalizaciju u svakoj bazi. To će, kažu, biti učinjeno ”bezbedno i odgovorno”.
Iskustvo povlačenja iz Iraka samo je donekle relevantno, jer je tamo bilo sve lakše. Oprema je jednostavno kroz pustinju prebačena u Kuvajt, gde je bilo uslova za njeno skladištenje, a potom transport brodovima. Iz 92 baze u Iraku tako je izvučeno oko 2 miliona pojedinačnih stvari, u oko 20.000 kontejnera.
Egzodus iz Avganisana je mnogo komlikovaniji zbog prirode terena. Ono najdragocenije će doduše biti transportovano na najskuplji način, avionima, a ostalo kroz dva podjednako teška koridora: jugoistočnim preko Pakistana,pa luke u Karačiju, i severnim, preko nekoliko centralno azijskih zemalja, bivših sovjetskih republika, zatim kroz Rusiju, Letoniju ili Estoniju, do luka na Baltiku.
Oba koridora imaju uska grla: na jugu je to tesnac Kajber, a na severu 2,6 kiometara dug tunel Salang, jedini prolaz kroz planine Hindu Kuša koji je otvoren cele godine. Izgradio ga je Sovjetski Savez tokom 1960-tih.
Ne treba takođe zaboraviti ni da je još aktivna gerila talibana, što objašnjava zašto se Amerikancima žuri da se sa njima politički nagode, mada se najnoviji pokušao za to upravo završio krahom.
Kad povlačenje u avgustu bude u punom jeku, Avganistan će mesečno napuštati oko 1.500 vojnih vozila i 1.000 kontejnera mesečno. Dve trećine tog karga ići će preko Pakistana.
Biće to jedan od najtežih manevara u ovom ratu koji se, kao i onaj irački, završava u sasvim drugačijem raspoloženju od onoga sa kojim je počeo.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>