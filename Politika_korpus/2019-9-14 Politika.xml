<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-9-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/9/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Dobar san daje nam elan
Da bi nas počinak odmorio i okrepio, dušek za krevet ne treba da bude ni previše mekan, ni suviše tvrd, već elastičan, prilagođen konturama tela, jer se tako čuva kičmaOsim pravilne ishrane i fizičke aktivnosti, zdrav san je preduslov za dug i kvalitetan život. San je jedna od osnovnih potreba čoveka, okrepljuje i daje snagu. U snu provedemo trećinu života, a kao deca i duže. Dok spavamo, mi „punimo baterije”. Zato je sasvim razumljivo što je, posle točka, po mišljenju medicinskih stručnjaka, krevet najlepši i najkorisniji pronalazak.
Fizijatri i ortopedi ističu da od dušeka umnogome zavisi u kakvom stanju i raspoloženju ćemo ujutru ustati iz postelje. S medicinskog stanovišta, kvalitetan dušek je onaj koji omogućava da se naše telo nalazi u najprirodnijoj poziciji dok ležimo. Neophodno je da očuvamo pravilan položaj sva tri segmenta kičmenog stuba – vratnog, grudnog i slabinsko-lumbalnog, celog tela, nogu, ruku... Da bi zadovoljio anatomske i ortopedske kriterijume i stvorio nam osećaj prijatnosti, udobnosti i potpuni odmor i regeneraciju pri ležanju i spavanju, dušek treba da pruža potporu na ključnim tačkama oslonca – glavi, vratu, ramenima i leđnom delu i omogućava ravnomerno raspoređivanje težine tela.
Udobni i praktični
U protivnom, čitav organizam trpi. Noći provodimo okrećući se i prevrćući, tražeći najudobniji položaj za spavanje, a ujutru ustajemo ukočeni. Ako nismo dobro spavali, budimo se umorni, mrzovoljni, nemamo koncentraciju, žalimo se na glavobolju, bol u vratu i leđima... Nismo spremni ni za umne, ni za fizičke aktivnosti, pa kad dođemo na posao dremamo umesto da odmorni i orni obavljamo svoje radne zadatke.
Zvuči kao šala, ali krevet sa slamaricom se može podvesti pod princip memorijske pene, samo je malo nepraktičan, pa su izmišljeni neki drugi materijali koji su postali hit.
Danas nam se nude dušeci s žičanim jezgrom povezanim oprugama, sa običnim sunđerom ili od lateksa, sa antistres efektom, antialergijski i antireumatski, od memorijske pene, vodeni, ortopedski, anatomski, s vlaknima koja obezbeđuju provetravanje i sprečavaju znojenje, počela je i primena magneta...
Proizvođač je dužan objektivno da ukaže na kvalitet i svojstva dušeka. Međutim, svi nas uveravaju da su prilikom izrade svakog od tih dušeka birali najkvalitetnije materijale i koristili najmoderniju tehnologiju, garantujući nam elastičnost i postojanost njegovih fizičkih svojstava. Na nesreću, poznavaoci kažu da ima mnogo modela koji su čak vrlo skupi, a nisu zaslužili da se nađu na tržištu. Ne smemo dozvoliti da nas bilo kakve samoreklame zavedu.
Dugo se smatralo da je za kičmu najbolja tvrda podloga, pa su ljudi masovno takve dušeke i kupovali. Vremenom se pokazalo da je to pogrešno. Tvrđi ležaj, istina, može da omogući bolju potporu nekim delovima, ali ne i celom telu, niti doprinosi boljem stanju kičme. Sve ovo nećemo dobiti ni ukoliko je dušek isuviše mek. Dušek treba da bude elastičan, da se u potpunosti prilagođava konturama našeg tela i time sprečava deformacije kičmenog stuba.
Ne traju večno
Zato treba strpljivo birati, dok se ne pronađe onaj koji najviše odgovara u skladu sa željama i sredstvima kojima raspolažemo. Prilikom kupovine dušek treba isprobati i proveriti da li nam je udoban. Ako ulegne više nego što je poželjno, takav ne treba kupovati.
Kad jednom pronađu odgovarajući dušek, mnogi bi na njemu spavali čitavog života. Ali, ni to nije rešenje, jer se vremenom deformiše. Njegov vek se može produžiti malim trikovima. Preporučuje se da se dušek s vremena na vreme okreće. Površina koja je bila dole, da se okrene gore, a tamo gde je bila glava, da budu noge.

Zdravlje za pod glavu
Za dobar san važan je, naravno, i dobar jastuk. Bez toga ne vredi ni najbolji dušek. Mnogi imaju probleme upravo s jastukom: bude se u toku noći, pokušavaju bolje da ga nameste. Preporučuje se jastuk koji se prilagođava obliku glave, kao da je vodeni, kako god da se pomerimo. Kad nađu takav jastuk, mnogi ga sa sobom nose i kad pođu na godišnji odmor.
Danas postoje i specijalni jastuci za one koji zbog bolesti moraju dugo da leže na leđima, da ne bi dobili dekubitis na potiljku. U saradnji sa fizioterapeutima proizvode se i jastuci za decu prema uzrastima, koji se razlikuju u debljini i veličini.
Istorija dušeka
Ljudi su kroz istoriju spavali na najneobičnijim podlogama koje danas nikako ne možemo dovesti u vezu s dušekom. Tako su u doba neolita imali improvizovane krevete koje su pravili kao udubljenja u mekanom delu tla i potom ih punili travom.
Egipćani su otkrili prednost izdizanja podloge za spavanje od zemlje. U te svrhe obični građani koristili su listove palme naslagane na gomili u uglovima kuća. Tutankamonov krevet je, naravno, bio izrađen od abonosa i zlata.
U rimskom carstvu pojavili su se prvi luksuzni kreveti ukrašeni zlatom, srebrom i bronzom s jednom vrstom dušeka punjenim trskom, senom, vunom ili perjem.
U doba renesanse dušeci su najčešće pravljeni od grubog sukna punjenog ljuskama graška, senom ili perjem, koje bi potom omotavali raskošnim plišom, brokatom ili svilom.
Čelični kreveti sa udobnim pamučnim dušekom koji je bio otporan i na bube i raznu gamad nastali su u 18. veku.
Prva podloga za dušek sa oprugama patentirana je 1865. godine.
Tek 1930. napravljeni su i dušeci s unutrašnjim oprugama i tapaciranom podlogom.
Ekspanzija madraca naglo je započela 1940. godine, pošto su predstavljeni u Severnoj Americi.
Deset godina kasnije prvi put su se pojavili dušeci i jastuci od gumene pene.
Taman kada se pomislilo da je sve što se moglo izmisliti – izmišljeno, vrhunac popularnosti doživeli su prostrani dušeci velikih dimenzija, a revoluciju su pokrenuli dušeci i jastuci od memorijske pene. Izbor dušeka danas je prilagođen čak i najizbirljivijim kupcima.

Dečji su najvažniji
Dečji dušek treba da je prijatan i udoban za spavanje. Ali, nisu jedino dizajn i komfor bitni. Svojom funkcionalnošću dušek mora da prati razvoj bebe od prvih dana života i da joj omogući pravilan položaj kičme tokom spavanja. Zbog lakšeg održavanja higijene većina ima navlake koje se skidaju i peru u mašini.
Slamarica kao sef
Slamarica ili slamnjača jedan je od prvih delova postelje koji je služio kao podloga za spavanje. Ona čak nije služila samo za spavanje, već i kao sigurno mesto za čuvanje novca, pre nego što su postojale banke i sefovi.
Tkane su od konoplje, a u središnjem delu na jednom od sastava ostavljan je otvor za punjenje i povremenu zamenu slame ili šuški od kukuruza.
U Srbiji ih je uglavnom koristilo seosko stanovništvo sredinom 20. veka i bile su u upotrebi šezdesetih. Prvo su stavljane u drvene, a zatim u gvozdene krevete. Od 1955. godine bogatija domaćinstva uvode krevete s dušecima punjenim vunom i drugim materijalima.

Odgovori tela
1. METALNI UKUS U USTIMA neposredno pre nego što ćete povratiti javlja se usled povećane kiselosti pljuvačke, a njom se neutrališe navala želudačne kiseline pred „izbacivanje” hrane na usta. Osobe koje pate od refluksa, vraćanja želudačnog sadržaja u jednjak, ovaj metalni ukus osećaju vrlo često.
2. PROBADANjE SA STRANE KAD POČNETE DA TRČITE, koje vam naglo oduzme dah, nikako nije znak da ćete dobiti infarkt srca, već to telo reaguje na novu rutinu. Mišići pritiskaju dijafragmu između stomaka i pluća, smanji se protok krvi i ona se grči – otuda taj bol. Čim se telo prilagodi naporu, on će uminuti.
3. ZEVANjE može biti zarazno – čim vidite nekoga da to radi i vama se to dešava, ponekad u situacijama kad je to krajnje neprijatno. Verovali ili ne, razlog zevanja je za naučnike ostao tajna, mada je teorija sijaset. Recimo, da se tako ubrzava protok krvi u mozgu ili podstiče rad srca.
4. NAGLI TRZAJI PRED SAN ne dogode se baš svima, ali ih iskusi oko 70 odsto ljudi u nekom trenutku života. Istraživanja hipničkih trzaja, kako se stručno zovu, još nisu dokazala njihov uzrok, ali se smatra da je to nevoljno grčenje mišića posledica usporavanja srčanog ritma i disanja kada zaspimo ili pogrešan signal iz mozga koji opuštanje mišića pred san tumači kao – padanje.
5. MRDANjE UŠIMA je sposobnost koju ima svega 10 do 20 odsto savremenih žitelja naše planete i ne služi ničemu osim da zabavi njihove prijatelje – ali našim davnim precima, pre 30 miliona godina, ovaj pokret tri aurikularna mišića (spoljašnjeg uha) pomagao je da bolje „uhvate” zvuk koji dolazi sa strane. Baš kao današnjim mačkama.
6. KOŽA SIJA U MRAKU utvrdili su još pre desetak godina japanski naučnici koristeći ultrasenzitivne kamere. Otkud ljudima ta osobina? Hemijske reakcije u našim ćelijama oslobađaju svetlost (koja se doduše teško može razaznati „golim okom”) i to najviše preko čela, obraza i na vratu. Usled metaboličkih procesa u organizmu sjaj je najjači u kasno popodne, a najslabiji tokom noći.
7. UMNjACI su naši treći kutnjaci koji su drevnim ljudima omogućavali da sažvaću žilavu sirovu hranu poput korenja i mesa, naročito ako su im ispali ostali zubi što se dešavalo stalno jer naši preci nisu znali za oralnu higijenu. Trećini današnjih stanovnika planete umnjaci nikad ne izrastu jer se tokom evolucije čovečija vilica suzila i za njih tu više nema mesta.
8. MRLjE koje vidite nakon bljeska blica nastaju tako što su fotoreceptori u zadnjem delu oka koji pretvaraju svetlo u električne impulse i šalju mozgu, da bi ih on uobličio u sliku, izloženi prejakoj stimulaciji, pa dok se oni oporavljaju mozak „popunjava praznine” mrljama.
9. RESICA U GRLU, koju od svih živih bića imaju samo ljudi, i dalje je zagonetka za naučnike. Pretpostavka je da je njena uloga u „vlaženju” grla pljuvačkom dok pričamo ili gutamo hranu, ali i u formiranju govora. Pripadnici nekih jezičkih grupa i dalje će jasno uobličavati reči ukoliko ostanu bez resice, ali neki drugi neke glasove neće moći da izgovore – recimo, Francuzi ono čuveno „kotrljajuće r”.
10. „IGRANjE” OČNIH KAPAKA može da traje od nekoliko minuta do nekoliko dana. Uglavnom je bezopasno i ne utiče na vid, ali zašto se događa medicinari još nisu uspeli da objasne. Jedino su utvrdili da „okidač” za ovu pojavu mogu biti umor, stres i kofein. Umirujuće deluju topao oblog i blaga masaža kapka. Naša „narodna medicina” preporučuje i namirnice bogate vitaminom Be.
    </div>
<div id="kolumna">
Demokratija u njenoj savremenoj kolevci
„Ovo je Šekspir!”, „Ne, ovo su sabrana Šekspirova dela!” dijalog je koji sam vodila ne samo u danima posle bregzita, već i danas, kada Englezi vode odsudne bitke za spas svoje nacije, a razmažena deca globalnog kapitalizma za večno uživanje nezasluženih privilegija. Znajući da, ako do 31. oktobra ne izvede Veliku Britaniju iz EU, može odmah da sa svojom mladom ljubavnicom pokupi još neraspakovane kofere iz Dauning strita, Džonson je čak od kraljice dobio blagoslov za suspenziju parlamenta. Ali, ni posle svih upozorenja birača, svi poslanici njegove partije nikako da shvate zašto imaju velike plate i privilegije. Tako su odmah zakukali do neba o ugroženoj demokratiji u Velikoj Britaniji, ukidanju parlamenta i njegove (njihove) volje, samo zato što su dobili nekoliko dana manje da spreče izlazak Velike Britanije iz EU i potpuno izdaju volju naroda izraženu na referendumu (na čijem poštovanju su izabrani kao poslanici). Pale su tužbe sudu i diče se time da nema te stvari koju ne bu učinili da spreče izlazak bez dogovora sa EU. Pošteno bi bilo da su rekli svaki izlazak, ali poštenje je tako staromodna reč, pa je tako nedavni protest bio, kao što je na bini bilo napisano, „Borba za demokratiju. Odbrana migranata. Zaustavljanje državnog udara.”
Kao i uvek, prave stvari se događaju kad se ugasi svetlo. Taman kad sam snimala zastavu EU kako prekriva spomenik Čerčilu, pojaviše se oni za koje sam se pitala kako da ih uopšte nema, kad su inače u većini. Desetak, posle se pokazalo ludo hrabrih, bregzitovaca sa velikim transparentom i isečenim kartonom „Bregzit sada” i ručno ispisanim na papiru „Borise, odlično urađeno. A sad nas izvadi iz paklene EU rupe (sa jedne strane) i „Bregzit dolazi. Bože, čuvaj kraljicu” (sa druge). „Jeste li vi iz Bregzit partije?”, „Ne, mi smo za bregzit.” „Kao i ja, ali socijalistički.” „Hajde sa nama.” „Rado, samo moram i da snimam.” Jer sam znala da je važno, pošto su se uputili pravo u gomilu koja se baš razilazila. Koja je, čim ih je spazila, napravila obruč, prvo transparentima, zastavama EU, pa onda skandiranjem, vikom, uvredama, unošenjem u lice... Sve ih je više, tako da sam se i ja, posle svih protesta do sada, prvi put upitala: „Gde je ta čuvena policija?”
Kad je najzad došla, nastavili smo pod njenom zaštitom. Počele su da lete novine, pa kačketi, hrana... Žena iz mase zaleće se na jednog „bregzitera”, čovek viče na policajca „Kako smeš da me dodirneš?!”, istovremeno s punim demokratskim pravom gurnuvši mene... Vreme je bilo za policijske šefove i njihovu na efikasnost: kad je nevini „rimejner” ušetao sa velikom vinskom čašom, jedan od njih ju je tako vešto oteo da ugroženi nisu ni bili svesni opasnosti koju su izbegli. Ali, bilo je strašno slušati zaglušujuće glasno skandiranje: Rasistički šljam! Fašisti! (U prvom trenutku sam bila povređena. Pa koliko sam antifašističkih performansa i predavanja održala... Ali, onda sam shvatila da baš sada učestvujem u jednom veoma važnom.) Jer, odbrana „bregzita” je odbrana narodne demokratije, kao poslednje brane pred bujicom fašizma. Kome se suprotstavljaš svuda i uvek (e, to znači, internacionalnost). A o demokratiji koju treba da brani srpska turistkinja... Pa, ima pametnijih od mene da pišu o tome.
Kao i na protestu posle „bregzita”, deca su ponovo zloupotrebljena, ali još gore. Slušala sam kako majka pokazuje na „bregzitovce” i uči sedmogodišnju ćerkicu da peva: „Mali, mali rasisti...” Kad sam je zgranuto pogledala, preteći je pitala: „Šta je bilo?!” Ništa, teto, nemoj samo da me biješ. Ovo zvuči kao poznata šala, ali nije uopšte bila. Jer kad su mladić i devojka izašli iz grupe i pokušali da se dočepaju metroa, razjarena gomila (i samo jedna policajka) tako se digla za njima, da sam se zaista uplašila da ću gledati ubistvo uživo. Kamera mi ostaje bez napajanja, ali oči gledaju kako čovek obara devojku na zemlju... Policajci na konjima... Brzo sprovode par do ulaza u metro koji zatvaraju svojim telima, da ne bi bili i dalje proganjani... „Ja imam demokratsko pravo da koristim javni prevoz!”, viče jedan na policajca. Potpuno smirenog, jer su odlično obavili svoj posao. Potpuno suprotno novinarima, od čijih milion kamera nijedna o tome nije zabeležila ništa.
Docent BU

O pokojniku sve najlepše
Komemoracije su svečani skupovi upriličeni radi odavanja počasti preminulim uglednim i zaslužnim članovima neke zajednice. Komemoracije se održavaju i radi sećanja na masovne tragedije ili istorijske događaje u kojima su istaknuti pojedinci ili čitave grupe žrtvovali živote za ostvarenje kolektivnih ciljeva. Slično javnim komemoracijama, u krugu porodice i prijatelja održavaju se pomeni onima koji možda nisu bitno uticali na velike institucije i događaje ali su, već samim svojim postojanjem, ostavili trag u svom neposrednom okruženju.
Na komemoracijama se po običaju ističu one osobine i postupci preminulih kojima su oni zadužili zajednicu i kojima su pokazali odanost nastanku i vrednostima te zajednice. Retko se kada, osim u crnohumornim vicevima i filmovima, dešava da poneki nespretni govornik pomene neprilične osobine i postupke pokojnika, makar one bile nezaboravne. Kada se tako nešto desi, to izaziva opštu sablazan okupljenih, što samo svedoči da je takvim gestom govornik više povredio prisutne nego na te reči neosetljivog pokojnika.
Ističući ono što je krasilo pokojnike, na komemoracijama se zapravo ističe ono što je najvažnije za kolektivni duh zajednice. Otuda i imperativ sadržan u izreci – o pokojniku sve najlepše. Sociolozi su odavno primetili da je smisao i funkcija ovakvih skupova pre svega jačanje unutrašnje solidarnosti zajednice i konsolidacija oslabljene grupe. Opraštajući se od pokojnika i podsećanjem na njegov životni put okupljeni zapravo jačaju ono što je Dirkem nazivao kolektivna svest, koja je neophodna zarad ostvarivanja ne samo aktuelne stabilnosti, već i postavljanja kolektivnih ciljeva.
Iz tog razloga na komemoracijama se retko mogu sresti oni koje zajednica ne prihvata, bez obzira na to kakav je bio stvarni odnos pokojnika prema tim ličnostima. Kada Topalovići sahranjuju Panteliju, čukununuk Mirko je nepoželjan i najuren lopatom, ne zato što ga je pokojni Pantelija manje (ne)voleo od ostalih, već zato što u tom trenutku prkosi interesima porodice. Kada Zmaj od Šipova traži da sahranu napuste oni koji prekidaju i ne podržavaju njegov „referat” koji drži nad grobom svog oca, on to čini da bi zaštitio mit o poreklu njegove porodice i s tim povezan poželjan odnos prema budućnosti, bez obzira na upadice koje spore njegovu faktičnost. Kada Poljaci ne pozivaju ruskog predsednika na obeležavanje početka Drugog svetskog rata, to je poruka da Rusiju ne vide u krugu zajednice naroda koji dele zajedničke vrednosti bez obzira na to što tih vrednosti ne bi ni bilo da više od dvadeset miliona Rusa i ostalih naroda SSSR-a nije dalo život u tom ratu. Ukratko, da parafraziram staru dosetku: ako se činjenice i istorijska istina ne poklapaju sa duhom vremena i aktuelnim savezništvima – tim gore po činjenice. No, u tom smislu države ne predstavljaju izuzetak. Dovoljno je posmatrati porodične skupove kao što su krsne slave (komemoracija svecu zaštitniku porodice) ili obeležavanja godišnjica različitih institucija, pa se na osnovu liste pozvanih i značaja koji im se pridaje neretko može ustanoviti koje vrednosti i savezništva organizatori sada preferiraju, bez obzira na značaj koji su u njihovom životu i stvaranju imali neki od onih koji nisu pozvani.
Obeležavanje velikih istorijskih događaja kao što su počeci i završeci velikih međunarodnih i unutrašnjih sukoba, sećanja na datume rođenja i smrti velikih istorijskih ličnosti ili podsećanja na velike i masovne tragedije koje su obeležile određenu epohu, takođe predstavljaju svojevrsne komemoracije i takođe imaju sličnu funkciju jačanja solidarnosti i postavljanja novih ciljeva.
Skup posvećen obeležavanju završetka Prvog svetskog rata, odnosno raspored sedenja, nije, naravno, bio slika doprinosa koji su pojedine zemlje dale tom događaju. Uostalom, mnoge zemlje učesnice komemoracije nisu tada ni postojale. On je bio slika snage zemalja i još više značaja koji im organizator pridaje u današnjem sistemu svetskih i evropskih odnosa. U slučaju Srbije, to je bila poruka da tapija koju je stekla u Prvom svetskom ratu danas više ne važi.
Još brutalnija poruka stigla je sa nedavno održanog skupa u Poljskoj posvećenog obeležavanju početka Drugog svetskog rata. Nesumnjiv i, bez obzira na tadašnji pakt između Nemačke i SSSR-a, teško objašnjiv istorijski revizionizam, samo dodatno svedoči da istorija i istorijske činjenice nisu bile glavna preokupacija organizatora. Komemoracija je poslužila, pre svega, da se ojačaju sadašnje veze i pošalje poruka ko pripada, a ko ne pripada krugu novog savezništva. Bez obzira na pravdanja koja su stigla iz ambasade Poljske u Beogradu, teško se oteti utisku da je izostanak Srbije povezan sa izostankom Rusije. Zapravo, tim gestom je poslata simbolička (skrivena, ali nedvosmislena) poruka da jačanje veza sa Rusijom slabi veze i savezništvo sa krugom zemalja okupljenih na komemoraciji u Varšavi.
Profesor na Filozofskom Fakultetu u Beogradu
</div>
<div id="magazin">
Sećaš li se muzike, Doli Bel...
Hodate tako ulicom, pa usput čujete poznatu melodiju, počnete da je pevušite, osmehujete se, pokrenula je neke lepe uspomene... Sećate li se kada ste se i gde sa njom prvi put sreli? Možda u nekom filmu ili televizijskoj seriji?
Bilo je davno, reći ćete, ali kao da je oduvek tu, oko nas.
Takva je muzika koju komponuje Zoran Simjanović Simke – kad se jednom sa notnog papira preseli na male i velike ekrane ili na pozorišnu scenu, uvuče se u glavu i više je odatle nikad ne možete proterati.
Od prvog igranog filma za koji je napisao muziku, a bilo je to „Specijalno vaspitanje”, usledilo ih je još 67, pa 45 televizijskih serija (uključujući i kultnu „Grlom u jagode”), pedesetak dokumentaraca i crtaća, 45 pozorišnih predstava i više od 600 reklamnih spotova.
– Trudio sam se da moja muzika uvek bude drugačija, da bude „predstavnik” tog filma, pa kad je čujete na radiju da pomislite na taj film – kaže naš sagovornik i, naravno, odmah se setimo hitova kao što su „Nacionalna klasa”, „Balkan ekspres”, „Otac na službenom putu”, „Bure baruta”, „Tito i ja”, „Tango argentino”, „Petrijin venac”, „Sjećaš li se Doli Bel”, „Majstori, majstori”, „Maratonci trče počasni krug”, „Variola vera”, „Lepota poroka”,...
Osvojio je najvažnije domaće i međunarodne nagrade baveći se filmskom muzikom gotovo pola veka. Najnoviju, „Darko Kraljić”, za životno delo, nedavno je dobio od Udruženja kompozitora Srbije.

O prvom rok bendu „Siluetama”
Priča o Simketu počinje još šezdesetih godina kad je „žario i palio”, prvo sa „Siluetama”, pa sa „Elipsama” – o tome je 2004. objavio knjigu „Kako sam postao i prestao da budem roker”.
Kasnije se posvetio filmskoj muzici, ali je, pored ostalog, i autor prve i zasad jedine simfonije napisane i izvedene u Srbiji .
Koliko je ozbiljan kad stvara, toliko je – tvrde oni koji ga dobro poznaju – neozbiljan i sklon šali kad se nađe u društvu.
– Moram da vas obavestim da je ovo jedan od poslednjih intervjua koji sam pristao da dam – kazao je za „Magazin” i objasnio da je snimio za televiziju intervju od tri sata o televizijskoj muzici, da je o roku napisao knjigu, o filmovima pričao za Jugoslovensku kinoteku... Veruje da je o svojoj prošlosti već sve rekao i da može samo da pričao o sadašnjosti i budućnosti.
Ipak, pitamo ga šta ga je uopšte podstaklo da se bavi muzikom.
– Država i dosada. Pošto nisam mogao sa šest i po godina da upišem osnovnu školu, bilo nas je mnogo, familija me je poslala kod profesorke Jele Kršić, inače kućne prijateljice, da utvrdi imam li sluha, a i da se nečim zabavim jer sam bio „zrelo” dete, a i imao sam dedin klavir. Eto, tako je sve počelo – veli naš sagovornik.
Još pre nego što je upisao Muzičku akademiju u Beogradu svirao je rok.
– Posle osnovne škole okupljali smo se i svirali kod Ljube Đorđevića, druga iz razreda, koji se teško kretao. Tamo je sa dolaskom Zorana Miščevića i Ike Stanića, pa Branka Gluščevića i Mineta Minića nastao prvi električarski orkestar „Siluete” koji je 1961. nastupao u Ekonomskoj školi u Cetinjskoj ulici. To je bio zvanični početak takvih sastava.
Kompozitori i režiseri
Posle gimnazije je hteo da upiše TV režiju i da režira muzičke emisije.
– Na žalost, ili na sreću, nisam imao dovoljno veza pa nisam ni konkurisao. A onda se „otvorila veza” za muziku na filmu i televiziji: „Elipse” su pobedile na Gitarijadi koja je, uzgred budi rečeno, bila tri godine pre Vudstoka, i za celu istočnu Evropu je imala nemerljiv značaj. To nam je izvadilo kartu za prvi film „Nemirni” Kokana Rakonjca u kojem sviraju rokeri. Kompozitor je bio Zoran Hristić, a mi smo imali numeru na igranci koja je i moja debi na filmu 1966/67.
U pozorište je takođe dospeo slučajno, dodaje, i da se nije borio za autorska prava verovatno bi i tu bio „rekorder”.
– Ali, dosta je i ovoliko koliko sam napravio. Za to su zaslužni Paolo Mađeli, Goran Marković i drugi – nabraja kompozitor.
Na filmu je najviše, pored Markovića, sarađivao sa Srđanom Karanovićem, Brankom Baletićem, Slobodanom Šijanom, Goranom Paskaljevićem i još nekoliko. Ostali su, kaže, odlazili i dolazili.
– Ja ih zovem moji reditelji, mada sam ustvari ja njihov kompozitor – priznaje Simke.
Nazivaju ga i „srpski Enio Morikone” jer je najlepša domaća filmska muzika vezana za njegovo ime. Neke su njegove melodije postale kultne, pomenimo one iz filma „Nacionalna klasa” i serije „Grlom u jagode” – često ih čujemo i tamo gde to ne očekujemo, recimo prvu je „prisvojila” jedna taksi kompanija, a drugu, pa, gotovo svi oni kojima je savršen „okidač” za nostalgične uspomene iz druge polovine prošlog veka.
Kako Simjanović na to gleda kao autor?
– Filmska muzika bi trebalo da je isključivo vezana za film, i sve reklame, špice i bilo šta drugo što čujete sa tom muzikom je piraterija! Nema tih para zbog kojih bih dozvolio da se prebaci asocijacija sa jednog na drugo – izričit je kompozitor.

Nekada je nastupao sa „Siluetama” i „Elipsama”, danas sa „Frajlama”

Od roka do klasike, od igranih filmova do crtaća, Simjanović se oprobao u raznim muzičkim žanrovima i svuda postigao veliki uspeh. Da li, posle svega, prihvata podelu na „ozbiljnu” i „popularnu” muziku i u koju bi smestio filmsku?
– Oduvek sam smatrao da su sve muzike zabavne, da služe da zabave ljude. Sa razvojem muzike došlo je do toga da su kompozitori prevazilazili slušaoce, ili su bar tako mislili. U vreme Mocarta samo je aristokratija slušala komponovanu muziku. Postojala je i narodna, ali to je bila ulična muzika. Hajdn je, recimo, prve pare za pisanje muzike zaradio za gudački kvartet koji je pisao za nečiju svadbu – podseća Simke.
Onda dolazi buržoazija kojoj je to komplikovano, pa se sele u operu.
– Ta praksa tera do komunizma, pa su svi mladi skojevci svako veče sedeli u beogradskoj operi na četvrtoj galeriji i znali sve arije napamet. To se dešavalo i u svetu, dok opere nisu postale toliko dosadne da su ljudi prešli na džez. Onda i on postaje avangardan i prelazi se na rok. Kad je i rok postao takav kakav je, onda su mase prešle na novokomponovanu muziku, „kantri”. A kad će to da prestane, ne znamo – obrazlaže Simjanović.
I ne skriva koliko mu je sve to smešno.
Film zaboravljen, muzika se pamti
Simjanović je često isticao da je za filmsku muziku razgovor sa rediteljem važniji od scenarija. Istorija filma je pokazala da su neka osrednja ostvarenja ostala zapamćena upravo zahvaljujući muzici, bolje rečeno film je zaboravljen, ali ta muzika i dalje „živi”.
– Kad radimo šalimo se rečenicom „Imaćemo hit”. Tako kažu, uopšteno, u svakom studiju, ali se retko ostvari. Da li će zaista postati hit određuje vreme. Ono je jedini sudija. Što se duže sluša i gleda postaje vrednije – smatra kompozitor.
</div>
<div id="sport">
Odbojkašice poražene od Brazila na startu Svetskog kupa
Ženska odbojkaška reprezentacija Srbije porazom je počela nastup na Svetskom kupu u Japanu, pošto je u Hamamacuu izgubila od Brazila sa 2:3 (20:25, 25:23, 18:25, 25:22, 12:15). Najefikasnija u redovima šampiona Evrope bila je Ana Bjelica sa 24 poena, 19 je upisala Bjanka Buša, a Katarina Lazović 15 poena.
Brazil je do pobede vodila Loren Garaldo Teišeira sa 23 poena. Srbija će u dugom kolu, u nedelju igrati protiv SAD.

Đorđević potvrdio da napušta mesto selektora: Mislim da je red i vreme
Selektor košarkaške reprezentacije Srbije Aleksandar Đorđević saopštio je danas da napušta klupu nacionalnog tima.
„Da, tačno je, odlazim”, rekao je Đorđević odgovarajući na pitanje novinara nakon utakmice protiv Češke.
Reprezentacija Srbije pobedila je danas Češku u Pekingu sa 90:81 i osvojila peto mesto na Svetskom prvenstvu u Kini, a taj meč bio je poslednji za Đorđevića na klupi „orlova”.
Nakon kratke potvrde inostranim novinarima da više neće biti selektor Srbije, Đorđević je potom u razgovoru sa srpskim predstavnicima medija pojasnio svoju odluku.
„Da, rekao sam već igračima, mislim da je red i vreme. Nije bilo razgovora o mom nastavku ili ne. Na meni je da se povučem i da ne očekujem nikakav razgovor. Nema potrebe. Znam kada čovek ili trener treba da napravi prvi korak. U ovom trenutku osećam obavezu da to uradim. Nažalost, odlazim u trenutku kada nismo uspeli da dođemo do zacrtanog cilja”, rekao je Đorđević, prenosi Beta.
Đorđević je istakao da je takvu odluku doneo još pre početka Svetskog prvenstva u Kini.
„Ali, nije bilo u redu da se priča. Ide život u drugom smeru, želim da se posvetim porodici kojoj dugujem puno...”, rekao je Đorđević.
„Sve ovo kroz šta smo prošli nije bilo lako, nisu bile lake ni kvalifikacije, ni takmičenje... Velika zahvalnost svim ljudima iz KSS, predsedniku Daniloviću, nekadašnjem predsedniku Draganu Đilasu, koji me je postavio na ovo mesto, kao i Dejanu Bodirogi koji je u to vreme bio direktor muških selekcija. Želim da zahvalim svim saradnicima svih ovih godina. Odradili smo sjajan posao. Napravili smo iskrenu, dobru priču. Želim da zahvalim i svim igračima koji su bili ovde, dugujem im mnogo. Neizmerno ću biti zahvalan svima na ovoj prilici”, zaključio je Đorđević.
Aleksandar Đorđević je na klupi Srbije bio od novembra 2013. godine i sa nacionalnim timom je osvojio tri srebra: na Svetskom prvenstvu 2014, na Olimpijskim igrama 2016. i na Evropskom prvenstvu 2017.

Srbija osvojila peto mesto na Mundobasketu
Peking - Košarkaška reprezentacija Srbije osvojila je peto mesto na Svetskom prvenstvu u Kini, pošto je danas u Pekingu pobedila selekciju Češke sa 90:81 (20:20, 21:30, 28:12, 21:19).
Srbiju je do pobede vodio Bogdan Bogdanović sa 31 poenom, Nikola Milutinov je 14, a Stefan Jović 12 poena. U redovima Češke najbolji je bio Patrik Audasa 16 poena, Martin Peterka je dodao 14, Tomaš Satoranski 13 poena.
Srbija je odigrala loše prvo poluvreme, slabo u odbrani i bezidejno u napadu, pa su Česi u jednom momentu imali i 13 poena prednosti (30:43).
Češka je na veliki odmor otišla sa plus devet, ali je Srbija na početku treće deonice trojkama Bogdanovića i Lučića prišla prvo na minus dva, da bi nakon trojke Jovića stigla i do izjednačenja (58:58).
Izabranici Aleksandra Đorđevića su se tada „probudili” i zaigrali mnogo bolje, usledila je sjajna serija od 13:0 za vođstvo od 64:58. Srbija je pred poslednju četvrtinu imala plus sedam, da bi Bogdanović petom trojkom na meču doneo i prvu dvocifrenu prednost nacionalnom timu (74:62) i najavio pobedu.
Bogdanović je novom trojkom pet i po minuta pre kraja meča doneo Srbiji maksimalnih plus 18 (84:66) i tako praktično stavio tačku na ovaj meč, prenosi Beta.

Kraj turnira ili ere?
Od našeg izveštača
Peking – Utakmica sa Češkom (14 č), za peto mesto na Svetskom prvenstvu 2019. godine, na onom istom takmičenju na kojem je Srbija „trebalo“ da osvoji zlato, nije zanimljiva, zar ne? Ne vredi je gledati i poštovati, zar ne?
Pitajte bolje Nebojšu Ilića, tim menadžera reprezentacije, kao i zaposlene u Savezu, koji dobijaju narudžbine za ulaznice za današnji meč kao da se propusnice beru na poljima pirinča. Ljudi koji žive u Pekingu, ili su došli do najvećeg grada Kine da bi ispratili završnicu Šampionata pre nego što su Orlovi eliminisani u četvrtfinalu, hoće da pozdrave generaciju koju vole. I to ništa neće promeniti. Ni porazi, ni neuspesi. Ovo je veliki tim.
Sa velikim selektorom. Velikim Aleksandrom Đorđevićem. Možda i poslednji put na klupi reprezentacije Srbije! U ovom mandatu, naravno, ne brinite se. Ova veza je neraskidiva.
Sale je postao Nacionale zahvaljujući 108 briljantnih utakmica odigranih u dresu reprezentacije, a nadimak je pojačan sa 102 meča kao selektor državnog tima. Osvojio je tri srebra od trenutka kada je 2014. godine preuzeo vođenje talentovane generacije koja je, u međuvremenu, ponovo postala svetska sila.
Ako je dogovor Predraga Danilovića i Saše Đorđevića o razlazu posle ovog leta pao mnogo pre Svetskog prvenstva, i ako se to obistini, onda je ovo zaista poslednja utakmica u kojoj će Đorđević voditi Raduljicu, Bjelicu, Lučića, Marjanovića i momke koji su već zagazili u četvrtu deceniju života.
Onda je ovo veliki meč. Mnogo veći nego što na prvi pogled izgleda. Đorđevićeva zvanična izjava ne ide dalje od analize meča i rivala.
– Ovo je utakmica koju treba završiti na pravi način, na onaj na koji smo to učinili protiv Amerike. Taj meč smo odigrali fantastično, koncentrisano, vodili 40 minuta... Tako treba da uđemo i u meč protiv Češke, da završimo turnir na dostojanstven način, kako pristaje pravim, ozbiljnim profesionalcima. Naravno da su misli i dalje na toj utakmici čevrtfinala i to će tako i da ostane. Međutim, treba se samo koncentrisati na košarkaške stvari i iz toga tražiti dobar završetak takmičenja – poručio je Đorđević.
Pitaće se i Česi, naravno. Tomaš Satoranski je odigrao besprekoran turnir i vodio ekipu do visina na kojima nisu bili odavno.
– To je ekipa koja se veoma podigla. Bez obzira na to što nema Veselog, u Balvinu su na poziciji pet našli stub odbrane, ali i napada. On je tu uz Satoranskog koji je apsolutni lider i koji je odigrao fantastično prvenstvo. Oni su jedno od iznenađenja ovog Svetskog prvenstva, zajedno sa Poljskom, jer su ušli među prvih osam i tako napravili sjajan rezultat. Sve čestitke, imaju još staru gardu kao što su Auda i Pumprla, ali i neke nove momke koji su se pojavili i igraju dobru, rasterećenu košarku. Tu je i trener Ginzburg, koji ih već dugo vodi i sa kojim smo se još 2015. susreli u četvrtfinalu Evropskog prvenstva u Francuskoj. Dakle, reč je o reprezentaciji koja je iz jednog rada, iz procesa i kontinuiteta, došla do ovog rezultata i zaslužuje samo čestitke – poručio je Đorđević.

Zvezda penalima u finišu do pobede protiv Inđije
Fudbaleri Crvene zvezde savladali su večeras na svom terenu u Beogradu Inđiju sa 2:1 (0:1), u utakmici 8. kola Superlige Srbije.
Gosti su pogotkom Branislava Tomića u 35. minutu vodili sve do samog finiša, ali je pobedu crveno-belima iz dva penala doneo Milan Pavkov.
Prvi u 89. minutu bio je veoma sporan, jer je faul nad Aleksom Vukanovićem izgleda bio van šesnaesterca, a drugi minut kasnije dosuđen je posle greške golmana Inđije Miloja Prekovića, preneo je Tanjug.
Za Zvezdu je debitovao Holanđanin Radživ van la Para.
Milojević: Igra je moja krivica
Trener fudbalera Crvene zvezde Vladan Milojević rekao je posle večerašnje pobede protiv Inđije da loša igra crveno-belih njegova krivica.
„Moram da čestitam Inđiji na fenomenalnoj igri. Videli ste jednu novu ekipu koja stvarno hoće da igra, a mi nismo imali rešenja. Ono što ste videli od nas, to je na moju dušu. U pripremi sam verovao da ću od pojedinih igrača dobiti nešto drugo... Imamo dosta novajlija koje moramo da razigravamo kroz utakmice”, rekao je Milojević za televiziju Arena sport, prenela je Beta.
„Prvo poluvreme je bilo bez energije, nije ličilo ni na šta... Drugo je bilo dosta bolje, promenili smo malo sistem... Čestitam i mojim igračima na zalaganju”, rekao je Milojević.
Trener Inđije Srđan Blagojević bio je vidno razočaran zbog poraza.
„U šoku sam... Da se ovakve stvari dešavaju u poslednjih pet minuta. Primamo čestitke posle svake utakmice, svi kažu da igramo dobro, ali po ko zna koji put u finišu pravimo 'budalaštine'... Suviše su sveža osećanja da bilo šta sada kažem”, rekao je Blagojević.
On je dodao da mu je žao igrača, jer su igrom pokazali da zaslužili da budu nagrađeni bodovima.
</div>
<div id="vesti">
Bakir Izetbegović ponovo predsednik SDA BiH
SARAJEVO – Bakir Izetbegović je ponovo je danas izabran za predsednika bošnjačke Stranke demokratske akcije (SDA) BiH u naredne četiri godine.
Glasanje je, voljom delegata Sedmog kongresa SDA, obavljeno javno.
Izetbegović u drugi mandat ulazi s izmenjenim Statutom SDA koji u velikoj meri ograničava moć stranačkih funkcionera.
Predsednika SDA ranije je u nekoliko navrata ponovio kako će nakon Kongresa započeti reformisanje stranke, što pre svega znači podmlađivanje kadra, ali i otvaranje stranke pripadnicima drugih etničkih grupa koji prihvataju i zalažu se za programske ciljeve SDA.
Izetbegović je bio jedini kandidat za predsednika SDA, preneo je Tanjug.
U obraćanju delegatima Kongresa rekao je da takvu podršku doživljava kao podršku politici koju je vodilo rukovodstvo.
Delegati Kongresa danas će izabrati i devet od 15 ponuđenih kandidata za potpredsednika SDA.

Parkom prirode „Una” protiv radioaktivnog otpada uz granicu
Od našeg stalnog dopisnika
Banjaluka – Vlada Republike Srpske proglasila je područje oko reke Une parkom prirode, između ostalog i kako bi odvratili i obeshrabrili vlasti u Zagrebu koje su, prema pisanju pojedinih hrvatskih medija, odlučne da radioaktivni otpad skladište na Trgovskoj gori u Dvoru, pograničnoj opštini uz BiH.
Pojedini hrvatski mediji nedavno su o tome izvestili kao o gotovoj stvari, ali su hrvatski zvaničnici nakon toga izjavili kako odluka još nije doneta i da predstoje razgovori sa slovenačkim partnerima.
Naime, navodno se još pregovara o tome da Slovenija i Hrvatska zajedno grade odlagalište za radioaktivni otpad, koji se i sada skladišti u Krškom, gde je smeštena i nuklearna elektrana.
Drugi opet takve glasine vide kao puštanje probnih balona uvereni u to da su u Zagrebu već odlučili i da otpad nameravaju smestiti u Čerkezovcu na Trgovskoj gori, čemu se protive meštani Dvora i okoline u samoj Hrvatskoj, kao i građani u oba entiteta u BiH.
Donete su prethodno i deklaracije u svim parlamentima (RS, FBiH i BiH), a Predsedništvo BiH je zatražilo da se od tih namera odustane. Još nekoliko u nizu brojnih građanskih protesta održaće se i tokom ovog meseca.
Ne zna se da li je Zagreb pribavio i neophodne ekološke saglasnosti, a nevladine organizacije najviše nade polažu u mogućnost da ekolozi ne odobre gradnju skladišta, jer lokacija za to nije pogodna, a izostala je i podrška suseda na čijoj granici je skladište planirano.
Odluka Vlade RS još je jedan mehanizam zaštite područja u slivu reke, a park obuhvata četiri opštine u Srpskoj i graniči se sa Nacionalnim parkom „Una” u Federaciji BiH. Obuhvata područje u slivu ove reke u četiri opštine RS – Novi Grad, Kozarska Dubica, Kostajnica i Krupa na Uni.
„Područje koje se proglasi parkom prirode u evropskom zakonodavstvu ima drugačiji i poseban status”, rekla je potpredsednica Vlade Republike Srpske Srebrenka Golić. Navodno bi krajem meseca nadležni iz Slovenije i Hrvatske trebalo da razgovaraju o mogućnosti da se otpad zajednički odlaže na lokaciji Vrbine kod Krškog.

Stanari „Bristola” prekinuli štrajk glađu
Stanari hotela „Bristol” prekinuli su štrajk glađu nakon razgovora s predsednikom Srbije Aleksandrom Vučićem.
Oni su za televiziju N1 rekli da im je uključena struja i navode da očekuju da će nakon razgovora sa predsednikom problem njihovog stambenog pitanja biti rešen, prenosi Tanjug.

Ispod Brankovog mosta – muzeji automobila i MUP-a
Pod istim krovom dva muzeja – automobila i MUP-a. Smestiće se ispod Brankovog mosta na novobeogradskoj strani gde je sada garaža republičkih organa. U tom ograđenom i devastiranom prostoru od oko 3.000 kvadratnih metara parkirana su izraubovana vozila, a taj prizor trebalo bi da bude promenjen sledeće godine za kada se očekuje preseljenje Muzeja automobila iz Moderne garaže u Ulici Majke Jevrosime 30, kaže Bratislav Petković, njegov suosnivač. Jedan od razloga za selidbu je taj što stari vlasnici potražuju zgradu u centru grada.
– Osim toga, kada palimo stare formule u Muzeju automobila pravi se velika buka i remeti se kućni red u centru. Prednosti lokacije u Novom Beogradu je i veliki parking, u toj staroj garaži biće prostora ne samo za 50 automobila koji su deo stalne postavke muzeja, nego i za druga vozila koja u Modernoj garaži nisu stalno izložena. Odabir prostora za dva muzeja sa komplementarnim sadržajima pao je na Novi Beograd jer se na stazi Ušće šezdesetih i sedamdesetih godina 20. veka vozio Kup Evrope, tu je nastupao Niki Lauda kao početnik, a na stazi su vožene prve trke posle Drugog svetskog rata. Ona više ne zadovoljava standarde za takmičenje, ali može da se koristi za revijalne trke – ističe Petković.
Garaža republičkih organa biće pola-pola u vlasništvu grada i republike i Petković dodaje da će ona morati da bude obnovljena, a nije isključeno ni to da će se srušiti i na istom mestu graditi novi objekat.  
Šta će biti sa zgradom Moderne garaže, objektom koji je 1997. proglašen spomenikom kulture, zasad nije poznato. Prostor u centru grad je ustupio Petkoviću koji je vlasnik zbirke automobila izloženih u muzeju. Taj ortakluk traje od 1994. godine.
Prva moderna garaža izgrađena je 1929. godine prema projektu ruskog arhitekte Valerija Staševskog. Značaj objekta proističe iz činjenice da je zgrada Moderne garaže prvi objekat takve vrste ne samo u Beogradu, već i na Balkanu, da je po tehničkim mogućnostima bio u to vreme sličan objektima u Zapadnoj Evropi, da su u njemu sačuvani značajni pneumatski alati i da je bio centar auto-sporta u Beogradu.
– Ko god da bude njen vlasnik moraće da očuva ne samo spoljašnji izgled, nego i da zadrži muzejsku namenu – tvrdi Petković, bivši ministar kulture.
</div>
<div id="ekonomija">
U Žitištu novi slučaj afričke kuge svinja
U mestu Srpski Itebej, naselju u opštini Žitište, na jednom gazdinstvu kod tri grla utvrđeno je prisustvo bolesti afričke kuge svinja. Ovo je prvi slučaj zaraze u Vojvodini, od čega se već dugo strahuje zbog blizine mađarske i rumunske granice gde postoji veliki broj žarišta ove teške bolesti životinja.
Kako saznajemo, na ovom gazdinstvu već je izvršena eutanazija životinja, a vlasniku svinja isplaćena je naknada. Nadležni sumnjaju da je bolest stigla iz Rumunije. U Upravi za veterinu rečeno je da su u skladu s procedurom preduzeli sve neophodne mere kako bi se u najvećoj mogućoj meri zaštitilo to područje.
Podsetimo, prvi slučajevi ove teške i veoma zarazne bolesti svinja u Srbiji otkriveni su pre oko mesec dana u okolini Mladenovca i Smederevske Palanke. U tri sela: Rabrovcu, Velikoj Krsni i Kusatku ubijeno je više od 200 životinja, a Ministarstvo poljoprivrede proglasilo je to područje zaraženim.
Veterinari apeluju da se svaki sumnjivi slučaj prijavi, kao i da se svinje, ukoliko se primeti da nisu dobro, nikako ne kolju i jedu, bez obzira na to što se bolest ne prenosi na ljude i što ne mogu da imaju nikakvu posledicu po zdravlje. Zaraza tako samo može lakše da se proširi.
Ministar poljoprivrede Branislav Nedimović ranije je rekao da pojava afričke kuge svinja neće uticati na najavljeni prestanak vakcinacije od klasične kuge svinja u oktobru, što je jedan od uslova da Srbija izvozi svinjsko meso u EU.
– Od 2020. nećemo imati vakcinaciju od klasične kuge svinja, osim na južnim padinama Fruške gore i delu Mačve – rekao je nedavno Nedimović.
Svakako, zbog pojave afričke kuge to je trenutno nemoguće, a rampe za meso iz Srbije zbog zaraze podiglo je, još prošlog meseca, nekoliko okolnih država u kojima bolest još nije prijavljena.
Ministarstvo poljoprivrede ranije je donelo Pravilnik o izmenama pravilnika o utvrđivanju programa mera zdravstvene zaštite životinja za 2019. godinu. Kako se navodi, u cilju ranog otkrivanja bolesti afričke kuge isputuju se svi uzorci domaćih svinja kod kojih postoji sumnja na bolest, a takođe se i dijagnostikuju sve uginule divlje i reprezentativni broj odstreljenih svinja.
Takođe, pravilnikom je definisano da se naknada štete za ubijene životinje i troškovi dijagnostike u zaraženom i ugroženom području isplaćuju iz budžeta Republike Srbije.
Uprava za veterinu još jednom apeluje na vlasnike svinja da sva uginuća i sumnje na pojavu afričke kuge svinja prijave veterinarskoj inspekciji, kao i na brojeve telefona za prijavu sumnji na 011/3117536 (tokom dana), 064/8680016 (tokom radnog vremena) i 0800234236.

Austrijski penzioneri na odmoru u Srbiji
Više od 1.500 turista iz Austrije provešće organizovan odmor u Beogradu i Srbiji, što je značajna grupna poseta iz ove zemlje u organizaciji domaćih turističkih agencija. Konzorcijum agencija „Top turs NT kompani” i „Rubikon travel” potpisali su ugovor sa reprezentativnim Udruženjem penzionera Austrije preko koga će ove grupe boraviti u Srbiji.
Reč je o aranžmanima koji podrazumevaju osmodnevni boravak u Beogradu odakle će turisti obilaziti Srbiju. Prema rečima Biljane Radulović, direktora agencije „Top turs NT kompani”, Srbija je ovim dobila nov turistički proizvod, jer je dužina boravka konačno produžena sa minimum jednog i maksimalno dva noćenja na sedam noćenja.
– Imamo ukupno tri organizovane grupe od oko 500 osoba. To je oko 12 hiljada noćenja u četiri beogradska hotela. Inače, ovaj posao dobili smo na konkursu na kome je učestvovalo pet zemalja sa ponudama za jesenji odmor i ove godine je to Srbija – rekla je Radulović i dodala da će, osim Beograda, akcenat biti i najzanimljivije destinacije u Srbiji, pa čak i odlazak na izlet u Rumuniju.
Tokom boravka turista iz Austrije predviđeno je više izleta i to četiri poludnevna u Beogradu i tri celodnevna u Srbiji. U Beogradu je planirano viđeno razgledanje grada, vožnja brodom po Savi i Dunavu, poseta Avalskom tornju, Skadarliji. Kada je reč o ostatku odmora, tu su celodnevni izleti organizovani po Vojvodini, izlet u Topolu i na Oplenac, sa posetom Kraljevoj vinariji i jednodnevni izlet u Vršac, sa odlaskom u Temišvar.
Kako je rekao Aleksandar Seničić, direktor Nacionalne asocijacije turističkih agencija Juta, vrlo je važno da je posao sklopljen sa tržištem Austrije koje do sada u tom receptivnom smislu nije bilo zastupljeno na našem tržištu.
– Ovaj posao koji je dobijen u jakoj konkurenciji drugih evropskih gradova važan je i zbog toga što želimo da povećamo prisutnost stranih gostiju u Beogradu i da produžimo njihov boravak u Srbiji. Upravo zbog toga je i doneta Uredba o subvencijama organizovanih dolazaka stranih gostiju u Srbiju – rekao je direktor Jute.
A u skladu sa Strategijom razvoja turizma do 2025. godine, kojoj je cilj pored ostalog da privuče u Srbiju što više posetilaca iz inostranstva i onih sa dalekih destinacija, da podsetimo, Vlada Srbije je i ove godine izdvojila 50 miliona dinara subvencija.
Za novac mogu da konkurišu licencirane turističke agencije iz Srbije, ali ove godine ne samo za organizovane turističke ture koje dovode strance na uobičajene destinacije već i za kongresni turizam.
Prema ovoj uredbi, za najmanje 15 turista u grupi koji ostvare tri do četiri noćenja, odnosno dva do četiri noćenja na kongresu, domaća agencija kao organizator može dobiti pomoć od 15 evra po osobi, dok je za pet i više noćenja subvencija po turisti 20 evra.
Za grupe koje agencije dovedu iz Turske i Rusije, kako je planirano, dobijaće 20 evra po turisti, a za one iz Kine, Indije, Južne Koreje, Japana, SAD 30 evra, uz uslov da gosti ostvare dva do četiri noćenja. Za više noćenja predviđene subvencije države su i veće.
Kada je reč o turistima iz Austrije, prema podacima zvanične statistike, u Srbiji je u prvih sedam meseci ove godine zabeleženo oko 21 hiljadu dolazaka, što je za devet odsto više nego u istom periodu prošle godine. Oni su ostvarili 41.000 noćenja, što je rast od oko osam odsto.
</div>
<div id="vesti">
Obljuba trinaestogodišnje devojčice za sud nije krivično delo nego deo tradicije
Kao bomba odjeknula je juče vest da je odlukom Apelacionog suda muškarac Danijel. Č. (24) koji je prvostepeno bio osuđen na pet godina zatvora zbog obljube nad trinaestogodišnjom devojčicom, koja je potom ostala u drugom stanju, u drugostepenom postupku oslobođen optužbi. Uz ovu, plasirana je i informacija da se u obrazloženju drugostepene presude navodi da je „to uobičajeno ponašanje pripadnika romske nacionalnosti”, što okrivljeni jeste.
Vest je u javnost dospela pošto ju je na svom nalogu na društvenoj mreži „Tviter” objavio Igor Jurić, osnivač Fondacije „Tijana Jurić” i otac svirepo ubijene Tijane Jurić, a ubrzo je izazvala mnogobrojne komentare i polemike.
Drugostepena presuda, kako saznajemo, doneta je nakon što je sudsko veće koje je razmatralo žalbe održalo pretres i nakon toga preinačilo prvostepenu presudu kojom je Danijel Č.,  presudom Višeg suda u Pančevu bio osuđen na petogodišnju zatvorsku kaznu, inače minimalnu koju zakon propisuje za ovo krivično delo.
U presudi Apelacionog suda, u koju je „Politika” imala uvid, između ostalog se navodi da su nesporne činjenice da su se okrivljeni i devojčica u julu 2017. godine upoznali preko društvene mreže, da je okrivljeni sa maloletnom oštećenom do kraja avgusta iste godine više puta imao polne odnose što je rezultiralo trudnoćom oštećene. Doktori u Opštoj bolnici u Vršcu su konstatovali trudnoću kod oštećene koja je u tom trenutku imala 13 godina i deset meseci.
–  U radnjama okrivljenog stiču se sva obeležja krivičnog dela koje mu se stavlja na teret, ali iz njegove odbrane i mišljenja sudskog veštaka proizlazi da je on, u okviru etničke zajednice kojoj pripada, okružen primerima osoba koje su stupale u seksualne odnose i brak sa licima ženskog pola mlađim od 14 godina, a da zbog takvog ponašanja nisu krivično gonjena. Apelacioni sud je zaključio da Danijel Č. nije mogao da zna da je stupanje u polni odnos sa licem koje nije navršilo 14 godina predviđeno kao krivično delo – navodi se u presudi drugostepenog suda.
Dodaje se, između ostalog, da je Danijel Č. imao razloga da veruje da je njegovo ponašanje dozvoljeno i čak društveno poželjno, budući da su i njegova i porodica devojčice podržale njihov odnos i, u skladu sa običajima romske populacije, njihov zajednički život proslavile.
– Na ovakav zaključak, kako kaže sud, dodatno upućuje činjenica da je devojčica u vreme kritičnog događaja imala 13 godina i 10 meseci, kao i da su njena emocionalna i socijalna zrelost, prema mišljenju veštaka, bile u skladu sa uzrastom – dakle, da je gotovo dostigla uzrast od 14 godina koji je zakonodavac opredelio kao prosečnu starosnu dob u kom većina pojedinaca dostiže psihičku i fizičku zrelost za stupanje u seksualne odnose – navodi se u presudi.
Takođe, kako piše u presudi, na odluku suda uticala je i činjenica da sudski veštak nije našao značajniju razliku u fizičkoj i psihičkoj zrelosti između Danijela Č. i 13-godišnjakinje kao i da je on sa njom zasnovao vanbračnu zajednicu u kojoj i danas žive i odgajaju zajedničko dete.
– Iz toga proizlazi da okrivljeni stupanje u polne odnose sa oštećenom nije doživeo kao jednokratni seksualni čin radi zadovoljavanja nagona već je, u skladu sa modelom u kom su definisani bračni i porodični odnosi među pripadnicima romske etničke zajednice, stupivši u seksualne odnose sa njom planirao da zasnuje porodicu – naveo je Apelacioni sud.
Jurić: Nedopustiva tolerancija
Igor Jurić smatra da Srbija ne može i ne sme da dozvoli da bilo koja nacionalna manjina krši zakon koji kaže da je obljuba trinaestogodišnje devojčice krivično delo.
– Bez obzira na to da li oni danas žive zajedno ili ne, pitanje je da li je ta devojčica bila svesna da želi dete sa nekim. Ukoliko mi dozvolimo ovakve stvari, na ovu presudu se mogu pozivati i ljudi koji su osvedočeni pedofili i koji svesno žele da naude nekoj deci. Svi moramo da budemo svesni da dete od 13 godina apsolutno nije svesno svojih postupaka. Ako se budemo vodili tradicijama, imaćemo prinudne brakove, decu koja rađaju decu. Ovde je prekršan zakon i ne sme da bude tolerancije – komentarisao je Jurić.

Damir Krstičević još izmiče pravdi
Damir Krstičević, nekadašnji komandant 4. gardijske brigade Hrvatske vojske, danas ministar odbrane i potpredsednik Vlade Hrvatske, do danas nije odgovarao za ratni zločin koji je jedinica pod njegovom komandom počinila pre tačno 24 godine, usmrtivši 81 srpskog civila u izbegličkoj koloni kod Jajca, 13. septembra 1995. godine.
Juče je obeležena godišnjica ovog strašnog zločina koji formalno istražuju tužilaštva i u Srbiji i u BiH ali suštinski, kako saznajemo, nikakvog pomaka u postupku nema. Od Hrvatske rad na ovom predmetu niko ni ne očekuje, jer je stav ove države da su optužnice protiv njenih državljana – političke.
Ovo je samo jedan u dugom nizu ratnih zločina nad Srbima za koje niko nikad nije odgovarao.
„Tužilaštvo za ratne zločine Republike Srbije vodi predmet za zločin koji se desio u selu Bravnice kod Jajca. Predmet se nalazi u predistražnom postupku. Tužilaštvo za ratne zločine u skladu sa odredbama Zakonika o krivičnom postupku Republike Srbije preduzima sve neophodne radnje u cilju postupanja po ovoj krivičnoj prijavi”, rekao je za „Politiku” Vasilije Seratlić, zamenik tužioca za ratne zločine.
Tužilac nije precizirao šta je u vezi sa ovom krivičnom prijavom urađeno od januara, kada je prijava podneta, navodeći da tužilaštvo nije u mogućnosti da to otkrije, jer zakon ne dozvoljava da se u javnost iznose detalji predistražnog postupka.
Beogradski advokat Dušan Bratić u januaru je podneo krivičnu prijavu protiv Krstičevića zbog masakra u toku vojne operacije „Maestral”, koja je trajala od 8. do 17. septembra 1995. godine, kada je ubijeno 655 i prognano oko 125.000 srpskih stanovnika Republike Srpske.
Mesec dana posle akcije „Oluja” jedinice Hrvatskog veća odbrane (HVO), Armije BiH i Hrvatske vojske (HV) izvele su vojnu operaciju sa ciljem zauzimanja teritorija opština Donji Vakuf i Jajce, koje su do tada bile pod kontrolom Vojske Republike Srpske.
Došlo je do probijanja odbrambenih linija, pa su se civili okupili u Obrovcu gde su autobusom krenuli prema Donjem Vakufu i dalje, ka Jajcu. Usput, u autobus su se ukrcavale izbeglice i u njemu je bilo oko 80 putnika u trenutku kada je oko 11 časova stigao u mesto Bravnice. Tada je 4. gardijska brigada iz Splita, pod komandom Krstičevića, iz zasede i bez povoda otvorila vatru iz pešadijskog oružja, pogodivši najpre vozača, zbog čega je autobus udario u nasip.

Masovna grobnica u Carevom polju kod Jajca iz koje su ekshumirana tela žrtava iz autobusa (Foto EPA/STRINGER)

Zatim su izrešetani i putnici, a vozilo je gađano i „zoljom”. Poginula je 81 osoba, a među njima osmoro dece. Među ubijenima mnogo je ljudi sa istim prezimenima, što znači da su čitave porodice stradale u tom napadu na autobus. To je treća prijava zbog ubijanja srpskih civila u izbegličkim kolonama posle akcije „Oluja”. Prva se odnosi na događaj kod Dvora na Uni 8. avgusta, a druga na zločin na Petrovačkim cestama, dan ranije.
Milan Kučan, bivši predsednik Slovenije i njegovi saradnici takođe su na spisku osumnjičenih za još jedan u dugom nizu zločina nad Srbima, koje sud u Hagu nikad nije istraživao. Reč je o više događaja u kojima su ubijani civili, među kojima su žene i deca pripadnika JNA, ranjenici, sanitetsko osoblje, zarobljenici i vojnici koji su 1991. godine položili oružje. Ubijena su 44 pripadnika JNA, a 184 ih je ranjeno.
Iako počinioci ovih ratnih zločina trenutno nisu dostupni Srbiji, naše tužilaštvo nema nijednu zakonsku prepreku koja sprečava da se vodi postupak i prikupljaju dokazi. Kako saznajemo, intenzivno se radi na predmetu protiv Kučana, kao i u slučaju poznatom kao „Petrovačke ceste”. U zastoju je, izgleda, jedino prijava protiv Krstičevića.
„Prema mojim saznanjima, donedavno Tužilaštvo za ratne zločine, osim što se upoznalo sa navodima i podacima iz krivične prijave, nije preduzelo ni prikupljanje potrebnih obaveštenja radi ocene da li će sprovesti istragu, a kamoli da je preduzelo dokazne radnje”, tvrdi advokat Dušan Bratić, podnosilac više krivičnih prijava za neistražene zločine nad Srbima.
Advokat podseća da je naše tužilaštvo predalo BiH predmet „Naser Orić” koji je bio spreman za podizanje optužnice u Beogradu, a rezultat tog postupka je poznat – Orić je oslobođen. Ustupljena je i istraga protiv pripadnika specijalne jedinice „Alfa” za masakr ratnih zarobljenika na prevoju „Mali Alan” i Hrvatska od tada, već 10 godina, vodi istragu, iako je u Beogradu istraga bila uspešno završena.
– Za to vreme Hrvatska je u maju ove godine izdala poternicu za pilotima za koje misli da su dejstvovali upravo po tom prevoju „Mali Alan” i odbacili snage „Alfe”, sprečivši nastavak masakra zarobljenika. U Sloveniji je za novembar zakazano suđenje za navodni ratni zločin kapetanu Dragomiru Grujoviću iz Čačka koji je 1991. godine, u opsadi terorista, odbio da preda vojnike i skladište ubojnih sredstava, već je zapretio odmazdom po obližnjem Novom Mestu, čime je uspeo da izvuče i sredstva i vojnike, navodi naš sagovornik.

Posle ubistva supruge u Kruševcu, muškarac izazvao sudar, pa se ubio
Muškarac M. J. (57) koji je hicima iz vatrenog oružja u Kruševcu jutros usmrtio četrdesetsedmogodišnju suprugu i ranio njenog četrdesetdvogodišnjeg brata, izvršio je samoubistvo nakon što se dao u bekstvo, saopštilo je Ministarstvo unutrašnjih poslova.
On je ubio suprugu i ranio njenog brata danas oko 10.50 u bašti jednog kafića u Kruševcu i nakon toga pobegao sa mesta zločina.
MUP je naveo da, nakon što ga je uočila policijska patrola na auto-putu Čačak-Obrenovac, on se dao u bekstvo, a nedugo zatim izazvao je udes i potom u obližnjoj šumi izvršio samoubistvo vatrenim oružjem, prenela je Beta.
Jedna žena ubijena je jutros u bašti kafića „Mali Pariz” u Brijanovoj ulici u Kruševcu.

Žena ubijena u bašti kafića, njen brat teško ranjen
Kruševac - Jedna žena ubijena je danas u bašti kafića „Mali Pariz” u Kruševcu, a njen brat je teško ranjen. Policija traga za muškarcem osumnjičenim za napad, javlja RTS.
Brat ubijene žene je prebačen u kruševačku bolnicu i lekari se bore za njegov život. Muškarac za koga se sumnja da je izvršio ubistvo pobegao je sa mesta zločina, prenosi Tanjug.

Širi se požar na Suvoj planini
Niš - Požar koji je u sredu uveče buknuo na Suvoj planini iznad sela Kaletinca i Šebeta i dalje se širi, ali za sada ne ugrožava sela i šume u podnožju planine. Vatrogasci i zaposleni u „Srbijašumama” pokušavaju da lokalizuju požar koji je zahvatio travu i nisko rastinje, ali je gašenje vatre otežano zbog vetra i nepristupačnog terena.
Meštani sela u podnožju Suve planine kazali su agenciji Beta da se vatra proširila na više lokacija i da se već približila vrhu planine, koji se nalazi na 1.810 metara nadmorske visine.
Po njihovim rečima, planinu stalno nadleću helikopteri i dopremaju vodu vatrogascima pošto su najbliži izvori udaljeni pet sati hoda od predela zahvaćenim vatrom. Iz Ministarstva unutrašnjih poslova za sada nema zvanične informacije o aktivnostima pripadnika Sektora za vanredne situacije u gašenju požara.

Zbog rođendana prozvani samo tužioci, sudije niko ne pominje
Ukoliko bude pokrenut postupak protiv četvoro članova Državnog veća tužilaštva (DVT) zato što su slavili rođendan kolege Stanislava Dukića u društvu pedesetak zvanica, među kojima je bio i Halil Emrović, čovek iz kriminogene sredine, biće to prvi postupak zbog ovakve vrste prekršaja, kažu sagovornici „Politike”.
Ni disciplinskom tužiocu Visokog saveta sudstva Mirjani Ilić, ni Radovanu Laziću, članu Etičkog odbora DVT, nije poznato da je ikada protiv sudije ili tužioca podneta disciplinska prijava zbog toga što je bio u društvu s ljudima iz kriminalnog miljea, a samim tim ni da je protiv njega pokrenut postupak.
Objavljivanje fotografija s proslave u jednom tabloidu bile su povod da Etički odbor DVT održi sastanak i raspravlja o tome da li su Dukić, Goran Ilić, Sandra Kulezić, Radovan Lazić i Zoran Vidaković prekršili etički kodeks.
Neuobičajeno je da je najviše tužilačko telo, odmah posle održanog sastanka, izdalo saopštenje u kojem se navodi da je Etički odbor „dao mišljenje da ponašanje javnog tužioca u vršenju funkcije i u privatnom životu kojim se narušava poverenje javnosti u rad tužilaštva, može predstavljati značajno kršenje Etičkog kodeksa”.
Takođe je neuobičajeno da odbor na sastanku nije utvrdio činjenice u vezi s konkretnim događajem, niti je o njima doneo zaključak. Odluka članova odbora nije objavljena na sajtu najvišeg tužilačkog tela kako je to uobičajeno. Kako nezvanično saznajemo, pomenuta odluka još nije ni otkucana.
Radovan Lazić, zamenik apelacionog tužioca u Novom Sadu i jedan od članova Etičkog odbora, koji se izuzeo iz odlučivanja jer je bio prisutan na proslavi, kaže za „Politiku” da smatra da je odbor „upao u zamku dogmatskog tumačenja”.
– Na taj način se uključio u kampanju koja se vodi protiv članova DVT. Upravo zbog takvog tumačenja Etičkog kodeksa, odbor nije shvatio svoj smisao i funkciju. Imate izjavu tužioca koji tvrdi da lice za koje se u javnosti tvrdi da ima veze s kriminalnim radnjama, a prisustvovao je rođendanu, nije pravnosnažno osuđivano. Svakako nije etički da se tužioci druže s pravnosnažno osuđenim licima za umišljajna dela i činjenica je da bi takvo njihovo ponašanje predstavljalo teži disciplinski prekršaj, ali to u konkretnom slučaju nije tako – kaže Lazić za naš list.
Prema pričama u pravosudnim krugovima, cilj objavljivanja fotografija načinjenih ispred hotela „Šumadija”, u kojem je Dukić slavio rođendan, bila je diskreditacija Gorana Ilića, zamenika republičkog javnog tužioca. Pretpostavlja se da je on „meta napada” kada je postao poverenik za samostalnost tužilaca i kada je istupao otvoreno govoreći o nedostacima ustavnih amandmana u oblasti pravosuđa, slučaju „Savamala”, nelegalno izgrađenom objektu na Kopaoniku...
S obzirom na to da je u javnost izašla informacija da su Dukićevoj rođendanskoj proslavi prisustvovala i tri člana Visokog saveta sudstva (VSS), „Politika” je pokušala da proveri da li je to bio povod da, Etički odbor VSS, kao njihove kolege tužioci, održi sastanak.
Ovu informaciju, međutim, juče nije bilo moguće proveriti u najvišem sudijskom telu. Rečeno nam je da „takve informacije ne možemo da dobijemo”, a osoba koja se javila na telefon u VSS nije želela da se predstavi.
Ni Mirjana Ilić, disciplinski tužilac ovog tela, nije mogla da nam kaže da li su se članovi Etičkog odbora VSS sastali.
– Nisam upoznata sa činjenicama o događaju o kojem govorite s obzirom na to da sam bila na službenom putu. Disciplinski tužilac i disciplinski organi nisu nadležni za vođenje postupaka protiv VSS. Za to je zadužen Etički odbor pri VSS s obzirom na to da oni ne vrše sudijsku funkciju, već su članovi ovog tela – kaže Ilićeva.
Na pitanje da li joj je poznato da su protiv sudija pokretani postupci zato što su viđani u društvu ljudi iz kriminalnog miljea, Ilićeva je negativno odgovorila.
Kazne
Povreda etičkog kodeksa, kako nam je rečeno, nije sankcionisana i predstavlja jednu vrstu moralne odgovornosti. Etička odgovornost je šira od disciplinske, ali su, ipak, neka kršenja etičkog kodeksa podvedena pod disciplinski prekršaj za koji se predviđa disciplinska odgovornost.
Kao disciplinska kazna može da bude izrečena javna opomena, da nosiocu pravosudne funkcije plata bude umanjene godinu dana do 50 odsto, zabrana napredovanja u trajanju od tri godine. Ako se utvrdi teža disciplinska povreda, disciplinski tužilac može da traži razrešenje sudije ili tužioca.
Šta kažu kolege
Mišljenja u vezi s rođendanskom proslavom člana DVT Stanislava Dukića, kojoj su prisustvovale njegove kolege iz najvišeg tužilačkog tela, a na kojoj je među oko 50 zvanica bio i Halil Emrović, koji se povezuje s kriminalnim poslovima – podeljene su. Sagovornici „Politike”, koji su pristali da komentarišu ovaj događaj, zamolili su za anonimnost.
– Čudan je način na koji su te fotografije dospele u javnost, ali i ko ih je i u koju svrhu napravio. Uočljivo je da su slikani samo članovi DVT koji su na proslavu došli pre Gorana Ilića, zamenika republičkog tužioca. Stvara se utisak da je njegovim fotografisanjem i dovođenjem njega i njegovih kolega u vezu s ljudima iz kriminogene sredine bio završen posao – navodi jedan tužilac.
Jedan od sudija navodi da niko od nosilaca pravosudne funkcije ne bi trebalo da bude viđen u društvu s ljudima koji su povezani s nezakonitim poslovima jer na taj način ruše svoj, ali i ugled institucije koju predstavlja.
– Ne može sudija ili tužilac da sedi s nekim koje pravnosnažno osuđivan za umišljajna krivična dela. Međutim, to je nažalost poprilično izraženo u malim sredinama. Iako mislim da nije u redu biti u društvu s ljudima za koje se vezuju priče o nezakonitim poslovima, to automatski ne mora da znači da sudija ili tužilac sarađuje s njim u tim poslovima – kaže beogradski sudija.

Na Gradini zaplenjena tona i po marihuane
Pripadnici Ministarstva unutrašnjih poslova, Uprave granične policije, zaplenili su tonu i 480 kilograma marihuane i tom prilikom uhapsili D. P. (1975) zbog postojanja osnova sumnje da je izvršio krivično delo neovlašćena proizvodnja i stavljanje u promet opojnih droga.
Policija je na Graničnom prelazu Gradina u teretnom motornom vozilu kojim je upravljao osumnjičeni, pronašla i zaplenila marihuanu koja se nalazila u džakovima među stočnom hranom, saopteno je iz MUP-a Srbije.
Osumnjičenom za krijumčarenje skoro tonu i po marihuane je određeno zadržavanje do 48 časova i on će, uz krivičnu prijavu, biti priveden Višem javnom tužilaštvu u Pirotu.
Stefanović: Jedna od najvećih zaplana
Potpredsednik vlade Srbije i ministar unutrašnjih poslova Nebojša Stefanović izjavio je, povodom otkrivanja tone i po marihuane na Graničnom prelazu Gradina, da je reč o jednoj od najvećih zaplena koju je srpska policija imala u poslednjih desetak godina.
„Želim da pohvalim ozbiljan trud pripadnika granične policije koji su napornim višemesečnim radom došli do informacija čiji je rezultat ova velika zaplena. Reč je o nastavaku borbe protiv narko-trafikinga, na kome insistiram od prvog dana kada sam postao ministar unutrašnjih poslova i drago mi je da policija vraća poverenje građana i da je vrlo ozbiljna kada se tiče sklanjanja droge sa naših ulica“, istakao je ministar Stefanović i dodao da ovo pokazuje i brigu o našoj deci jer želimo da se ni gram droge ne pruži bilo kome u Srbiji, posebno ne njima, a da narko-diler za to ne bude kažnjen.
Stefanović je poručio pripadnicima policije da nastave sa ovim operacijama i da se do kraja godine još snažnije obračunaju sa narko-trafikingom.
„Zbog ove velike akcije i dobro primenjenog policijsko-obaveštajnog modela i svega onoga na čemu se naporno radi u Direkciji policije, uručiću nagradu direktoru policije, načelniku Uprave granične policije, ali i svima onima koji su učestvovali u ovoj akciji“, navodi se u izjavi Stefanovića.

Protest na Brezovici zbog izgradnje mini hidrocentrala
Meštani kosovske opštine Štrpce, građani okolnih opština i aktivisti iz inostranstva su danas protestovali protiv mini hidrocentrala koje u toj opštini, u zoni nacionalnog parka Šar planina, gradi kompanija „Metikos grup” i to, kako kažu, nezakonito.
Oko dvesta građana, Srba, Albanaca i članova organizacije GAIA iz desetak država sveta, danas se okupilo u blizini Durlovog potoka u opštini Štrpce kako bi izrazili protest protiv izgradnje mini hidrocentrale, javlja Kossev.
Današnji skup obezbeđivala je Kosovska policija kao i pripadnici jedinice ROSU, potvrdio je meštanin Ivan Milosavljević, javlja Beta.
„U samom ski centru Brezovica, na 1.700 metara nadmorske visine, hoće da uzurpiraju dva potoka, pritoke Lepenca, koji su atrakcija za Šaru a koji i napajaju izvorišta pijaće vode”, objašnjava Milosavljević.
Milosavljević kaže da su danas su uspeli privremeno da zaustave radove u ovom mestu, ali dodaje da su se mašine ove kompanije po okončanju protesta, uz pratnju lokalne policije, vratile i nastavila sa započetim poslom.
Predstavnici protivnika izgradnje mini hidroelektrana u ponedeljak imaju sastanak u Ministarstvu za životnu sredinu i poručuju „borićemo se koliko možemo, ali ovo liči na donkihotovsku borbu sa vetrenjačama”.

Rektorski kolegijum: Nećemo dozvoliti ometanje normalnog rada
Rektorski kolegijum neće dozvoliti sprečavanje normalnog rada Rektorata i u slučaju potrebe preduzeće sve odgovarajuće pravne mere, poručili su iz te institucije.
U saopštenju koje je dostavio medijima, Rektorski kolegijum navodi da ne odobrava neovlašćeni boravak bilo kojih lica van radnog vremena, kao i najavu onemogućavanja redovnih aktivnosti u Rektoratu.
Rektorat, naime, smatra da takav način izražavanja stavova nije primeren akademskoj zajednici i da je grubo zloupotrebljena otvorenost Rektorata.
U saopštenju podsećaju na jučerašnje događaje u zgradi Rektorata navodeći da je tokom proslave Dana Univerziteta u Beogradu, u Rektorat pored zvanica ušao veći broj lica koja nisu bila pozvana, te da je nakon svečane akademije jedna grupa, koja je sebe deklarisala kao studenti iz pokreta Jedan od pet miliona ušla s transparentima na koktel u dvorište Rektorata.
„U međuvremenu se oformila i druga grupa i povremeno je dolazilo do međusobnih verbalnih sukoba i nagoveštaja fizičkog obračuna. Studentski parlament Univerziteta u Beogradu kao jedini legitimni predstavnik studenata pokušao je da posreduje između dve sučeljene strane i pozvao ih da ne vrše pritisak na rad tela Univerziteta”, navodi se u saopštenju, prenosi Tanjug.
Navodi se i da je druga grupa u kasnim popodnevnim časovima napustila zgradu Rektorata, dok je prva grupa ostala u zgradi i prihvatila je pravila kućnog reda da se zgrada zaključava od petka posle podne do ponedeljka ujutro, ali im nije bilo onemogućeno da, po potrebi, izađu i vrate se u zgradu.
U zgradi su tako ostala dva radnika stalno angažovana na poslovima obezbeđenja Rektorata i petnaestak lica iz pokreta Jedan od pet miliona.
Danas su, međutim, kako navode, taj dogovor lica koja borave u zgradi prekršila i postavila su nove uslove, pokrila bezbedonosne kamere i time onemogućila redovnu kontrolu bezbednosti zdanja.
Postavili su i prepreke na sve ulaze u Rektorat i zahtevali da im se predaju ključevi zgrade, navode iz te institucije uz upozorenje da takve poteze neće dozvoliti.

Maloletni mogu sami da odlučuju o promeni pola
„Ja sam rođena u pogrešnom telu i želim da promenim pol”.
Ovo je rečenica kojom je šesnaestogodišnja devojčica iz temelja promenila život jedne beogradske porodice. Kada je, nakon početnog šoka, njena majka odgovorila da to neće moći da uradi bez njene saglasnosti, tinejdžerka joj je citirala član Porodičnog zakona koji eksplicitno kaže da „dete koje je napunilo 15 godina i koje je sposobno za rasuđivanje može dati pristanak za preduzimanje medicinskog zahvata”.
Kako je moguće da petnaestogodišnje dete ne može da glasa ili vozi automobil, ali može da promeni pol, postavlja retoričko pitanje njena majka Aleksandra M.
– Primetila sam da se moja ćerka stidi grudi i ženskih oblina, da se povlači u sebe i provodi mnogo vremena na internetu, ali sam sve to pripisala uobičajenoj adolescentskoj fazi traženja identiteta. Međutim, kada sam je pitala zašto povezuje grudi snažnim bajnderom, trakom za povezivanje, saopštila mi je ideje koje joj se vrzmaju po glavi. Nakon što smo se pribrali od šoka i straha, suprug i ja smo je odveli na Kliniku za adolescentnu psihijatriju, gde su stručnjaci rekli da je u pitanju adolescentna kriza. To je jedino što mi u ovom momentu daje snagu da se borim protiv sistema koji deci dozvoljava da se upuštaju u opasne hormonske eksperimente i odlučuju se za radikalne operacije svog tela bez pristanka roditelja. Svesna sam da određeni broj ljudi na planeti ima osećaj da živi u pogrešnom telu i spremna da prihvatim činjenicu da moja kćerka ima naklonost prema sopstvenom polu, ali sam šokirana činjenicom da naši zakoni dozvoljavaju da dete sa navršenih 15 godina može samostalno da donese odluku o sterilizaciji i sakaćenju genitalija – priča ova majka.
Aleksandra M. ističe da je u razgovoru sa ćerkom shvatila da je ona svoju predstavu o transrodnom identitetu i promeni pola dobila pretragom interneta koji obiluje pseudopsihološkim testovima čije rešavanje navodno pomaže da otkrijemo da li smo rođeni u pravom ili pogrešnom telu, ali i nerealnim pričama o lakoći promene pola.
– Ti tekstovi na internetu u suštini barataju sa rodnim stereotipima. U jednom od njih se, primera radi, kaže da ako devojčica nosi pantalone, baca šnalice iz kose i igra se automobilčićima, onda je dečak u telu devojčice. Pa, to je suspenzija zdravog razuma. Koliko se devojčica igra sa automobilima i odbija da vezuje kikice? Da li sve njih treba da vodimo kod plastičnog hirurga? Tinejdž kultura je snažno obeležena transrodnim likovima, a jutjub je prepun video-klipova u kojima se ističe da ćete nakon promene pola doživeti čarobnu transformaciju duše i samouvereno krenuti u novi život. Ne prikazuju se ožiljci od operacije i niko ne govori da je promena pola sinonim za sterilizaciju i sakaćenje zdravog tela. Koriste se eufemizmi tipa „gornje operacije” ili „adaptacije tela na duševno stanje”,  a ne priča se o unakaženim genitalijama i činjenici da neće moći ni da urinira bez problema, a kamoli da ima normalni seksualni život – kaže ova majka.
Ona je prestrašena činjenicom da je hormonska terapija koja prethodi operaciji pola – put u jednom pravcu. Devojčice koje kreću sa hormonskom terapijom dobijaju dubok glas i malje po telu i neretko  gube kosu, a dečacima ne rastu polni organi... Kod oba pola se zaustavlja razvoj genitalija i sekundarnih polnih karakteristika.
Vesna Brzev Ćurčić, psiholog i psihoanalitičar koja decenijama radi sa adolescentima, kaže da je za mlade uobičajeno da eksperimentišu sa svojom seksualnošću.
– Od puberteta ka adolescenciji, telo predstavlja enigmu za adolescente. Velike promene na telesnom planu ih zbunjuju, neke i plaše. Sve ove promene stvaraju i zbrku u glavi i desi se da nekada nisu sigurni u svoju seksualnu orijentaciju. Tim pre što su strasna prijateljstva između samih devojaka i samih mladića pre pravilo nego izuzetak. Za većinu mladih to je prolazna pseudohomoseksualna faza koja kod nekih može da izazove strah, pa i paniku. Sazrevanjem se uspostavlja seksualna orijentacija koja je potom uglavnom stabilna – kaže Brzev Ćurčić.
Iako po zakonu petnaestogodišnjaci mogu samostalno da donose odluku o promeni pola, naša sagovornica ističe da u praksi nijedan stručnjak neće odobriti ovakvu intervenciju kod maloletne osobe.
– Postoji Komisija koju je formiralo Ministarstvo zdravlja a čine je stručnjaci raznih profila koji se u ovakvim slučajevima pitaju. To ne važi samo za adolescente, nego i za punoletne osobe –podseća Vesna Brzev Ćurčić.
Godišnje se obavi između 10 i 15 operacija
Dušica Marković Žigić, psihijatar i član Komisije za promenu pola potvrđuje da osoba koja je napunila 15 godina ima pravo da se obrati ovoj komisiji i bez pristanka roditelja, ali naglašava da se pre navršene 18. godine ne počinje hormonska terapija.
– Tačno je, obraćali su nam se i maloletnici koji su imala osećaj da su rođeni u pogrešnom telu, ali procedura psiho-fizičkog praćenja osobe pre počinjanja hormonske terapije traje oko godinu dana, naročito kada su mladi u pitanju. Postoje razne forme nesklada između polnog i rodnog identiteta, ali nisu svi za operaciju. Zato čekamo da deca sazru. Do sada niko nije radio operaciju pre 18. godine. Inače, u našoj zemlji dve trećine troškova operacije pokriva Fond za zdravstveno osiguranje, ali jednu trećinu plaća pacijent, a taj trošak iznosi oko hiljadu evra, što većina adolescenata ne može sama da finansira – zaključuje Dušica Marković Žigić.
Ona dodaje da između 10 i 15 osoba u Srbiji godišnje promeni pol. Do sada je najmlađi pacijent imao 18, a najstariji 68 godina.

Veterani u Nišu dobili prioritet prilikom lečenja
Niš – Gradonačelnik Niša Darko Bulatović i direktori svih zdravstvenih ustanova u Nišu, uključujući i Klinički centar, potpisali su juče u Gradskoj kući sporazum koji će obezbediti da učesnici ratova 1990-ih prošlog veka dobiju prioritet prilikom lečenja.
Bulatović je rekao da će učesnici ratova u Centru za socijalni rad u Nišu dobiti kartice koje će im obezbediti brži pristup svim zdravstvenim uslugama u ustanovama na području grada. On je dodao da sporazum  predstavlja još jednu u nizu podrški koju grad daje borcima.
„Oni već dobijaju pomoć preko Centra za socijalni rad, Crvenog krsta i oslobođeni su plaćanja komunalnih usluga. Potrudićemo se da u narednom periodu ustanovimo nove vidove podrške ovoj kategoriji građana Niša”, istakao je Bulatović, prenosi Beta.
Prema Bulatovićevim rečima sporazum je potpisan na inicijativu udruženja boraca, ali je i stav grada da treba da postoji izraženija briga o ljudima koji su na poziv svoje države otišli da je brane.
Predsednik udruženja boraca „Oko sokolovo” Dejan Veličković izjavio je da je Niš jedini grad u Srbiji u kome je postignut dogovor da učesnici ratova odlaze na preglede bez čekanja i zakazivanja.
Učesnici ratova 90-ih organizovali su minule nedelje protest ispred zgrade Osnovnog i Višeg suda, a razlog je neisplaćivanje ratnih dnevnica.

Vučić oficirima: Vi ste ešalon slobode Srbije (FOTO)
Vi ste ešalon slobode i suvereniteta Srbije, poručio je predsednik Srbije Aleksandar Vučić najmlađim oficirima Vojske Srbije, na svečanosti njihove promocije i istakao da oni, u vremenima pokušaja revizije istorije, istovremeno brane i prošlost i budućnost svoje zemlje.
„Ovaj dan svečano proslavljamo zato što vi, oficiri, stupate na najčasniju dužnost odbrane zemlje svoga naroda”, rekao je Vučić. On je istakao da su oni najmlađi oficiri u dugoj i slavnoj tradiciji srpske vojske, koju su ispisale veličansvene pobede, herojski podvizi i slavne vojskovođe.
„Zato ponosno stojite pred licem junačkih predaka, svesni za koje ideale su naši preci činili epska junaštva i podnosili najveće žrtve”, rekao je Vučić. „Vi ste ešalon slobode i suvereniteta naše otadžbine i sinovi i očevi slobode koja je drugo ime za Srbiju”, poručio je Vučić.
Predsednik je istakao da je Srbija danas sposobnija mnogo više nego pre par godina da samostalno zaštiti svoje granice i spremna da odvrati svaki pokušaj ugrožavanja našeg naroda, granica i našeg stanovništva ma gde bio, kao i da Srbija danas sme da kaže da ima sopstvene interese.

„U vrtlogu izazova da se izvrši revizicija istorije, da se od dželata napravi žrtva, a od žrtve dzelat, do zahteva da se odreknemo prijateljstva sa mnogim prijateljima, Srbija danas vodi uspešno evropsku politiku, ali jednako uspešno sarađuje sa Kinom, Rusijom, SAD, a pre svega čuva i vodi politiku mira na Balkanu i pokretač je takvih odnosa na Balkanu”, podvukao je on.
Sve to, dodaje, postalo je moguće kada smo se, umesto snishodljivog dodvoravanja, okrenuli sebi i svom istorijskom iskustvu.
„Srbija danas sme da kaze da ima sopstvene interese, svoje prijatelje koji ne moraju svima da budu prijatelji, jer vodimo računa o sebi i svom narodu. Umesto kulture zaboravljanja prošlosti, negujemo kulturu sećanja sa svojim narodnom na saborni način. Isto tako prihvatamo da su drugi imali svoje žrtve. Pamtimo i početak agresije na našu zemlju, herojsku odbranu Košara”, ukazao je on.

Istakao je da kadeti, kada stoje sa oficirskom sabljom na braniku otadžbine treba da znaju da istovremeno brane i prošlost i budućnost naše zemlje. Poručio im je da će njihova pozicija biti nešto lakša u odnosu na prethodnike, a njihov životni standard neuporedivo bollji, uslovi u vojnoj gimnaziji biće bolji nego što su oni imali.
„ Srbija se raduje danas zajedno sa vašim proodicama. Želimo da ostvarite svoje snove, da zasnujete porodice I da vam deca budu poput vas. Nema budućnosti bez dece, šta god i kako god ko govorio, na tome ću insistirati. Imaćete stanove za vas, nema Srbije i budućnosti našeg naroda bez dece”, kazao je on.
„Neka vaše sablje bljesnu u paradnom stroju, neka srpski stegovi budu snažno podignuti u vazduh. Vi ste garant mirne i spokojne države, nama jedino voljene Srbije”, naglasio je Vučić.

Da bi uživali u miru i da bi gradili uspešno i bogato društvo oslanjamo se na vaše znanje i veštine da odvratite svakoga ko nema dobre namere prema Srbiji.
Vučić je, u svom obraćanju, naglasio da Vojska Srbije obnavlja svoju snagu, i da su avioni odlično opremljeni, protiavionska odbrana i helikopteri, zajedno sa njima, čuvaju naše nebo, kao i da je uloženo mnogo u unapređenje i modernizaciju sopstvenog oružja.
Opredeljenjem vojne neutralnosti, pripadnici VS održavaju vežbe sa kolegama iz celog sveta i na vežbama koje imaju takmičarski karakter pokazuju dobru obučenost i neretko pobeđuju, sa ponosom je preneo predsednik. Vojna akademija je jedna od najuglednijih škola za oficire u svetu, rekao je Vučić.

On je dodao da su je upisivali talentovani i hrabri mladići i devojke vaspitavani u svojim porodicama, rodoljubivim primerima iz naše prošlosti, nadahnuti desetercima o kosovu i srpskim ustancima iz 1804. i 1813.
„Zauvek privrženi porukama majora Gavrilovića i vojvode Živojina Mišća, zadivaljeni čudesnom heroinom Milunkom Savić i najmlađim vojnikom na svetu osmogodišnjim Momčilom Gavrićem..”, podsetio je predsednik.
On je rekao da od prvog i drugog srpskog ustanka do napada na našu zemlju, i danas posebno postujemo sve one oficire koji su nadčovecanskim naporima zaustavljali napredovanje neprijatelja na srpsku zemlju.

On je poručio oficirima da štite srpsku zemlju, a Vojna akdemija je zasluzna za njihova vojna znanja i vestine. Zahvalio je starešinama koje su ih izvele na put, a dodao je i da je čast što su i druge zemlje prepoznale prestiž naše akademije.
„Čestitam vam čin”, poručio je Vučić, dodajući da su oni ponos zemlje. Ukazao i na značaj sanitetske službe i VMA, navodeći da današnja generacija diplomca VMA dobija čin posle dva veka medicinskih podviga u rovovima i šatorima, prenosi Tanjug.
</div>
<div id="politika">
Jedan od pet miliona: poziv na bojkot izbora
Potpredsednik Narodne stranke i šef Odborničke grupe Saveza za Srbiju u Skupštini Beograda Nikola Jovanović pozvao je večeras okupljene na protestu „Jedan od pet miliona” da bojkotuju predstojeće izbore.
Jovanović je okupljenima koji su 41. put došli na protest „Jedan od pet miliona” ispred Filozofskog fakulteta rekao da je Srbija prva po korupciji u Evropi, da privatni izvršitelji otimaju ljudima stanove, da vojnim penzionerima u „Bristolu” isključuju vodu i struju.
On je poručio okupljenima da ne pristaju na rušenje grada, da ne pristaju „na predstojeće lažne izbore” i da ne pristanu da Srbija bude „ono što preostane kada se namire tajkuni i strani špekulanti”, prenosi Beta.
„I zato bojkot lažnih izbora! Bojkot ovakvog sistema!”, kazao je Jovanović.
Profesorka Beogradskog univerziteta Biljana Stojković pozdravila je studente koji su juče blokirali zgradu Rektorata.
Ona je pitala i rektorku Beogradskog univerziteta Ivanku Popović da li je „osudila upad SNS-a u zgradu rektorata”.
Organizatori protesta su naveli da je u toku 30. sat blokade Rektorata, kao i da su preuzeli potpunu kontrolu zgrade.
Učesnici protesta se kreću ulicom Vase Čarapića, Kolarčevom, preko Terazija, ulica Kralja Milana, Kneza Miloša, Krunske i Beogradske do Njegoševe ulice, gde se nalazi Komora izvršitelja Srbije. Tu su ispred ulaznih vrata Komore ostavili mrežicu i kantu sa krečom navodeći da to simbolizuje polomljenu ruku žene iz Novog Sada kada je izbačena iz svog stana.

Pacoli: Podela Kosova samo u snovima Kremlja i Beograda
Kosovski ministar spoljnih poslova u ostavci Bedžet Pacoli ocenio je danas da se podela Kosova „nikada neće dogoditi” i dodao da je to ideja koja postoji „samo u snovima Kremlja i Beograda”.
Reagujući na izjavu ruskog ambasadora u Beogradu Aleksandra Bocan-Harčenka da ne razume zašto bi podela Kosova predstavljala presedan u Evropi, Pacoli je na svom Tviter profilu naveo da je „jedini presedan koji je ikada napravljen u Evropi bio onaj koji je napravila Rusija, svojom agresijom na prostoru bivšeg SSSR-a”, prenela je Beta.
„Teritorijalni integritet Kosova je nedodirljiv i priznaćete ga pre ili kasnije”, poručio je Pacoli ruskom ambasadoru, a preneo portal Kosovo onlajn.

Demokratska stranka će bojkotovati izbore
Glavni odbor Demokratske stranke (DS) usvojio je danas odluku po kojoj stranka neće učestvovati na parlamentarnim izborima u Srbiji narednog proleća.
Kako je saopšteno iz te partije, odluku o bojkotu izbora podržala je „apsolutna većina” članova Glavnog odbora, prenela je Beta.
Dodaje se da će DS, i pored bojkota, „nastaviti aktivno i permanentno borbu za stvaranje uslova za održavanje slobodnih i poštenih izbora, kao i komunikaciju sa Evropskim parlamentom i drugim međunarodnim organizacijama i predstavnicima u borbi za demokratske izborne uslove”.
Prethodno je lider Demokratske stranke Zoran Lutovac ocenio da „režim intenzivnom medijskom kampanjom koja se često pretvara u hajku, uzurpacijom institucija i suspenzijom prava, ne ostavlja prostor za drugačiji odgovor od bojkota izbora”.
„Bojkot nije sam sebi cilj, već delotvorno sredstvo pritiska. Moramo biti precizni, bez kalkulisanja. Odluku donosimo na vreme i ona mora biti jasna, nedvosmislena i pravovremena. Ta odluka nije proistekla juče, ona već godinu dana sazreva”, naveo je Lutovac na početku sednice Glavnog odbora DS u Beogradu.

Medvedev u Beogradu 19. i 20. oktobra
MOSKVA – U Moskvi je danas i zvanično saopšteno da će ruski premijer Dmitri Medvedev na poziv predsednika Srbije Aleksandra Vučića posetiti Srbiju 19. i 20. oktobra.
Kako se navodi u saopštenju, očekuje se da će tokom razgovora s predsednikom Vučićem i premijerkom Anom Brnabić, ruski premijer razmotriti „čitav niz pitanja iz sfere rusko-srpskih trgovinskih, ekonomskih, kulturnih i humanitarnih odnosa”, preneo je Tanjug.
Medvedev će takođe učestvovati na proslavi 75. godišnjice oslobođenja Beograda od nacističke okupacije u Drugom svetskom ratu, 20. oktobra 1944, navedeno je u saopštenju.
Predsednik Srbije Aleksandar Vučić čestitao je danas rođendan predsedniku vlade Rusije Dmitriju Medvedevu, koji mu je, u telefonskom razgovoru, rekao da se raduje poseti Beogradu i zajedničkoj proslavi pobede nad fašizmom.
Kako se navodi u saopštenju, Vučić je Medvedevu poželeo dobro zdravlje, ličnu sreću, kao i mnogo uspeha na odgovornoj dužnosti, na dobrobit Rusije i bratskog ruskog naroda, kao i dobrih odnosa naših dveju zemalja.
„Posebna nam je čast da nas posetite na dan kad obeležavamo 75. godišnjicu oslobođenja Beograda, da zajedno proslavimo dan kada su naši narodi, ujedinjeni u slobodarstvu, porazili zajedničkog neprijatelja”, istakao je predsednik Vučić.
Premijer Medvedev je zahvalio predsedniku Vučiću na toplim čestitkama i rekao da se raduje poseti Beogradu i zajedničkoj proslavi pobede nad fašizmom. On je, takođe, naglasio da će nastaviti da radi na daljem razvoju saradnje Srbije i Rusije i dogovara zajedničke projekte.
Predsednik Vučić je premijeru Medvedevu zahvalio za pažnju koju pridaje razvoju odnosa Srbije i Rusije, a koji, na osnovu strateškog partnerstva i neraskidivog prijateljstva, dosežu nove domete.
„Uzajamno poštovanje, razumevanje i poverenje, pruža mi uverenje da i dalje mogu da računam na Vašu podršku u ostvarivanju zajedničkih projekata”, naglasio je predsednik Vučić.
On je u telefonskom razgovoru sa ruskim premijerom izrazio zahvalnost i za sve što Rusija i ruska Vlada čine za Srbiju, u korist naših vitalnih državnih i nacionalnih interesa, prvenstveno po pitanju Kosova i Metohije.
Predsednik Vučić je, kao rođendanski poklon, premijeru Medvedevu poslao komplet knjiga o srpskom jeziku i književnosti, u prevodu na ruski, iz serije „Radovi o jeziku i književnosti”, u izdanju Filološkog fakulteta u Beogradu.

Bocan-Harčenko: Rusija ne razume zašto bi podela Kosova bila presedan
Ako bismo se sada vratili na format „trojke” iz 2007, kada ste Vi predstavljali Rusiju, Volfgang Išinger Nemačku i EU, a Frenk Vizner SAD – videli bismo da je rezultat dva prema jedan. Moskva i Berlin su protiv podele Kosova, dok su Amerikanci, možda, za to?
- Mi se ne zalažemo za podelu Kosova, niti za bilo koju od varijanti rešavanja ovog pitanja. Ali, ne možemo da razumemo ni izjavu da bi podela Kosova stvorila presedan u Evropi. Bivša Jugoslavija je raščlanjena na sve moguće načine. I posle svega ispada da presedan nije bio ni komadanje SFRJ, ni SRJ, ni same Srbije – a da bi podela Kosova bila presedan. Takve izjave zvuče veoma čudno – poručio je, između ostalog, ambasador Ruske Federacije Aleksandar Bocan-Harčenko u ekskluzivnom razgovoru koji možete pročitati u štampanom izdanju „Politike” u nedelju 15. septembra.
</div>
<div id="vesti">
Snouden: Rusija je jedino mesto gde američki uzbunjivači mogu da govore
PARIZ – Američki uzbunjivač Edvard Snouden, bivši saradnik američkih  obaveštajnih agencija koji je pobegao u Rusiju nakon što je razotkrio masovno prisluškivanje u SAD, rekao je u intervjuu za francuski radio „Frans inter” da planira da traži azil u Francuskoj.
„Ne želimo da Francuska postane kao one zemlje koje ne volite. Najtužnija stvar u svemu tome je što jedino mesto gde američki uzbunjivači imaju priliku da govore nije u Evropi, već ovde u Rusiji”, rekao je Snouden, prenela je Beta.
On je azil tražio u više od 20 zemalja, uključujući Francusku i Nemačku, a zahtevi su mu odbijani iz raznih razloga. Zahtev za azil u Francuskoj podneo je 2013. godine kada je predsednik bio Fransoa Oland.
„Naravno, voleo bih da mi gospodin Makron odobri pravo na azil”, navodi on prema odlomcima intervjua koji će u celini biti objavljen u ponedeljak.
Snouden kaže da zaštita uzbunjivača nije neprijateljski čin i da države koje prime osobe poput njega ne napadaju SAD.
Trenutno živi u Rusiji, jer se suočava se sa optužbama za špijunažu u SAD nakon što je obelodanio o postojanju globalnog programa prisluškivanja i praćenja koji je Nacionalna sigurnosna agencija (NSA) sprovodila u SAD i širom sveta.
Edvard Snouden objaviće svoje memoare 17. septembra, između ostalog i u SAD, Francuskoj, Nemačkoj, Velikoj Britaniji, Brazilu i na Tajvanu.

Ukradena zlatna ve-ce šolja vredna pet miliona dolara
London – Provalnici su ukrali potpuno funkcionalnu ve-ce šolju od 18-karatnog zlata iz britanske palate Blenam, gde je bila izložena kao umetničko delo, saopštila je danas policija.
Ve-ce šolja, vredna više od pet miliona dolara, bila je deo izložbe dela italijanskog konceptualnog umetnika Mauricija Katelana koja je otvorena pre dva dana u veličanstvenoj palati oko 100 kilometara zapadno od Londona, prenosi Tanjug.
Šolja, nazvana „Amerika”, ranije je izložena u improvizovanom toaletu u njujorškom muzeju Gugenhajm, gde je više od 100.000 posetilaca moglo i da je koristi.
Lopovi su sa najmanje dva vozila provalili u palatu, rodno mesto slavnog britanskog premijera iz vremena Drugog svetskog rata Vinstona Čerčila, i ukrali šolju nešto pre 17 časova, saopštila je policija.
„Budući da je šolja bila povezana sa cevima u zgradi, to je prouzrokovalo značajnu štetu i poplavu”, izjavila je inspektorka Džes Miln.
Policija je saopštila da je uhapsila jednog 66-godišnjeg muškarca zbog sumnje da je umešan u krađu, ali da nije pronašla umetničko delo.

Održana ceremonija sahrane Mugabea, pokop odložen za mesec dana
HARARE – Predsednici afričkih zemalja prisustvovali su danas ceremoniji državne sahrane bivšeg predsednika Zimbabvea Roberta Mugabea čiji je pokop pomeren za najmanje mesec dana dok se ne izgradi poseban mauzolej kod spomenika nacionalnim herojima, prenela je Beta.
Mugabeovo telo nalazi se na Nacionalnom sportskom stadionu u glavnom gradu Harare.
Ministar spoljnih poslova Ivica Dačić prisustvovao je danas sahrani u Harareu u svojstvu specijalnog izaslanika predsednika Srbije Aleksandra Vučića.
Na ceremoniji su govorili i od Mugabea se oprostili predstavnici porodice, predsednik Zimbabvea Emerson Mnangagva, predsednici Kenije, Ekvatorijalne Gvineje i Južnoafričke Republike, potpredsednica Tanzanije, bivši predsednici Gane i Namibije, kao i specijalni izaslanik predsednika Kine Si Đinpinga, Gu Šengu, potpredsednica Kube Ines Maria Čapmen Vo i ambasador Ruske Federacije u Zimbabveu.
Sahrana je bila otvorena za javnost, pa su stanovnici Zimbabvea popunili 30 odsto kapaciteta stadiona koji prima 60.000 ljudi. Većina prisutnih pristalice su vladajuće stranke ZANU-PF.
Kenijski predsednik Uhuru Kenijata opisao je Mugabea kao „veliku ikonu afričkog oslobođenja” i „vizionarskog vođu i nemilosrdnog prvaka afričkog dostojanstva”.

(Foto Beta/Ministarstvo spoljnih poslova Srbije)

Emerson Mnangagva, trenutni predsednik Zimbabvea, predsedavao je ceremonijom, kojoj je prisustvovala Mugabeova udovica Grejs, koja je nosila crni veo.
Mnangagva je 2017. godine uz pomoć vojske svrgnuo Mugabea, koji je zemljom vladao od 1980. godine.
Period žalosti za Mugabeovom smrću obeležio je i sukob porodice i trenutnog predsednika oko toga gde, kada i kako će on biti sahranjen. Sve je eskaliralo saopštenjem da se pokop odlaže dok se ne izgradi mauzolej. Mauzolej će se nalaziti na mestu gde su sahranjeni svi visoki zvaničnici Zimbabvea.
Njegova udovica Grejs je insistirala na privatnoj sahrani i pokopu na nekom drugom mestu.
Odluka o gradnji mauzoleja za Mugabea preminulog 6. septembra usledila je nakon konsultacija između porodice bivšeg predsednika i vlasti.
Robert Mugabe, kontroverzni predsednik i nacionalni heroj oslobođenja Zimbabvea od kolonijalne vladavine, preminuo je u 96. godini.

Tramp potvrdio smrt Hamze, omiljenog sina Osame bin Ladena
Vašington - Američki predsednik Donald Tramp potvrdio je smrt Hamze bin Ladena, omiljenog sina Osame bin Ladena koji je ranije predstavljen kao njegov naslednik na čelu Al Kaide.
„Hamza bin Laden, visoki predstavnik Al Kaide i sin Osame bin Ladena, ubijen je u antiterorističkoj akciji koju su na području Avganistana i Pakistana sprovele SAD”, navodi se u saopštenju.
Prvu vest o njegovoj smrti prenela je 31. jula američka televizijska mreža En-bi-si. Hamza bin Laden se smatra omiljenim sinom Osame, osnivača Al Kaide koja je odgovorna za terorističke napade u SAD 11. septembra 2001. godine.
Hamza se nalazio na američkoj crnoj listi osoba optuženih za terorizam. Osama bin Laden ubijen je u maju 2011. godine u operaciji američkih specijalnih snaga u Pakistanu. Posle Bin Ladena na čelo Al Kaide je postavljen Ajman al Zavahiri, ali mnogi su tada smatrali da je Hamza više cenjen u islamističkim krugovima, prenosi Beta.

Nemačka partija podržava Zemanov predlog o Kosmetu
Priština - Inicijativa predsednika Češke Miloša Zemana o razmatranju ukidanja priznanja Kosova dobila je podršku nemačke levičarske stranke Levica, javlja Kosovo onlajn.
Žaklin Nastić, portparolka te partije, rekla je da je nezavisno Kosovo „uspostavljeno kršenjem međunarodnog prava i od strane kriminalaca”, izvestio je prištinski dnevnik Zeri.
„Pozdravljamo raspravu koju je pokrenuo češki predsednik o povlačenju priznanja za Kosovo. Kosovo trenutno ne priznaju mnoge članice UN. U poslednje dve godine, desetine zemalja su povukle priznanje”, precizirala je Nastićeva i dodala da je Kosovo posle bombardovanja NATO-a „dvojeno od Srbije i da njime trenutno upravljaju lideri koji su umešani u ratne zločine”.
Žaklin Nastić je, kako prenosi Tanjug, napomenula da je Miloš Zeman bio u pravu kada je rekao da Kosovo ne vode demokratske stranke. „Zapravo, kao što je rekao Miloš Zeman, takva država ne može biti deo demokratske zajednice”, zaključila je ona.

Huti dronovima napali naftno postrojenje u Saudijskoj Arabiji
Dubai - Pripadnici grupe Huti u Jemenu preuzeli su odgovornost za napade dronovima na pogone Saudi Aramko kompanije, saopštio je vojni portparol Hutija. Kako je prenela lokalna tv Al Masirah, Huti su upotrebili deset dronova za napade na naftne pogone i obećali su da će proširiti napade na Saudijsku Arabiju koja predvodi koaliciju protiv Huta u Jemenu.
Saudijska Arabija saopštila je ranije da su na dva velika postrojenja u toj zemlji izvedeni napadi dronovima, koji su izazvali požare, ali nije navela ko stoji iza napada. Požari su izbili u kompaniji za preradu nafte Aramko i na naftnom polju Hurais. Požar koji je jutros izbio Aramku stavljen je pod kontrolu, javila je državna televizija Al Arabija.
Na video snimcima koji su snimljeni u Bukjaku na istoku zemlje vide se plamenovi i dim koji se uzdiže, u pozadini se čuju pucnji iz vatrenog oružja. Saudijska naftna kompanija Aramko tvrdi da je ovo postrojenje najveća fabrika za stabilizaciju sirove nafte na svetu, prenosi Tanjug.

U Turskoj u toku hapšenje 223 vojna službenika
Ankara - Turska vlada naredila je hapšenje 223 vojna službenika širom zemlje, zbog navodne povezanosti sa pokretom imama Fetulaha Gulena, koji se smatra organizatorom pokušaja puča 2016. godine.
Osumnjičeni se traže u 49 provincija u Turskoj i na Severnom Kipru, javlja Rojters pozivajući se na tursku televiziju TRT Haber. Kako se navodi, 100 osumnjičenih radi u vojsci, 41 u vojnoj avijaciji, a 32 u mornarici.
U poslednje tri godine, od pokušaja državnog udara u Turskoj, više od 77.000 osoba je uhapšeno, a oko 150.000 zaposlenih u državnim službama ili vojsci je otpušteno ili suspendovano, prenosi Tanjug.

Ruski špijun radio na „preumljavanju” Bugara
Dok američki novinari obilaze velelepnu kuću u Stafordu u američkoj saveznoj državi Virdžiniji tražeći porodicu navodnog vlasnika Olega Smolenkova, ruski obaveštajci tvrde da je objavljivanje špijunske priče o CIA krtici u Putinovom kabinetu samo „pokrivalica” za mnogo ozbiljniju akciju koja „teče” ispod ove priče.
Špijunska saga se i dalje nastavlja, a najnoviji doprinos daje Bugarska. Tužilaštvo u Sofiji je optužilo lidera jedne nevladine organizacije zbog špijunaže za račun Rusije i pokušaja uticanja na spoljnu politiku time što je radio na odvraćanju Bugara od zapadnih saveznika i približavanja Moskvi.
Bivši poslanik Bugarske socijalističke partije, koji je u Sofiji vodio prorusku nevladinu organizaciju, Nikolaj Malinov u utorak je i formalno optužen za špijunažu i pranje novca i preti mu kazna od pet do petnaest godina zatvora. Malinov je u utorak pušten iz pritvora pošto je platio kauciju od 25.000 evra i zabranjen mu je izlazak iz Bugarske dok se ne okonča suđenje.
On je optužen da je dobio novac za odavanje bugarskih državnih tajni dvema ruskim organizacijama Ruskom institutu za strateške studije (RISI) i društvu „Dvoglavi orao”.
Glavni tužilac Sotir Cacarov je rekao da su informacije koje je Malinov prenosio ovim ruskim organizacijama direktno uticale na nacionalnu bezbednost Bugarske. Državne tajne koje je Malinov navodno odavao ruskim organizacijama uključuju detalje o bugarskom političkom životu i „radu bugarskih državnih organa”.
Glavni dokaz koji za sada tereti ovog „ruskog špijuna” je memorandum koji je na ruskom jeziku napisao Malinov, a u kome se govori o „potrebnom geopolitičkom preusmeravanju Bugarske”.
Tužilaštvo je navelo da se u tom dokumentu nalaze planovi o pokretanju internet stranice, TV kanala, uticajnog instituta i političke stranke, koji bi doprineli da Bugari formiraju pozitivnije stavove o Rusiji na osnovu njihove zajedničke slovenske tradicije i pravoslavlja.
Ali kao što je Smolenkov – koji je navodno samo par sati pre nego što je Si-En-En objavio njegov životopis sa suprugom i troje dece u brzini napustio kuću vrednu milion dolara – samo sporedna figura koja okupira pažnju, tako je i Malinovljev projekat „preumljenja” Bugara predložak za ozbiljniju priču. Tužilac je objavio da je bugarska državna Agencija za nacionalnu bezbednost zabranila bivšem šefu RISI-ja Leonidu Rešetnjikovu ulazak u Bugarsku na 10 godina.
Rešetnjikov, koji je vodio ovaj ruski tink-tenk od 2009. do 2017. je bivši direktor ruskog Analitičkog odeljenja spoljne obaveštajne službe, tečno govori bugarski i srpski, a tužilaštvo je navelo da je on koordinirao nedavne ruske špijunske operacije u Bugarskoj čiji je cilj bio preusmeravanje ove balkanske zemlje, članice NATO-a i EU, nazad ka Moskvi.
Radio slobodna Evropa je podsetio na navode američkih zvaničnika Rojtersu iz aprila 2017. godine koji su rekli da je ova ruska organizacija poznata na zapadu jer je razvila strategiju kojom je pokušan uticaj na rezultate američkih predsedničkih izbora 2016. godine u korist Donalda Trampa.
Rešetnjikov, koga je Putin smenio krajem 2016. godine i imenovao donedavnog šefa ruske obaveštajne službe Mihaila Fradkova, povodom tužbe protiv Malinova je napisao na „Fejsbuku” da je on „bugarski patriota” i da su protiv njega podignute optužbe jer su „Amerikanci pokrenuli operaciju ’Ruski špijuni u Bugarskoj’”.
Malinov je optužen i za „pranje para”, iako tužilac nije saopštio iznos novca koji su ove proruske nevladine organizacije uplatile nacionalnom pokretu rusofila koji on vodi.
Osim toga, privođenju i optužnici Malinova prethodili su pretresi tokom kojih su oduzeti dokumenti i telefoni, kao i saslušavanje nekoliko osoba koje blisko srađuju ili rade u ovoj nevladinoj organizaciji.
Tužilaštvo je navelo da je u jednom od zaplenjenih telefona pronađena tekstualna poruka koju je napisao Malinov, u kojoj je navedeno „neophodno geopolitičko preusmeravanje Bugarske” prema Rusiji.
Bugarski mediji su preneli da je ispitivan i bugarski sociolog Živko Georgijev, da su inspektore zanimale njegove veze sa Malinovim i Rešetnjikovom, a morao je da objasni i to kako je napisao strateški politički izveštaj u 2016. godini koji je finansirao RISI, a koji je navodno doprineo izboru bugarskog predsednika Rumena Radeva.
Radev je špijunski skandal nazvao „apsurdnim”, rekavši da je izabran glasovima dva miliona bugarskih glasača i da su ove optužbe uvreda za te građane.
Zatražio je od državnog tužioca da iznese nepobitne činjenice jer je špijunaža u korist strane države vrlo ozbiljna optužba, a ako istraga ne pruži nepobitne činjenice, postojaće sumnja „da su se organi Bugarske koristili u izmišljenom spoljnopolitičkom scenariju”.
</div>
  </body>
 </text>
</TEI>