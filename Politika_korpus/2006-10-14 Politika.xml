<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2006-10-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2006/10/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="sport">
Poraz Vojvodine u Požarevcu
Rezultati (četvrto kolo)

 
Parovi petog kola (8 – 10. decembar):Vojvodina – RadničkiRibnica – Mladi radnikC. zvezda – PartizanSpartak – Banat

Poraz Olimpije
Rezultati (peto kolo)

Crvena zvezda čuva vrh
Rezultati 9. kolo


Parovi 10. kola (21. oktobar): Voždovac – Mladost, Crvena zvezda – OFK Beograd, Smederevo – Vojvodina, Zemun – Banat, Hajduk – Partizan, Borac – Bežanija.
    </div>
    <div id="kolumna">
Enigma najbližih srodnika
Čitajući u "Politici" (10. oktobar) tekst lidera "srpske liste" u Crnoj Gori Andrije Mandića, stekao sam utisak da polemiše sa samim sobom. U naslovu teksta gospodin Mandić kaže da neće manjinski status za Srbe u Crnoj Gori. SNS, samo nekoliko meseci pre toga, saopštava da je njihova matična država Srbija i da oni za sebe traže manjinsku zaštitu. Protagonisti ove politike su u polemici s Narodnom strankom tu tezu razrađivali uz postavljanje pitanja: "Zašto da ne" (autorski tekst Želidraga Nikčevića u listu DAN).
Najflagrantniji dokaz za takvu njihovu nameru jeste peticija Vladi Srbije, koju su prikupljali kroz Crnu Goru, sa zahtevom za dodelu državljanstva Srbije za Srbe u Crnoj Gori. Mandić pre referenduma sklapa strateško partnerstvo sa G-17 plus, koja se zalagala za nezavisnu Srbiju, i čiji visoki funkcioneri (Čedomir Antić) svojim stavovima podupiru tezu da su Srbi u Crnoj Gori nacionalna manjina. Samo zahvaljujući Vladi Srbije, koja je odbila da za eventualnu dodelu državljanstva Srbije prihvati kao uslov srpsku nacionalnu pripadnost, naš status u Crnoj Gori nije i zvanično sveden na status nacionalne manjine. 
Ovih dana, iz SNS-a stiže predlog o zvaničnom jeziku u Crnoj Gori. To više nije srpski, već jezik "kojim govore Crnogorci, Srbi, Bošnjaci i Hrvati"! Isti predlog ima i Jevrem Brković u zaglavlju svog lista CKL. 
Nekoliko meseci ranije SNS predlaže za Srbe u Crnoj Gori status Albanaca u Makedoniji. Zalažu se i za stvaranje kulturno-prosvetne autonomije Srba u Crnoj Gori. Predlažu i dvodomni parlament, podržavajući predlog Ferhata Dinoše i njegove Demokratske unije Albanaca.
Poslednji predlog stiže ovih dana, kada SNS predlaže belgijski model o dva državotvorna naroda. Ako se između Srba i Crnogoraca (jedan te isti narod koji su komunisti veštački podelili u dve nacije – popisom iz 1909. Srba je bilo 95 odsto, a iz 1946. svega jedan procenat) nađe jedna razlika, slična razlikama između Valonaca i Flamanaca, državotvornih naroda kraljevine Belgije, koji su ranije i ratovali između sebe a govore različitim jezicima, onda je Mandić našao srećno rešenje. 
Ova Mandićeva teza se u potpunosti uklapa u tezu dukljanskih etno-genetičara, koji su na nedavnom kvazinaučnom skupu na Cetinju ustvrdili da su Srbi i Crnogorci potpuno genetski različiti narodi. 
Uzgred, "srpska lista" ne predstavlja Srbe u Crnoj Gori, kako neargumentovano tvrde. Ako bi to bilo tako, onda nas u Crnoj Gori nema 33 odsto već 14, koliko je ta lista osvojila na izborima (lista Narodne stranke 13 procenata). Ta teza dovodi u pitanje status 45 odsto građana u Crnoj Gori, koji su na referendumu glasali za zajedničku državu sa Srbijom. To čini više od 80 odsto pravoslavnog naroda u Crnoj Gori. Procentualna zastupljenost po nacionalnom ključu, koju forsiraju pristalice ove liste, važi samo za nacionalne manjine, a ne i državotvorne narode. Takvom ponudom, oni posebno ugrožavaju status SPC, a u isto vreme za jednu nasilničku sektu počinju koristiti termin "kanonski nepriznata crnogorska crkva"!
Podsećam da je "srpska lista", tokom referenduma, u koji je jedva nagovorena da uđe, uglavnom statirala ili pravila opstrukcije, pripremajući se za ulogu u nezavisnoj Crnoj Gori. "Srpska lista" je isključivi krivac što je razbijena opozicija, a Đukanović je, zahvaljujući toj činjenici, osvojio apsolutnu vlast. 
Ko zapravo predstavlja "srpsku listu"? Bez izuzetka, od Mandića do Momira Bulatovića, po sopstvenom priznanju nacionalnog Crnogorca i pravoslavnog ateiste, to su podržavaoci politike bivšeg režima u Srbiji, i članovi tadašnje julovske vlade. To je i bio razlog njihovog prisustva na sahrani Slobodana Miloševića. Međutim, dobar deo njih, kada je u Srbiji srušen bivši režim, prešao je na Koštuničinu stranu i privremeno napustio Miloševića. Naravno, nastavili su da obavljaju svoje ministarske poslove u tadašnjoj jugoslovenskoj vladi.
Kad bih se složio s Mandićevim stavom da se "dvostruki identitet tradicionalnih Crnogoraca na poslednjem popisu raspao", pružio bih podršku dukljanskoj doktrini. Uostalom, mnogima od ovih ideologa najbliži srodnici su u nacionalnom smislu Crnogorci. Tvrdnja da rođeni brat i sestra ne pripadaju istom narodu, ma kako se izjašnjavali, ne spada u domen politike već nekih drugih disciplina.
Ako bih u to poverovao, onda bih morao priznati da su Njegoš i Sv. Petar Cetinjski bili u zabludi. Morao bih priznati da Crna Gora nije više srpska država i da ne govorim srpskim jezikom. Ukratko, morao bih se složiti sa dukljanskom tezom da "Njegoša i Sv. Petra treba na hirurški sto" (Jovan Nikolaidis – dukljanin iz Ulcinja).
Između protagonista dukljanske ideologije, i druge strane te medalje, "srpske liste", ja se opredeljujem za Njegoša i Sv. Petra Cetinjskog. Baš zato što sam Srbin iz stare Crne Gore, i predsednik jedne od najstarijih srpskih stranaka, koja ovih dana navršava 100 godina od svog nastanka.  Predsednik Narodne stranke
    </div>
    <div id="kultura">
Nedovršena predstava
Kada se za novu postavku opere pozovu tumači dva glavna lika iz inostranstva, uz to i dirigent i reditelj – to treba da obezbedi siguran uspeh premijeri. Za izvođenje Mocartovog "Don Đovanija" sala Narodnog pozorišta je bila mala da primi sve zainteresovane gledaoce. Tom velikom interesovanju za ovu operu koja je poslednji put na našoj sceni izvedena pre više od dve decenije (1982) i odigrana je samo osam puta, ovo je bio novi veliki povratak. No, posao nije dovršen do kraja. Scenski, scenografski, kostimografski – kao i bilo kakav rad sa svetlom, ostaju da se dovrše. 
U osnovi minimalistička, postavka mladog Ljeva Puljezea (28) imala je samo naznake scenskih postupaka koje je trebalo definisati između ozbiljnog i komičnog žanra. Filmsko platno, kao zamena za scenografiju, nekoliko sanduka i sletski, crno-beli kostimi hora i većine protagonista zamarali su oko i pobudili na razmišljanje o, ipak, mogućoj i ovog trenutka boljoj, koncertnoj verziji koja bi za Bemus bila upriličena umesto scenske. U njoj bi Mocartova sjajna muzika, jedne od najboljih, ikad napisanih opera, došla u potpunosti do izražaja. 
Dirigent Marko Berdondini vodio je orkestar koji je uvertiru i sam početak svirao dobro, da bi se kasnije tanjio i slabio u zvuku, kada je trebalo da dobija na snazi. Ni zlokobnog kraja, ni dramatike, ni lepote Mocartove muzike !
Najbolji deo predstave ostvarila su dvojica gostiju u glavnim ulogama, bariton Paolo Koni (Don Đovani) suveren i u rečitativima i u arijama, ne ostavljajući publiku bez daha, ali ostvarujući ulogu u celini na potrebnom nivou. U ulozi Leporela nastupio je Lizandro Guinis, bariton u ulozi basa bufo, koji i pored dobrog izvođenja nije iskoristio svoju ulogu da napravi pravi komični lik. 
Svi ostali protagonisti bili su ili u pogrešnim ulogama ili u mukama ispevavanja Mocartovih brzih pasaža, virtuoznih, lepršavih i – nesumnjivo teških. Najbliže rešenju zahteva bili su Suzana Šuvaković-Savić (Dona Elvira) kao i mladi pevač Nebojša Babić, (Mazeto) dok smo Dejana Maksimovića (Don Otavio) i Sanju Kerkez (Dona Ana) čuli u njima primerenijim ulogama. Za Draganu Tomić (Cerlina) postoji nada da će sazreti za ulogu, a Dragoljub Bajić (Komtur) teško se borio sa dimom kojim je bio obavijen, u mraku, bez rešenog svetla.
I hor i orkestar su pokazali želju da studiraju partituru, ostalo je ličilo na priredbu o Don Đovaniju, odnosno na amatersku predstavu i "ad hok" skupljenu družinu za koju se ne bi moglo reći da seže u davnu istoriju i da se ova Mocartova opera našla na repertoaru Narodnog pozorišta još 1938. godine. Mi pamtimo poslednju postavku, nekoliko dobrih uloga, ali i celinu sa kojom se ni pre dvadeset godina nismo mogli podičiti.      
Da završimo optimistički. Moguće je da se sve dovrši, popravi i unapredi. Svi naši solisti koji će zameniti strance moraju biti na istom nivou, a zbrzana scenska rešenja do sledeće predstave mogu biti realizovana.
Ili nije bilo vremena ili snage, entuzijazma, znanja, moći?
    </div>
    <div id="magazin">
Marke sa Diznijevim junacima
Neobična crtana stvorenja već više od 80 godina žive na ovim zemaljskim prostorima - junaci iz stvaralačke uobrazilje jednog genija, a sazdani po meri mašte svojih saradnika. Šaroliki Diznijev svet prepun je životinjskih likova: Miki, Šilja, Paja Patak i njegovi sestrići, Mini, Belka i drugi iz brojne crtane porodice.
Eksploatacija ovih junaka stripa koristi se u različiti komercijalnim vidovima. Jedan od njih je filatelija. Posle smrti Volta Diznija u Sjedinjenim Američkim Državama je izdata marka u čast čoveka koji je svetu poklonio toliko divnih likova stripa i crtanih filmova.
Jednu od uspelijih serija izdao je San Marino 1970. godine, sa likom Volta Diznija i njegovih junaka, koji se sastoji od sedam prigodnih maraka.
Kasnije mnoge zemlje izdale su marke sa Diznijevim junacima pre svega iz komercijalnih razloga, ne vodeći pri tom računa o kvalitetu i izradi tih maraka.
Na markama se mogu videti svi Diznijevi junaci iz raznih crtanih filmova i stripa. Iz komercijalnih razloga ti isti likovi stavljeni su u ulogu sportista, muzičara, likova raznih bajki i slično.Serije se obično sastoje od po šest do devet maraka zajedno sa blokom i bez umetničkih pretenzija. Sve to deci ne smeta da kupuju takve marke sa svojim ljubimcima.
    </div>
    <div id="kolumna">
Autsajder
Vest da je Nobelovu nagradu za mir dobio Muhamed Junus a ne favorizovani Marti Ahtisari iznenadila je mnoge. Verovatno najviše samog Ahtisarija, koji je još koliko u ponedeljak u Helsinkiju samouvereno izlanuo da zna da je njegov loz "u dobošu za lutriju" pa su stoga "šanse da dobijem veće", s obzirom na to da lane nije znao za kandidaturu, niti je 2005. nagrađen. Ahtisarijeva skromnost bila je lažna – svi svetski mediji isticali su ga kao glavnog među 191 kandidatom za ovogodišnjeg Nobela za mir. 
Nobelov komitet u Oslu izvukao je, međutim, Junusov a ne Ahtisarijev loz. Favorita je u finišu nadigrao potpuni autsajder. To ne znači da je Nobelova nagrada pala u pogrešne ruke. Naprotiv. Neki bi rekli da je miru u Aćeu više doprineo prirodni destruktivni fenomen – cunami, nego Ahtisari, koji je u trku za Nobela ušao zahvaljujući mirovnom sporazumu postignutom u toj indonežanskoj provinciji. I ne kao pregovarač o Kosovu, gde je za kratko vreme napravio seriju diplomatskih gafova koji su ozbiljno poljuljali njegov imidž nepristrasnog pregovarača. Ahtisari i sam priznaje da su pregovori o Kosovu u ćorsokaku, a britanski "Gardijan" ocenjuje tim povodom da je ovaj izaslanik generalnog sekretara Ujedinjenih nacija "pustio mačku iz džaka, s nepredvidivim posledicama po balkansku stabilnost".
Neodmerenim izjavama o "kolektivnoj krivici" Srba i nedavnom tvrdnjom da se srpski pregovarači, za razliku od albanskih, nalaze daleko od kompromisa, Ahtisari je sasvim nediplomatski izabrao stranu u pregovorima. Suzio je pregovore na A4 format i žigosao, kao tvrdoglavu, stranu koja nudi sve osim potpune nezavisnosti, dok ne skriva naklonost onoj koja ni za milimetar ne odstupa od zahteva za odvajanjem dela teritorije od države čije granice štiti ne samo međunarodno pravo, nego i zaključci Badinterove komisije. Jer mnjenje arbitra Evropske zajednice potvrdilo je princip da nije moguće silom i jednostrano menjati granice republika nastalih na tlu nekadašnje SFRJ.
Iako Ahtisari još uživa podršku Kontakt grupe, uskraćivanje Nobelove nagrade jeste signal da bankrot pregovora o sudbini Kosmeta, za koji je zaslužan, neće biti nagrađen. To se sigurno neće dopasti onima koji se zalažu za instant rešenja na Kosovu, ali ohrabruje činjenica da bar u norveškom Nobelovom komitetu za laureata ovogodišnje nagrade za mir nisu hteli mačka u džaku.Težina srpskih argumenata se i kod nas i u svetu često potcenjuje. Vredi se, međutim, prisetiti da je Agencija Frans-pres, 29. septembra, analizirajući šanse kandidata za Nobela za mir, ocenila da je Ahtisari favorit nad favoritima. Ali je citirala i Stejna Tenesena, direktora Mirovnog instituta u Oslu, koji je još tada jasno upozoravao: "Ovo što Srbi govore moglo bi da radi protiv njega". U to vreme se većina ovdašnjih analitičara rugala srpskoj kampanji protiv Ahtisarija kao kontraproduktivnoj i besmislenoj.
    </div>
    <div id="vesti">
Stanari brane park
Nameri urbanista da park između Partizanovog i Zvezdinog stadiona preseku novom ulicom žestoko su se suprotstavili žitelji Autokomande, stanari šest okolnih solitera. Argumente su sučelili sa Đorđem Bobićem, gradskim arhitektom, koji im je na skupu u Opštini Savski venac, obećao da će ponuđeno saobraćajno rešenje biti preispitano.
Nacrtom plana detaljne regulacije za ovo područje predviđeno je da se nova saobraćajnica dužine 200 i širine 12 metara pruža od Ulice dr Milutina Ivkovića do Ulice Ljutice Bogdana. Zelena površina bi tako bila umanjena za 2.500 kvadrata.
Mihailo Petrović, jedan od stanara, tvrdi da ova saobraćajnica nije ucrtana u planski dokument višeg reda, to jest regulacioni plan prostorne celine Dedinje iz 2001. godine.
– U nacrtu novog plana nije objašnjeno zašto se projektuje i šta se time želi postići. Ako je cilj planera bio da se održi direktna i brza veza od buduće železničke stanice Prokop, kroz Humsku, Dinarsku i novu ulicu preko Ulice dr Milutina Ivkovića, to se ovim rešenjem ne postiže. Uključivanje saobraćaja iz nove ulice u Ulicu Ljutice Bogdana kod solitera broj šest, ukupan saobraćaj se ne bi ubrzao već bi bio usporen – smatra Petrović.
Njegove komšije su upozorile da bi zbog izgradnje ulice bilo uništeno pedesetak lipovih stabala starih 70 godina. Park se neprirodno cepa, dodali su, a deo zelene površine stešnjen između ulice Ljutice Bogdana i nove ulice gubi svoju namenu i funkciju budući da je udaljen od pešačke staze. 
Bobić je rekao da je nova ulica ucrtana i u regulacioni plan. Obećao je da će tražiti od saobraćajnih inženjera da još jednom razmotre koncept plana, podsećajući da istim putem treba da prođe i toplovod. Park će, prema njegovim uveravanjima, možda biti sačuvan, ali će unutrašnji magistralni poluprsten, čija trasa prolazi kroz ovaj deo grada, morati da se gradi, jer bi u suprotnom za dve godine Autokomanda predstavljala ozbiljan saobraćajni problem.
– Kroz Ulicu dr Milutina Ivkovića prolaziće gradska magistrala sa po dve kolovozne trake, čija trasa se pruža od Novog Beograda, preko mosta na Adi Ciganliji, potom podzemnim tunelom ispod Topčiderskog brda, pa izlazi kod stadiona "Partizan" i dalje preko autokomande nastavlja putanju prema Šumicama – napomenuo je gradski arhitekta.
Kada bismo imali metro, ne bi bilo saobraćajnih gužvi, pa ne bismo morali da gradimo gradsku obilaznicu, prokomentarisala je jedna od učesnica skupa. Na to joj je gradski čelnik odgovorio:
– Metroom se ne smanjuje saobraćajna gužva, već se poboljšava javni gradski  prevoz, a građani dobijaju mogućnost da biraju. Ne verujem da će se 45.000 ljudi koji žive u centru grada odreći svojih automobila. Osim toga svake godine se broj automobila na gradskim ulicama povećava za 15 odsto. Metro nam je svakako potreban i biće izgrađen 2011. godine, ali do tada saobraćaj mora da funkcioniše. To znači, UMP nam je potreban da bismo rasteretili centar grada.

Izgradnja umesto restrikcije
Izgradnja trafo-stanice "Beograd 20", na lokaciji između opštine Zvezdara i groblja Lešće, od vitalnog je značaja za uredno snabdevanje Beograđana električnom energijom. Kamen temeljac biće postavljen do kraja godine, ili u martu 2007. godine, a radovi će početi sredinom 2009. godine. Ukupna vrednost ovog projekta iznosiće 32-33 miliona evra. Ovo je izjavio Dragan Vignjević, generalni direktor Javnog preduzeća "Elektromreža Srbije", na jučerašnjoj konferenciji za novinare, na Beogradskom sajmu. 
On je istakao da se oko 300.000 potrošača buduće trafo-stanice "Beograd 20" napajaju iz dve trafo-stanice "Beograd 3" u Resniku i "Beograd 17", na Konjarniku, koje su preopterećene, jer zimi rade sa 100 odsto kapaciteta. Problem će u budućnosti biti još veći, jer se prema studiji Instituta "Nikola Tesla", planira godišnji porast potrošnje struje od 2,6 odsto.
– Izgradnja nove trafo-stanice na Zvezdari finansira se iz kredita Evropske banke za obnovu i razvoj. Njome će se trajno rešiti pitanje pouzdanog napajanja strujom centra i Mirijeva. Zbog preopterećenja i zastarele distributivne mreže, u ovom delu grada, "Elektromreža Srbije" godišnje gubi milion evra. Gradnjom nove trafo-stanice, sigurnost u napajanju električnom energijom bila bi poboljšana za 40 odsto, a sigurno bi se uštedelo od šest do 10 miliona evra  – izjavio je Milivoj Krička, direktor Centra EMS za investicije. 
Radomir Naumov, ministar rudarstva i energetike, izjavio je tim povodom, da je izgradnja ove trafo-stanice od velike važnosti za glavni grad i da se dosad nepotrebno oklevalo sa izgradnjom. Podršku ovom projektu dali su Ministarstva za kapitalne investicije i Ministarstvo rudarstva i energetike, kao i nadležne komunalne službe.
"Elektromreža Srbije" će u saradnji sa Opštinom Zvezdara otkupljivati parcele zemljišta, po tržišnoj vrednosti, na kojem će biti izgrađena trafo-stanica. Ukoliko bi građani odbili, zemljište će im biti oduzeto, jer je zakonima regulisano da ukoliko se gradi objekat od opšteg interesa, zemljište se oduzima od građana i bez njihove saglasnosti.  Podršku ovom projektu dala je Vlada Srbije, a EMS je inicirao izmenu GUP-a Beograda do 2021. godine, dok je Gradski sekretarijat za stambene i komunalne poslove naložio Urbanističkom zavodu Beograda da planove prilagodi izgradnji trafo-stanice.

Klanica zagadila reku
Kanal "Galovica", koji se uliva u Savu na 11. kilometru leve obale, proteklih dana je preplavljen mrtvom ribom koja je, prema prvim pretpostavkama vodoprivrednih inspektora, uginula od organskih materija ispuštenih iz obližnje klanice. Prema rečima Dušana Dobričića, načelnika Republičke vodoprivredne inspekcije, inspektori su juče i prekjuče kontrolisali ko bi mogao da bude zagađivač uzvodno od mesta pomora riba. – Prema našim prvim pretpostavkama, najverovatnije je zagađivač klanica "Đurđević" na teritoriji opštine Pećinci, jer je uzrok zagađenja životinjskog porekla. Vodoprivredni inspektor će uzeti sve neophodne uzorke, ali smo uvereni da je riba uginula od zagađivača organskog, a ne hemijskog porekla – kaže Dobričić i dodaje da su na sistemu kanala "Galovica" ovakvi problemi veoma česti.
Briga o čistoći kanala u praksi zavisi od savesti građana i vlasnika prerađivačkih firmi jer, prema Dobričićevim rečima, ne postoji dovoljno ljudi koji bi čuvali sistem od zagađivača.
– Žitelji koji imaju septičke jame, ali i klanice i mlekare, prazne ih u kanal i veoma je teško dokazati ko je zagađivač. Da bi neko bio kažnjen, inspekcija mora ili da uhvati počinioca na delu, ili analizama vode nedvosmisleno dokaže da otpad potiče od određenog zagađivača. S tim dokazom moguće je da neko na sudu bude kažnjen. Međutim, ukoliko neko iz cisterne ispusti otpad u vodu, veoma je teško pronaći počinioca i dokazati njegovu krivicu. Otežavajuća okolnost je i to što zagađivači najčešće rade noću – kaže prvi čovek Vodoprivredne inspekcije u Srbiji.
Ovonedeljni slučaj zagađenja "Galovice" nije prvi, a pecaroši i Novobeograđani su sigurni, ni poslednji, koji se ovde dogodio. Ogorčeni su, jer su poslednjih nekoliko godina, krivicom brojnih poljoprivrednih gazdinstava, ostali bez omiljenog mesta za pecanje. Juče na "Galovici" gotovo da nije bilo pecaroša. Smrad koji se iz reke širio bio je nesnosan. Ribe su plivale po površini boreći se da uzmu malo kiseonika, jer je voda prilično zagađena. Od desetine pecaroša, koji bi već u ranim jutarnjim satima zauzeli svoje mesto u kanalu, tamo se juče nalazio samo Sreten Erdeljan.
– Sramota je šta su uradili sa vodom u ovom kanalu i Savom u koju se uliva. Truju je godinama svim i svačim i niko za to ne odgovara – ogorčeno je širio ruke Sreten Erdeljan.
Na površini reke pluta na desetine riba, kao neumoljiv dokaz ljudske neodgovornosti. Od smrada su pobegli i psi kojih ovde uvek ima. Od Milana Jovanovića, koji stanuje stotinak metara dalje od kanala, saznajemo da je do pomora ribe došlo pre nekoliko noći, jer su ujutru zatekli kanal pretrpan mrtvim ribama.
– Plašili smo se da ih neodgovorni ljudi ne uzmu i kasnije prodaju građanima na pijaci, pa sam sa prijateljima ušao u čamac i počeli da kupujemo uginulu ribu. Nekoliko puta smo se vraćali dok nismo pokupili više od 90 odsto ribe koja je plutala. Za nekoliko sati rada, na oko 500 metara od zgrade "Galovica", na jednu gomilu stavili smo brdo mrtvih riba koje su bile teške oko 70 kilograma. Kada smo se odmorili, ribu smo odvezli na deponiju, zapalili je i zatrpali zemljom – rekao je Milan Jovanović. 
Juče je jedan čovek posipao ribu krečom, da bi koliko-toliko suzbio smrad. Nije želeo ništa da kaže, ali je napomenuo da je sreća u nesreći da se brzo reagovalo, da riba slučajno ne bi završila kod nakupaca ne nekoj od pijaca. 
Branislav Božović, sekretar Gradskog sekretarijata za zaštitu životne sredine, kaže da je upoznat sa ekološkim incidentom, ali da je "grad Beograd nemoćan da bilo šta uradi".
– To na žalost nije u našoj nadležnosti, već Republičke vodoprivredne inspekcije. Više od šest godina upozoravamo i apelujemo da se spreči zagađenje "Galovice", ali se ništa po tom pitanju ne događa. Reka se skoro svakodnevno zagađuje od klanica, svinjaca, živinarnika i septičkih jama. Siguran sam da riba iz ovog dela reke uopšte nije za ljudsku ishranu i konačno bi trebalo da se stane na put neodgovornim ljudima, koji prljavu i zagađenu vodu iz svojih klanica izbace u reku, jer je to najlakše – istakao je Božović.

Amerikanci zasukali rukave
Postavljanjem table sa natpisom "Ovaj deo reke usvojila je ambasada Sjedinjenih Američkih Država" kod Kule Nebojša, juče je posle dvogodišnje pauze, na inicijativu ambasade SAD, ponovo organizovana akcija "Očistimo obale". Više od dve stotine dorćolskih školaraca, predstavnici američke diplomatije i Skupštine grada zasukali su rukave, sakupljajući sekundarne sirovine duž obale Dunava, na potesu od Kule Nebojša do Sportskog centra "25. maj".  Akciju su otvorili Radmila Hrustanović, zamenik gradonačelnika, i Majkl Polt, ambasador Sjedinjenih Američkih Država u Beogradu. 

Naglasivši da je ovaj poduhvat organizovan zahvaljujući inicijativi mladih američkih diplomata, ambasador Majkl Polt istakao je da je za ostvarenje ove zamisli odvojeno sto hiljada dolara za dobrobit zajednice i ljudi koji žive u Srbiji.
– Projekat podrazumeva i obezbeđivanje po 15 tricikala za prenos sekundarnih sirovina koji će biti podeljeni individualnim sakupljačima romske nacionalnosti u Beogradu i Nišu – istakao je Polt.
Američka ambasada obezbedila je i dva seta od po tri kontejnera koji su postali vlasništvo Skupštine grada. U čišćenju, prikupljanju i razvrstavanju papirne, metalne i staklene ambalaže učestvovalo je oko 200 volontera zaposlenih u ambasadi i pripadnici američke zajednice u Beogradu. Oko 200 dece iz osnovnih škola Starog grada takmičilo se u pravljenju lutaka na temu "Đubravko i Smećka".
Radmila Hrustanović, zamenik gradonačelnika, podsetila je da se održavanje akcije poklapa sa obeležavanjem 125 godina od uspostavljanja diplomatskih odnosa Srbije i SAD. 
Čišćenje obale Dunava podno Kule Nebojša organizovali su Sekretarijat za zaštitu životne sredine grada, Savet za ekologiju opštine Stari grad i nevladina organizacija Eko-centar. Akciji su se pridružili i  radnici "Zelenila", "Gradske čistoće" i Dobrovoljnog vatrogasnog društva "Stari grad".
    </div>
    <div id="magazin">
Ruži ime grada
VRŠAC – Od juče, ime Vršca nosi i jedna ruža. Latice su joj roza-bele boje i ne bode.
Novu selekciju, kao i oko hiljadu do sada, stvorio je univerzitetski profesor u nemačkom gradu Vaiheštefan Jozef Ziber i podario svojoj varoši, u kojoj je rođen, pre ravno 86 godina. Izgleda, uzgred, kao da mu je makar dvadeset manje. Možda i zahvaljujući svom poslu.
Ceremonija ovog jedinstvenog krštenja, dogodila se juče, u svečanoj dvorani Gradske kuće, pred mnogih uglednim zvanicama iz Nemačke i Vršca. Govorio je, malo na srpskom, malo na nemačkom, i otac ovog cveta, jedan od najpoznatijih svetskih stručnjaka i poznavalaca kraljice cveća.
Za ovu priliku, doneo je tri saksije s mladicama, koje će tek iduće godine cvetati. Posebno je, na jednom velikom panou, bila slika raskošnog cveta.
– Draga ružo, dajemo ti ime mog rodnog Vršca. Od danas ćeš se tako zvati – rekao je naučnik, podigavši čašicu s izričito traženim "banatskim", kojim je strukove "vršca" i zalio, obavivši tako čin jedinstvenog krštenja.
Izučavanju ruža ovaj naučnik se posvetio zahvaljujući bavljenju baštovanlukom, od malih nogu, u cvećari vršačkog Gradskog parka. U tom vrtu-firmi, baštovanska znanja i umeća su sticali i njegovi otac i stric. Ova cvećara i danas uspešno radi.
– Ruža je, kasnije, bila moja opsesija, i mnogo puta do sada sam konstatovao da zasluženo nosi ime kraljice – kaže profesor Jozef Ziber, inače potpredsednik Svetske asocijacije proizvođača ruža. – Mada sam do sada video više od 25.000 vrsta ruža, i oko hiljadu novih stvorio – ova mi je najlepša.
Naučnika i zaljubljenika u svoj posao i rodni grad, ovdašnji pisac Dušan Belča nazvao je "gospodarem ruža", jer ih i voli i stvara.
Zahvaljujući novoj selekciji, koja je stvarana nekoliko godina, Vršac će biti mnogo poznatiji, posebno među botaničarima, selekcionarima i cvećarima u čitavom svetu.
Pitali smo profesora da li postoji crna ruža.
– Ne. Ima tamnih i onih čija se boja preliva, ali nema crnih – kategoričan je profesor Ziber, koji naglašava da je ruža iz jugoistočne Azije preneta u Evropu, pre ravno dva veka, i ona ne uspeva na južnoj zemljinoj polulopti. – Ovu ružu sam stvorio da bude više bela, nego roza, jer je bela boja simbol napretka. Ovaj čin simbolizuje i želju za mirom i razvojem cele zemlje.Malo je gradova u svetu, koji se mogu podičiti da njihova imena nose i ruže. Vršac od juče ima imenjaku.
    </div>
    <div id="vesti">
Objavi pa isključi
ŠABAC – Zbog neizmirenih obaveza, šabačka "Toplana" nedavno je javno publikovala spisak 64 najveća dužnika, a u ulici kralja Milana broj 47/1 isključila je prvog potrošača (poslovi prostor). Zaključno sa septembrom, ukupna dugovanja Šapčana za centralno grejanje iznose više od 23,5 miliona dinara, što u ovom javnom preduzeću ne žele više da tolerišu.
Na spisku objavljenom u lokalnom nedeljniku "Glas Podrinja" našla su se imena građana čija su dugovanja veća od 100.000 dinara. Vlasnik prostora u Kralja Milana nije bio prisutan kada je terenska ekipa presekla cev koja spaja daljinski sistem sa radijatorima, a direktor "Toplane" Dejan Stojanović ne isključuje mogućnost da se uz asistenciju policije ubuduće isključuju i ostali dužnici.
– Od 6.200 korisnika daljinskog grejanja 64 duguju skoro devet miliona dinara. Građani treba da znaju da na objavljenom spisku nema ni jednog korisnika socijalne pomoći. Prema podacima Centra za socijalni rad, daljinsko grejanje imaju 23 ugrožene porodice, ali one redovno izmiruju svoje obaveze. U drugoj kategoriji dužnika je 205 potrošača, koji nisu platili između 50.000 i 100.000 dinara – kaže Stojanović.
On objašnjava da je "Toplana" redovno opominjala dužnike, pozivala ih na dogovor, ali ništa nije vredelo. Da potraživanja ne bi zastarela, svake godine su podnosili tužbe nadležnom sudu. Problemi, međutim, nastaju sa izvršenjem presuda, pošto su se dužnici "dosetili", pa ne puštaju izvršioce u stan, ili se navodno više ne nalaze na tim adresama.
– Pojedinačna isključivanja sa sistema su tehnički moguća i zaista ćemo isključiti sve velike dužnike. Po gradu se priča da ćemo zbog pojedinaca ostaviti bez grejanja kompletne zgrade, što nije ni logično ni pravično. Ne možemo uskratiti usluge onima koji redovno izmiruju obaveze – ističe Stojanović.
Objavljivanje imena dužnika u gradu je izazvalo različita reagovanja, a javno su se oglasili gradski ombudsman Miloš Mijailović i Udruženje potrošača i korisnika javnih usluga Šapca. Mijailović smatra da iznošenje ličnih podataka građana narušava njihova ljudska prava, a Udruženje potrošača ističe da se oglasna poruka koja sadrži ime, lični podatak ili lični zapis ne može objaviti bez pristanka lica na koje se odnosi.– Čuo sam kako neki dužnici nameravaju da nas tuže. Ne znam samo po kom osnovu! Kleveta nije, jer smo izneli tačne podatke. Ugrožavanje privatnosti? Ako neko smatra da mu je bilo šta ugroženo, neka se obrati sudu. Ali zar nije paradoks da imaju pare za sud i advokate, a nemaju da izmire obaveze – pita se direktor JKP "Toplana" u Šapcu Dejan Stojanović.

Užice dobija carinarnicu
UŽICE – Sadašnja carinska ispostava u Užicu, koja pripada Carinarnici Kraljevo, prerašće tokom naredne godine u samostalnu carinarnicu. To su juče, prilikom posete užičkoj carinskoj ispostavi, najavili Vesna Jeremić, zamenik direktora Carina Srbije, Tihomir Petković, predsednik opštine Užice, i narodni poslanik G 17 plus iz Užica Ivan Živadinović.
Po rečima Vesne Jeremić, biće dorađena studija o ovom poduhvatu i do kraja godina prihvaćena, tako da će se 2007. osnovati carinarnica u Užicu. Ovaj region je četvrti u Srbiji po izvoznim poslovima, kazala je ona, dodajući da su odluci o otvaranju umnogome doprineli i "pritisci predsednika opštine Petkovića i poslanika Živadinovića" da to bude ostvareno. dok carinarnica ne počne da radi, službe u ovoj ispostavi će se reorganizovati da budu na usluzi privrednicima, kako oni zarad tih poslova ne bi morali da idu u Kraljevo. Vesna Jeremić je još istakla da je Ministarstvo finansija izdvojilo dovoljno sredstava za adaptaciju svih naših carinskih ispostava u Srbiji, pa se i u ovoj užičkoj planira zamena stolarije i dotrajalog krova.Tihomir Petković je podsetio da je u svojoj kampanji za predsednika opštine obećao da će Užicu vratiti značaj regionalnog centra i sve učiniti da se sedište carine ponovo osnuje u ovom gradu. To je potrebno s obzirom na politički i ekonomski značaj ovog regiona, na izvoznu privredu i dugu granicu. Po rečima poslanika Živadinovića, u ovoj ispostavi, dok ne bude carinarnice, biće otvorena nova pravna služba da rešava eventualne probleme u carinskim poslovima.
    </div>
    <div id="sport">
Tomas i Gurović su opasan tandem
Imajući u vidu Partizanov kvalitet na svim pozicijama u timu, a da je Crvena zvezda ostala bez Stefanova i da još mora da čeka na Aleksandrova, reklo bi se da će u današnjem "večitom" košarkaškom derbiju (16.30 č, tv) "crveno-belima" za pobedu biti potrebno mnogo više od toga da njen vodeći pojedinac Milan Gurović, na početku ove sezone u vrhunskoj formi, prikaže još jednu veliku partiju. S druge strane, u Partizanu kao svoju prednost vide upravo snagu kolektiva: 
- Naše vrline su timska igra i jaka odbrana, koju moramo da pokažemo protiv Crvene zvezde. To je recept za pobedu, istakao je Uroš Tripković, košgeter "crno-belih" koji je u poslednjoj utakmici pre derbija nagovestio da se vraća u formu i kada je reč o šutu za tri poena. 
Partizanov glavni šuter misli da će kvalitet košarke biti na nivou derbija:
- Očekujem dobru utakmicu u jakom ritmu. Zna se da je Crvena zvezda kvalitetna ekipa. To je pokazala protiv Budućnosti. Mi ćemo igrati maksimalno angažovano, što je nadam se dovoljno za pobedu. Uz navijače koje pozivam da nam pomognu. 
Tripković očekuje da će za njega biti zadužen Amerikanac Bili Tomas, koji je inače u minula četiri kola proveo više vremena na terenu i od Gurovića, demonstrirajući upravo Zvezdi potrebnu igru za tim kao prvi asistent ekipe.  
- Mislim da ću voditi duel sa njim pošto je on bek. Rekao bih da je izvanredan igrač, koji još nije pokazao sve svoje kvalitete. Ali, svi zajedno ćemo se potruditi da ih ne pokaže na ovoj utakmici, kaže Tripković.
Po rečima trenera Duška Vujoševića, Zvezdina prednost je u iskustvu nekolicine igrača:
- Svi ti igrači su stekli ime pre dolaska u Zvezdu i sigurno , kao i svi pošteni ljudi, veruju da vrede onoliko novca koliko su plaćeni. O Gurovićev kvalitetima nije potrebno pričati, tu su Popović, Antić, Tomas je u punoj igračkoj zrelosti, ja veoma poštujem i Markovića. I kada je veća razlika u kvalitetu nego sad, nema favorita. Ima pokušaja da se to breme prebaci nama, kao da je naša pobeda nešto što se podrazumeva. Kada je odlazio Milojević retko ko je očekivao da ćemo imati kvalitet koji imamo sad i koji je po mom ukusu. Zvezda je veliki klub sa velikom publikom, ali uz sav respekt prema njima očekujem da mi, koji imamo najbolje navijače na svetu, utakmicu rešimo u svoju korist.
-----------------------------------------------------------
Vratiti "fer-plej"
- Bez normalnog poraza nema normalne pobede, kaže Duško Vujošević
Prošla su četiri meseca od finala "plej-ofa" čija druga utakmica je prekinuta posle odluke Crvene zvezde da ne nastavi meč, zbog obračuna policije sa njenim navijača, koji su se našli na tribinama uprkos tome što je Partizan kao domaćin ulaznice podelio svojim pristalicama na polufinalnom susretu sa Budućnošću. Uoči ovog derbija "crveno-beli" su se oglasili saopštenjem kojim su pozdravili odluku šampiona da se karte nađu u slobodnoj prodaji.
- Drago mi je da su u Zvezdi zadovoljni zbog nečeg što je Partizan uradio. Biće manje zadovoljni posle utakmice, rekao je Duško Vujošević, trener "crno-belih", koji je na pitanje da prokomentariše informaciju da je Dragan Šakota, kolega sa Zvezdine klupe, odbio da govori za jedne novine u istom danu kad i on, dao sledeći odgovor: - Ne znam da li je to čaršijska priča... Ja mogu, donekle, da odgovaram za svoje postupke. Za druge ne mogu...
Partizanov stručnjak se obratio navijačima oba tima:
- Pozivam i jedne i druge da se vrate u okvire fer utakmice gde nisu važne igre pre i tumačenja posle meča. Da se svi susretnu sa pameću, jer bez normalnog poraza nema ni normalne pobede. Otkako je odlučeno da prvak Jadranske lige ne ide u Evroligu, počelo se sa rekapitulacijom finala "plej-ofa" i prebacivanjem iz uloge krivca u ulogu žrtve. Javnosti nije do kraja objašnjeno da li su incidenti bili spontani ili ne. Javljali su se razni Homeni iz G17, neka  pričaju da li sme da se urinira po specijalcima... Nema dovoljno hrabrosti da se sve ustanovi. Svesni smo da će Zvezda ući sa većom tenzijom, ali će naići na protivnika koji će uzvratiti istom merom.

Šakota: Partizan bolji nego pre
Kad se govori o tome ko je favorit, poslednjih godina se ništa nije promenilo na domaćoj košarkaškoj sceni. Tako Crvena zvezda, uprkos svojim najvećim ambicijama (koje čak nadilaze ovaj region) prepušta i danas tu ulogu svom najljućem rivalu, petostrukom uzastopnom prvaku.– Mnogo toga je uticalo na trenutni iugled naše ekipe – kaže šef stručnog štaba "crveno-belih" Dragan Šakota. – Ipak, uspeli smo da se konsolidujemo i da postepeno popravljamo svoju igru. Susret sa Partizanom očekujemo s velikim ambicijama. Partizan je u boljoj formi i kompletniji je. Znam da kalendar utakmica ne može da se menja, ali da možemo da biramo, rado bismo promenili termin...Veliki treneri imaju običaj pred velike mečeve da objave da u njihovom timu "nije sve u najboljem redu". Ovog puta, Šakota je zaista suočen s problemima koji nisu mali. Posle naprasnog odlaska iz Zvezde prvog plejmejkera Vrbice Stefanova, na kome je trebalo da počiva igra, povredio se jedan od najtalentovanijih organizatora igre u evropskoj košarci Igor Milošević. Tako je sav teret vođenja igre pao na prošlogodšišnjeg "četvrtog pleja" Stivena Markovića i beka Vuka Radivojevića. Iznuđeno rešenje sa Radivojevićem u toj ulozi moglo bi da košta Zvezdu, jer u Partizanu će sigurno vršiti ogroman pritisak na njega dok bude imao loptu, a ona ne deluje sigurno u njegovim rukama.
Upitan da kaže nešto o timu Partizana, Šakota je rekao:
– Partizan će svoje pravo lice pokazati u Evroligi. Koncept njegove igre je isti kao i prošle godine, jer Drobnjak je odlična zamena za Milojevića, a spoljna linija je pojačana Kecmanom i Tepićem. Iako je koncepcija ista, tim je dobio na brzini i još je opasniji u tranziciji. Partizanovo najjače oružje već godinama – igra u reketu – i sada je na visokom nivou. Perović stalno napreduje i uz Drobnjaka će dobiti na čvrstini. Partizan sada ima još bolji balans između unutrašnje i spoljne linije u kojoj odskače Tripković. Da zaključim: Partizan je bolji nego prošle godine.
Zvezda je poslednjih nekoliko godina bila inferiorna u reketu, a sada tu polaže najveće nade. Članovi njenog visokog kvarteta Popović (211 cm) – Mišanović (217) – Antić (209) – Dragićević (205), pokušaće naizmenično da održavaju ravnotežu sa Perovićem (217), Drobnjakom (211) i Pekovićem (210). 
– U ovom trenutku imamo dovoljan broj kvalitetnih visokih igrača – rekao je Šakota. – Nedostaju nam dva plejmejkera i jedno krilo, za šta ćemo, nadam se, ubrzo naći rešenja. Pod košem bi ovog puta morali ravnopravno da se nosimo.
Partizan već pet godina lako izlazi na kraj sa Zvezdom kojoj su dva trofeja Kupa "Koraća" slaba uteha. Ona mu je bila najbliža proletos, kada je stigla do finala (njen najbolji plasman od 1998.), ali je u njemu izgubila sa 3:0. U Zvezdi očekuju da će u ovoj sezoni biti još veća opasnost za komšije, pogotovo ako joj uskoro stigne najavljivano kvalitetno pojačanje na mestu pleja.

Zvezda bez petorice prvotimaca
Posle dvonedeljne pauze nastavlja se fudbalsko prvenstvo Srbije. Crvena zvezda gostuje u Novom Sadu, gde od 14.30 časova igra protiv Vojvodine. Za današnji duel trener "crveno-belih" Dušan Bajević neće moći da računa čak na petoricu igrača. Zbog povrede neće igrati Dušan Basta, Blagoj Georgijev, Marko Perović, Ivan Ranđelović i Milan Biševac. To ne umanjuje njihove ambicije, pa Bajević očekuje osvajanje sva tri boda.– Ovo je prva od tri utakmice u nizu koje planiramo da dobijemo, čime bismo povećali našu prednost na tabeli. Posle toga igramo protiv OFK Beograda i apatinnske Mladosti, naših glavnih konkurenata za prvo mesto. Međutim, pokazalo se da u našem prvenstvu nema loših ekipa, te da svako svakog može da pobedi. Vojvodina će protiv nas sigurno imati motiv više, ali mi u svaku utakmicu ulazimo maksimalno ozbiljno. Igrači imaju snage i umeća, pa verujem da u Novom Sadu mogu ostvariti novu pobedu – istakao je Bajević.
Trener Crvene zvezde je kazao da su se prvih dana pauze u prvenstvu igrači odmarali, a potom se radilo na tehničko-taktičkim detaljima. 
– U odsustvu reprezentativaca smo radili koliko smo mogli. Nisam hteo da preforsiram igrače, jer je prvenstvo dosta dugo. Voleo bih da posle tri utakmice u tim uključim igrače iz omladinske škole – rekao je Bajević, i dodao da grčki fudbaler Epaminondas Kutromanas nije prošao probu, tako da neće pojačati redove "crveno-belih".Iako zauzima deseto mesto na tabeli, sa samo pet bodova, Vojvodina je u pojedinim utakmicama pokazala da je izuzetno ozbiljna ekipa i da dobro igra na svom terenu. To se naročito pokazalo protiv Partizana, kada su Novosađani pobedili sa 1:0, i tako "crno-belima" naneli prvi poraz u šampionatu.

Košarkaški samit
Šta se to dogodilo sa srpskom košarkom, i kolike su razmere posrtanja jednog od najtrofejnijih sportova nije jednostavno odgonetnuti, no problemi su veliki i složeni. Nekoliko učinjenih koraka unazad, na rezultatskom i planu interpretacije igre doveli su u pitanje sve stubove na kojima je košarkaški sport godinama gradio visoku poziciju na međunarodnoj sceni.
Nespokojstvo košarkaške porodice jake, pametne i promišljene u prošlosti, prepoznaje se danas po bujici improvizatorskih pokušaja da se izađe iz začaranog kruga punog ličnih sujeta, klanova, klubaških interesa, zakulisne i bespoštedne borbe za vlast i dominaciju. Nestanak srpske košarkaške pameti, kulta reprezentativnog dresa, sloge u trenerskoj familiji, prenošenje znanja kako je to nekad činio guru srpskog trenerskog pokreta profesor Aleksandar Nikolić, šta je danas s tim? Šta je sa igračkom kreacijom kojoj su se rivali divili sa košarkaškog patosa potpuno razluđeni dok su Korać, Kićanović, Danilović, Kapičić, Slavnić, Divac, Đorđević, Dalipagić skupljali košarkaške zvezde i nemilice ih poklanjali košarkaškom svetu.
Stagnacija, ne samo u rezultatskom smislu je očita, horski se slažu čak i sami autori i protagonisti košarkaške krize. Sve je, međutim, veći broj opterećujućih faktora koji ovaj sport vodi na marginu, na kojoj se odigrava presing izmeću sjajne prošlosti i izazova današnjice za koju je ova organizacija, tako danas stvari izgledaju, nespremna, nezrela i nesposobna.
Šta da se radi sa košarkom, kojoj dugujemo zahvalnost zbog toga što nas je dugo godina činila boljim nego što smo to uistinu bili, pomerajući vidike i prostor na kojem smo se svi šepurili imitirajući naše sjajne dugajlije pod koševima.
Imali smo ispred sebe meru izazova i svest o vrednosti sticanu kroz teški rad i veliki talenat.
Organizovana i vođena za poduhvate, košarka je odbacila osrednjost, poništavajući ideološku matricu o jednakosti u prosečnosti.
Sad, kad je igrom sudbine i ovaj bastion vrednosti dospeo na rub propasti, da vidimo gde smo stigli i kamo smo se zapravo zaputili. Ko je ikada uživao u plodovima košarkaške igre razumeće poštenu ideju "Politikine" kuće da napravi košarkaški samit sa jednim motivom: da se košarka ponovo popne na Himalaje uspeha.
Oni koji žele da rešavaju probleme i otklanjaju nedoumice, zapravo ne mogu biti u krizi. Samo pasivni posmatrači, kojima sa usana ne silaza reč kriza glavni su generatori u nagomilavanju problema i pravljenju sveopšte košarkaške konfuzije. 
U krizi ne mogu biti ni oni koji nude loša i površna rešenja. Oni prosto ne razumeju suštinu problema, i zato samo nisu u pravu. I ne moraju zbog toga biti zlonamerni.
Svi, zajedno, otvoreno i beskompromisno, kao što su to u prošlosti činili košarkaški vizionari, možemo iz ovog reketa koji nam je okovao maštu i brzinu, vic i ideju, sputao nas u pokretu i akciji, i vratio tamo odakle su neke druge generacije pobegle glavom bez obzira.
Zato je nedeljni samit košarkaškog naroda prilika da svi zajedno ubacimo novi vazduh u pluća sportu  čijim  smo se  ostvarenjima ponosili na svakoj tački košarkaške planete..
    </div>
    <div id="kultura">
Nedovršena predstava
Kada se za novu postavku opere pozovu tumači dva glavna lika iz inostranstva, uz to i dirigent i reditelj – to treba da obezbedi siguran uspeh premijeri. Za izvođenje Mocartovog "Don Đovanija" sala Narodnog pozorišta je bila mala da primi sve zainteresovane gledaoce. Tom velikom interesovanju za ovu operu koja je poslednji put na našoj sceni izvedena pre više od dve decenije (1982) i odigrana je samo osam puta, ovo je bio novi veliki povratak. No, posao nije dovršen do kraja. Scenski, scenografski, kostimografski – kao i bilo kakav rad sa svetlom, ostaju da se dovrše. 
U osnovi minimalistička, postavka mladog Ljeva Puljezea (28) imala je samo naznake scenskih postupaka koje je trebalo definisati između ozbiljnog i komičnog žanra. Filmsko platno, kao zamena za scenografiju, nekoliko sanduka i sletski, crno-beli kostimi hora i većine protagonista zamarali su oko i pobudili na razmišljanje o, ipak, mogućoj i ovog trenutka boljoj, koncertnoj verziji koja bi za Bemus bila upriličena umesto scenske. U njoj bi Mocartova sjajna muzika, jedne od najboljih, ikad napisanih opera, došla u potpunosti do izražaja. 
Dirigent Marko Berdondini vodio je orkestar koji je uvertiru i sam početak svirao dobro, da bi se kasnije tanjio i slabio u zvuku, kada je trebalo da dobija na snazi. Ni zlokobnog kraja, ni dramatike, ni lepote Mocartove muzike !
Najbolji deo predstave ostvarila su dvojica gostiju u glavnim ulogama, bariton Paolo Koni (Don Đovani) suveren i u rečitativima i u arijama, ne ostavljajući publiku bez daha, ali ostvarujući ulogu u celini na potrebnom nivou. U ulozi Leporela nastupio je Lizandro Guinis, bariton u ulozi basa bufo, koji i pored dobrog izvođenja nije iskoristio svoju ulogu da napravi pravi komični lik. 
Svi ostali protagonisti bili su ili u pogrešnim ulogama ili u mukama ispevavanja Mocartovih brzih pasaža, virtuoznih, lepršavih i – nesumnjivo teških. Najbliže rešenju zahteva bili su Suzana Šuvaković-Savić (Dona Elvira) kao i mladi pevač Nebojša Babić, (Mazeto) dok smo Dejana Maksimovića (Don Otavio) i Sanju Kerkez (Dona Ana) čuli u njima primerenijim ulogama. Za Draganu Tomić (Cerlina) postoji nada da će sazreti za ulogu, a Dragoljub Bajić (Komtur) teško se borio sa dimom kojim je bio obavijen, u mraku, bez rešenog svetla.
I hor i orkestar su pokazali želju da studiraju partituru, ostalo je ličilo na priredbu o Don Đovaniju, odnosno na amatersku predstavu i "ad hok" skupljenu družinu za koju se ne bi moglo reći da seže u davnu istoriju i da se ova Mocartova opera našla na repertoaru Narodnog pozorišta još 1938. godine. Mi pamtimo poslednju postavku, nekoliko dobrih uloga, ali i celinu sa kojom se ni pre dvadeset godina nismo mogli podičiti.      
Da završimo optimistički. Moguće je da se sve dovrši, popravi i unapredi. Svi naši solisti koji će zameniti strance moraju biti na istom nivou, a zbrzana scenska rešenja do sledeće predstave mogu biti realizovana.
Ili nije bilo vremena ili snage, entuzijazma, znanja, moći?

Aplauzi i zvižduci
Tanjug specijalno za "Politiku" ISTANBUL, 13. oktobra – Odluka o dodeli Nobelove nagrade za literaturu u Turskoj je, kao što se i moglo očekivati, dočekana oprečnim reagovanjima. Jedni aplaudiraju Orhanu Pamuku, drugi mu zvižde. Sve zavisi ko gde stoji, sa kojih pozicija govori o poznatom piscu.
Ljudi koji žive od pera, ogromna većina njih, prezadovoljni su, reklo bi se oduševljeni. Relativno mlad pisac za nobelovca Pamuk (54) prvi je Turčin koji je uspeo da otvori dveri Stokholmske akademije za literaturu.
"Srećan sam što ste dobili nagradu koju ste zaslužili. Uveren sam da ćete nastaviti da pišete sa istim entuzijazmom", izjavio je Jašar Kemal, posle Pamuka sigurno najveći živi turski pisac. I on se, inače, već godinama pominje kao kandidat za Nobelovu nagradu.
"Ovo je istorijski trenutak. Sada će pažnja sveta biti okrenuta i prema turskoj literaturi", kratko kaže pisac Adalet Agaoglu.
"Pamuk će biti lokomotiva. On će otvoriti vrata mnogim turskim piscima. Naši književnici će naći svoje mesto u svetskoj literaturi", kaže predsednik Udruženja pisaca Četin Tuzuner.
Sam Orhan, koji se zatekao u Americi, kao predavač na Univerzitetu Kolumbija, kao i ranije, i dalje zakopčan do grla, škrt na rečima. Čak i sada, kada je dobio najveće priznanje na svetu, drži se po strani. Kaže da je u šoku, kao da još ne shvata šta se to oko njega dešava.
Odluka švedske Akademije za literaturu je, prema očekivanjima, u Turskoj izazvala i drukčija reagovanja. Ima onih koji danas tvrde da je to više političko nego književno priznanje, da je veliki pisac, navodno, "nagrađen" zbog spornih izjava o Jermenima i Kurdima, a ne za ono što je pisao i napisao. Niko, naravno, ne pokušava da objasni kakve to blage veze može da ima sa sedim glavama koje sede u žiriju u Stokholmu i odlučuju o najprestižnijem književnom priznanju na planeti. 
Čudi, međutim, što Pamuka pokušavaju da ospore i pisci, i to – na anadolijskim prostorima – poznati. Pesnik Ozdemir Inče je, priznaje, čak i ljut! "Ukoliko biste pitali ozbiljnije književne ljude oni bi stavili Pamuka na kraj liste. Turska literatura nije dobila nagradu, dobio ju je Orhan Pamuk. Sutra glavni naslovi u novinama biće da je Orhan Pamuk – koji je prihvatio `genocid nad Jermenima` – dobio Nobelovu nagradu", kaže on.
Mnogi su zbunjeni zbog ovakvog reagovanja. Zavist ili zakulisne igre? Verovatno i jedno i drugo.
Kada prorade strasti, onda se lako gubi osećaj za meru, za realnost. Pojedinci, ovim povodom, ne slučajno, podsećaju: Pamuk je rođen u bogatoj istanbulskoj porodici (deda mu je proizvodio vozove), školovao se u stranim školama, nije od onih koji pet puta dnevno idu na namaz (klanjanje Alahu). Naprotiv. Podseća se, takođe, na njegovo prozapadno obrazovanje i ponašanje, čime, očevidno, želi da se kaže da je pre svega u pitanju "politička odluka".
Kada jedan pesnik kao što je Ozdemir Inče izgovori tako opore reči, šta onda očekivati od, u bradu zaraslih, nacionalista. Oni su, uostalom, početkom godine, nobelovca Pamuka nakratko izveli pred sud i to zbog jedne jedine javno izgovorene rečenice ("U ovoj zemlji ubijeno je 30 hiljada Kurda i milion Jermena"). Oni nemaju dileme: za njih postoji samo jedna boja i to crna. Ovo je politička nagrada, i ništa drugo!"Ja sam postiđen. Ova nagrada nije data Pamuku zbog njegovih knjiga, data mu je zbog njegovih izjava, zbog tvrdnji o genocidu nad Jermenima... Data mu je zbog toga što je omalovažavao naše nacionalne vrednosti", kaže advokat Kemal Keričiz, predvodnik radikalne grupe, koja je sebe samoproglasila za čuvara otadžbine, koja danas, eto, brani Tursku od, posle Ataturka, od juče sigurno najznamenitijeg Turčina – Orhana Pamuka.

Čarls Simić gost Beograda
Čarls Simić, jedan od najznačajnijih savremenih američkih pesnika, od danas će biti gost našeg grada. Dobitnik niza uglednih priznanja za literaturu, Simić je i vrsni prevodilac koji je prepevao veliki broj značajnih srpskih pesnika na engleski jezik, predstavivši ih američkoj javnosti. 
Čarls Simić (rođen je 1938. u beogradskoj građanskoj porodici, sa kojom je emigrirao u SAD početkom pedesetih godina) u rodni grad stiže posle mnogo godina. Zahvaljujući nekolicini izdavača ("Paideja", "KOV", "Otkrovenje" i "Narodna knjiga") ipak je prisutan na ovdašnjoj sceni i ima vernu publiku koja odavno čeka susret sa njim. 
Program brojnih susreta narednih dana, upriličen uoči i povodom 51. Sajma knjiga, čiji je SAD zemlja počasni gost, počinje sutra 15. oktobra, u 18.30 časova, u Klubu knjižare Madlenijanum, u kojem će uvaženi gost potpisivati knjige koje će posetioci moći da kupe sa popustom.
U ponedeljak, 16. oktobra, biće predstavljena knjiga poezije i eseja Čarlsa Simića u izdanju "Narodne knjige" (pesme) i IP "Otkrovenje" (eseji) na Filološkom fakultetu, u Sali za konferencije na I spratu, posle čega će u 13.00 časova početi Simićev razgovor sa studentima.U utorak, 17. oktobra, u 18.30 zakazano je otvaranje Američkog kutka u Beogradu u Domu omladine (Makedonska 22, I sprat), gde će Simić takođe biti gost, a u sredu, 18. oktobra, u Dvorani Kulturnog centra Beograda u Kolarčevoj 5, u 19.00 počeće veče poezije ovog slavnog pesnika. Ulaz je, naravno, slobodan i svi poštovaoci poezije i svi zainteresovani za lepu pesničku reč više su nego dobrodošli.
    </div>
    <div id="ekonomija">
Radijatori, ipak, najjeftiniji
Podatak da bi zbog tehničkih problema u transportu kroz Mađarsku umesto 13 miliona kubika gasa u Srbiju tokom zime stizalo oko 10, kao i da je toplanama uoči početka grejne sezone umesto 46.000 tona mazuta, koliki je mesečni bilans, stiglo oko 27.000, mogao bi privremeno i da ohladi radijatore.Prema rečima Milovana Lečića, predsednika Udruženja toplana Srbije, gotovo sve toplane su spremne za start 17. oktobra. Za još dve ili tri treba obezbediti mazut kako bi potrošači bili u potpunosti zadovoljeni. Međutim, količine mazuta kojima trenutno raspolažemo daleko su manje od onih koje smo imali pred početak prošle grejne sezone. Ne prati se ni dnevna dinamika isporuke, pa su prispele količine nedovoljne, ističe Lečić.  
Upravo da se ne bi ponovila prošlogodišnja situacija, kada je zbog nestašice gasa moralo da se ide na supstituciju mazutom, Udruženje je sredinom godine sa NIS-om potpisalo ugovor o isporuci mazuta za srpske toplane. Tako bi tokom cele zime, po ovom ugovoru, trebalo da bude isporučeno oko 140.000 tona, a ako gasa bude manje od potrebnih, još više – 158.000 tona mazuta.
Iako u NIS-u ističu da problema oko isporuke mazuta nema, kao i da će sve količine biti isporučene na vreme, činjenica je da na NIS-ovim zalihama nikada nije bilo manje mazuta nego u ovo vreme. Samo pre nekoliko meseci rezervoari u rafinerijama bili su zatrpani mazutom koji je prodat. Ali ne toplanama.
Takođe je činjenica da prerada nafte iz koje se dobija mazut nikada nije bila skromnija nego sada, tako da je realno očekivati da će mazut za grejanje i zbog toga najverovatnije stizati na kašičicu do toplana. Ukoliko se situacija ne promeni.
Celu stvar oko nabavke novih količina ovog energenta za zimu pravi i nerealno niska cena grejanja koja je, kako ističu u Udruženju toplana Srbije, daleko od ekonomske. Iako je za većinu toplana u ovom času kvadratni metar grejanja oko 33 dinara, realno bi bilo da bude viša od 45.
Za desetak toplana je već odobrena korekcija u ceni za oko 9,3 odsto, dok se za 11 još čeka zeleno svetlo, ističe Lečić.
Ukoliko se slučajno odobri najviša cena grejanja od oko 48 dinara za stan od 60 kvadrata domaćinstva će mesečno plaćati 2.880 dinara, što je za godinu dana oko 32.500 dinara. Međutim, kako upućeni najavljuju, ne očekuje se da cena pređe 40 dinara. U tom slučaju bi mesečno trebalo izdvojiti 2.400 dinara, a za godinu 28.800 dinara, što bi u poređenju sa ostalim energentima opet bio najpovoljniji način grejanja.
Oni koji su priključeni na gas mogu očekivati da će do korekcije cene, koja se nije menjala skoro godinu dana, uskoro doći. Po sadašnjoj ceni od 18,3 dinara po kubiku, koliko se plaća Srbijagasu, oni bi za stan od 60 kvadara plaćali mesečno 4.392 a za pola godine 26.352 dinara.
Ako se uzme da se tona kvalitetnijeg uglja na stovarištima prodaje po ceni od 5.000 do 7.500 za celu grejnu sezonu domaćinstva će morati da plate od 20.00 do 22.500 dinara za četiri tone uglja, što je prosek potrošnje za stan od 60 kvadrata.
Ukoliko domaćin kupi kubni metar bukovine za koju treba izdvojiti od 3.200 do 3.400 dinara, za 10 kubika, koliko im je potrebno za šest meseci, moraće da izdvoje od 32.000 do 34.000 dinara.
Cena grejanja na struju zavisiće od toga da li se stan greje po nižoj ili višoj tarifi. Ako troši 1.600 kilovat-časova  mesečno od čega je 1.050 kilovat-časova u vreme jeftinije struje, račun će platiti oko 4.450 dinara. U cenu nisu uračunati najskuplji kilovat-časovi u crvenoj zoni. Treba imati u vidu da je potrošnja struje znatno veća u najhladnijim mesecima – decembru, januaru, februaru, martu, dok je u aprilu nešto manja. Pa ako bi se ovih 1.600 kilovata uzelo kao prosečna potrošnja za šest meseci bi račun za grejanje na struju iznosio 26.700 dinara.

Brza prodaja, kusi komunalci
Brzopleta i kampanjska privatizacija najveća je opasnost za komunalne sisteme. Naime, iskustva zemalja u okruženju i dalje potvrđuju da u procesu promene vlasničke strukture komunalni sistemi treba da ostanu javno dobro građana sa kontrolisanim ulaganjima. Ovo je, između ostalog, bio i zaključak okruglog stola o promeni vlasničke strukture komunalnih sistema koji je nedavno organizovao Sindikat komunalno-stambene privrede Srbije. 
Za okruglim stolom našli su se sindikati komunalaca Crne Gore, Slovenije, Makedonije, BiH i RS, kao i dva iz Mađarske. Suočavajući se s privatizacijom, oni su odlučili da osnuju konfederaciju sindikata komunalaca centralne Evrope.    
Predsednik Sindikata komunalaca Srbije Svetozar Ercegovac pri tom podseća na stav sindikata da je neophodno napraviti strategiju transformacije uz pomoć međunarodnih sindikalnih organizacija, ali i da do sada još ništa u vezi s tim nije učinjeno. Za to vreme, međutim, "multinacionalne kompanije pokušavaju da kupe naše sisteme". On podseća na negativna iskustva u Poljskoj i Češkoj, u kojima je ubrzana privatizacija komunalnih sistema građanima donela samo lošije usluge, a zaposlene ostavila bez zaštite. 
Žiroš Šandor, sekretar Sindikata vodovoda Mađarske, objašnjava da je u ovoj zemlji, gde proces privatizacije u komunalnim sistema traje od 1993. godine, većina njih već u vlasništvu nemačkih i francuskih firmi. Privatizacija ni ovde nije donela bolje usluge građanima, kao ni bolje plate i uslove rada komunalcima. Došlo je do blagog poboljšanja tek usvajanjem novog mađarskog zakona o radu, koji propisuje obavezno učešće sindikata i radničkih saveta u pregovorima o privatizaciji. Mate Zoltan, potpredsednik Saveza sindikata radnika vodovoda Mađarske tvrdi da privatizacija vodovoda može da se obavi – bez stranog ulaganja. Poenta je, smatraju mađarski sindikalci, u tome da opštine i gradovi putem ekonomske cene mogu izbeći privatizaciju.    
Rifat Mahmutović, predsednik Sindikata komunalaca BiH, smatra da je u njegovoj zemlji "država opljačkala svoj narod". Opštine su, naime, dozvolile agencijama za privatizaciju prodaju opštih dobara, ali je, budući da to nije u skladu s tamošnjim zakonima, Sindikat uspeo da poništi nekoliko takvih privatizacija, pa je lokalna samouprava u tim firmama ostala većinski vlasnik, u odnosu 51 prema 49 odsto.  Sindikat RS je, pak, uputio Narodnoj skupštini RS zahtev da se prvo izradi strategija, kaže predsednik Mile Ribić.  
     Privatizacija komunalne privrede nazire se i u Makedoniji, a Zoran Georgijevski, predsednik Sindikata komunalne privrede, ugostiteljstva i turizma, insistira na ulozi sindikata, najpre u proceni kapitala, kao i akcija radnika. Miloš Mikolić, sekretar Sindikata vatrogasaca SSS Slovenije, kaže da su tamo  još na početku privatizacije komunalnih sistema uredili infrastrukturu kao državno vlasništvo. "Iako smo se razdrobili na 200 opština, među njima je regulisano šta je koja uradila i ko je vlasnik čega. Privatizovane su one firme koje mogu na tržište, a to su uglavnom preduzeća komunalne gradnje jer nisu javna dobra, kao i pogrebna, graditelji infrastrukture i puteva. Vodovod, groblje i putevi ne idu kod nas na tržište zato što su javno a ne privatno dobro. Radnici su nezaštićeni tamo gde nisu sindikalno dobro organizovani", poručuje Mikolić.
--------------------------------------------------------------------------
Na redu Beogradski vodovod
I preduzeće "Beogradski vodovod i kanalizacija" ulazi u proces restrukturisanja. Prethodno je, međutim, sprečena ishitrena privatizacija, kaže  Rade Radosavljević, sekretar Samostalnog sindikata Beogradskog vodovoda, s kojim je saglasan i predsednik Nezavisnog sindikata Vodovoda Radule Ristić. Zajednički cilj je da se firma transformiše po jasnim pravilima i da država ostane većinski vlasnik, da se odvoji osnovna od prateće delatnosti, napravi program kvalifikacione strukture i tek posle restrukturisanja sagledaju mogućnosti koncesija, dokapitalizacije  i akcionarstva. Opredeljenje je, kako kažu, da izvorišta ostanu u vlasništvu opština i gradova. Ekonomska cena vode nije za sada opravdana, dodaje Radmila Stišović, sekretar Sindikata komunalaca Beograda.
    </div>
    <div id="vesti">
Tajna novinarskog kofera
Zoran Maksić (45), koji je 4. oktobra uhapšen na beogradskom aerodromu zbog sumnje da je iz Lime pokušao da prošvercuje tri i po kilograma kokaina, izjavio je pred istražnim sudijom da kofer u kojem je pronađena droga nije bio njegov. On je rekao da odeća, časopisi i rečnik koji su, pored droge, pronađeni u koferu nisu njegovi, ali da to "nije mogao da prijavi ni policiji, ni službi Jata, ni službi izgubljeno-nađeno da aerodromu".
– Neka se uradi DNK analiza da bi se utvrdilo da odeću nisam oblačio, a ni predmete pipao – rekao je Maksić kod istražnog sudije, ali se ubrzo predomislio. – U stvari, pipao sam stvari jer mi je policija rekla da ih izvadim iz torbe. Tražili su da ih spakujem u kesu i ponesem sa sobom. Sve se to dešavalo u prisustvu advokata po službenoj dužnosti. I u policiji i sada pred istražnim sudijom tvrdim da je došlo do zabune, da kofer u kojem je pronađena droga nije moj. Nikada nisam imao problema sa sudom i ne mogu da shvatim da mi se na teret stavlja da sam u Srbiju doneo 3,5 kilograma kokaina.
Opisujući trenutak kada su na njegovim rukama "škljocnule" lisice Maksić je objasnio: "Sa beskrajno duge trake na aerodromskom terminalu uzeo sam kofer koji je strahovito ličio na moj". Posle toga je, kako je rekao, prošao carinu i uzeo taksi.
– U gepek sam ubacio kofer. Kada sam krenuo da sednem "startovala" me je policija – nemušto je pokušao da objasni Maksić.
Osumnjičeni nije bio ubedljiviji ni kada je pokušao da objasni kakva je razlika između "identičnih kofera" koji su zamenjeni na aerodromu. Jedina razlika, rekao je Maksić, bila je ta što je na njegovom koferu bila bela, a na drugom koferu roze nalepnica, sa osnovnim podacima njenog vlasnika.
– Ime, prezime i mesto odakle dolazim sam ispisao svojom rukom. Možete da angažujete veštaka – pokušao je da se odbrani Maksić.
Završavajući svoju "ispovest" kod istražnog sudije, borski novinar je rekao da mu je sve namešteno, da se boji za svoju i sudbinu svoje porodice. 
– Bilo bi strašno da sam sa tim koferom krenuo iz Beograda ka Boru. Nikada nisam imao sukoba sa zakonom, nisam narkoman, ni alkoholičar. Ja sam poznati novinar i ne mogu da shvatim ko mi je i zašto namestio – rekao je Maksić i dodao da su mu, otkada je uhapšen, doneli samo nekoliko kriški hleba sa paštetom.

Razmena dokaza
Vladimir Vukčević, tužilac za ratne zločine Republike Srbije, i Mladen Bajić, glavni državni tužilac Republike Hrvatske, potpisali su juče u Zagrebu sporazum o saradnji na području krivičnog progona učinilaca krivičnih dela ratnih zločina, zločina protiv čovečnosti i genocida. Cilj sporazuma je razmena dokaza i drugih dokumenata i podataka radi efikasnijeg sprovođenja postupaka za ratne zločine.
S obzirom na ustavne odredbe, prema kojima nije moguća ekstradicija sopstvenih državljana, niti ustupanje krivičnog progona u slučajevima ratnih zločina, tužioci smatraju da se razmenom dokaza i saradnjom u daljem prikupljanju dokaznog materijala može postići da počinioci ratnih zločina budu privedeni pravdi i kažnjeni.
To u praksi znači da sada postoji mogućnost da državni tužilac Hrvatske ponudi srpskom tužiocu dokaze protiv osoba koje su osumnjičene za ratne zločine u Hrvatskoj, a žive na teritoriji Srbije. Na osnovu dokaza iz Hrvatske, srpsko tužilaštvo može da formira predmet protiv osumnjičenog ili više njih i inicira krivični postupak u Srbiji. I obrnuto, srpsko tužilaštvo moći će da dostavi dokaze Hrvatskoj protiv njenih državljana, za koje se sumnja da su počinili ratne zločine, a hrvatski tužilac će imati mogućnost da preuzme krivično gonjenje.
– Bitno je naglasiti da je moguće razmenjivati dokaze iz predmeta, bez obzira na fazu u kojoj se nalaze. Ovim sporazumom se najdalje otišlo u saradnji Hrvatske i Srbije na predmetima ratnih zločina – ocenio je za "Politiku" Bruno Vekarić, portparol Tužilaštva za ratne zločine Republike Srbije.
On je potvrdio da se uskoro može očekivati razmena dokaza u nekim predmetima, ali se zasad o tome ne može reći ništa konkretnije.
Prema podacima iz maja ove godine, u Hrvatskoj se zbog ratnih zločina vode postupci protiv 671 osobe, od kojih su 294 pod istragom. Optuženo je 1.418 osoba, a 604 su osuđene. Među javnosti poznatijim optužnicama su one koje terete oficire bivše JNA za zločine u Vukovaru. To su generali Veljko Kadijević, Blagoje Adžić, Zvonko Jurjević, Božidar Stevanović, Života Panić, pukovnik Mile Mrkšić, major Veselin Šljivančanin, kapetan Miroslav Radić, Vojislav Šešelj i Goran Hadžić, komandant paravojne jedinice "Beli orlovi" i predsednik vlade bivše SAO Krajine. Protiv generala bivše JNA Momčila Perišića podignuta je optužnica za ratni zločin u Zadru.

Poginuli majka i sin
Biljana i Dušan Urošević, majka i sin, poginuli su juče oko 15 sati u Ustaničkoj ulici na Konjarniku, kada ih je, dok su pretrčavali ulicu izvan pešačkog prelaza, pregazio kamion tehničke službe GSP-a. Teško je povređena Slavica Lukić (33), tetka nastradalog deteta. Do nesreće je, prema rečima očevidaca, došlo tako što je dete neoprezno potrčalo na kolovoz, a za njim su, da bi sprečili najgore, krenule Biljana i tetka Slavica, ali tragedija se nije mogla izbeći.Naime, vozač kamiona Goran Davidović (36), koji se spremao da krene u rikverc i povuče pokvareni autobus GSP-a na liniji 308, nije primetio da se ispod točkova nalaze dete i žena. Slavica, kojoj je polomljena noga, prebačena je kolima Hitne pomoći u Urgentni centar.
Potreseni otac i muž nastradalih, u trenucima emotivnog rastrojstva, napao je vozača kamiona, ali su policajci koji su odmah došli na mesto tragedije sprečili obračun.
Prisutni stanari ulice rekli su da se u blizini nalazi vrtić i da je nedopustivo da na tom mestu ne postoji obeležen pešački prelaz.
– Ovo je prava tragedija. Nemam reči da opišem koliko sam potresen. I sam imam maloletno dete i stalno strahujem kada krene u grad da mu se nešto ovakvo ne desi – govorio je kroz suze sredovečni muškarac.
Više stotina ljudi okupilo se oko mesta tragedije, a policajci su ogradili prostor i nikome nisu dopuštali da priđe.
Saobraćaj Ustaničkom ulicom bio je u prekidu više od dva sata.
D. Apostolovski
-----------------------------------------------------------
Vozač briznuo u plač
Slaven Tica, direktor Gradskog saobraćajnog preduzeća "Beograd", izjavio je, dva sata posle pogibije majke i deteta u Ustaničkoj ulici, da je to tragedija i da policija mora da ispita kako je do toga došlo.
– Čim sam dobio obaveštenje da je vozač Gradskog saobraćajnog preduzeća pregazio dve osobe, otišao sam da vidim o čemu je reč. Zaista me je potreslo to što se dogodilo i ukoliko se utvrdi da je vozač kriv, on će odgovarati pred sudom. Pre nego što dobijemo prve rezultate policijske istrage, ne želim više da komentarišem, jer ne znam okolnosti pod kojima je do tragedije došlo. Ono šta sam na licu mesta mogao da vidim jeste da su obe osobe pregažene na ulici, van pešačkog prelaza – istakao je Slaven Tica.
Dežurni dispečer GSP-a dramatično je opisao tragediju:
– Tačno u 14.25 dobili smo alarmantan poziv od Gorana Davidovića, vozača kamiona, koji se javio mobilnim telefonom. On je rekao da se desilo nešto strašno, da je pregazio dvoje ljudi, a zatim je briznuo u plač i nije mogao da govori.
Davidović je odmah prebačen u KBC "Bežanijska kosa", gde će biti obavljeni detaljni pregledi, alkotest, kao i njegovo psihofizičko stanje u trenutku nesreće.
Prelom karlice i butne kosti u jučerašnjoj saobraćajnoj nesreći zadobila je Slavica Lukić, rođaka nastradalih dvoje ljudi, koju su lekari Hitne pomoći prevezli u Urgentni centar. Posle pregleda u ambulanti, povređena žena je smeštena na odeljenje ortopedije "Šok B". Prema rečima lekara, Lukićevoj će, po stabilizaciji zdravstvenog stanja, biti urađena ortopedska operacija.B. H.
    </div>
    <div id="kolumna">
KNjIGOM NA KNjIGU
Agencija Beta je javila da je "ekspertski tim okupljen oko predsednika Srbije Borisa Tadića završio prvi Nacrt strategije nacionalne bezbednosti, dokumenta kojim su definisani budući strateški bezbednosni interesi Srbije". Dokumentom, koji će narednih meseci biti na javnoj raspravi, ulazak Srbije, ne samo u program Partnerstvo za mir, već i u NATO, definisan je kao jedan od spoljnopolitičkih prioriteta. Agencija "Beta" podvlači "da se Nacrtom strategije kodifikuje ono što Tadić već duže otvoreno zagovara: stvaranje političke i bezbednosne atmosfere u kojoj će Srbija, umesto uvoznika bezbednosti, postati država koja će izvoziti bezbednost. Napuštajući izolovano profilisanje bezbednosti, Srbija se ovim dokumentom jasno opredeljuje za koncept zajedničke bezbednosti, u okviru partnerstva za mir i NATO, kao i u okviru drugih regionalnih bezbednosnih asocijacija...".
Lepo je što će taj dokument narednih meseci biti na javnoj raspravi, još lepše bi bilo kad bi i imena bezbednosnih eksperata u timu predsednika Tadića bila i javno saopštena, da znamo ko je to tako lepo formulisao onu sintagmu o napuštanju "izolovano profilisane bezbednosti", pa i onu o "drugim regionalnim bezbednosnim asocijacijama"... Zaista, koje su to regionalne bezbednosne asocijacije u Evropi? Nije valjda Pakt za stabilnost jugoistočne Evrope?
Evropa i Srbija se još nalaze u prelaznoj fazi između hladnog rata i postkonfliktnog perioda s velikim neizvesnostima. Bipolarnosti više nema, ali nema ni jasnog odgovora na dilemu hoće li modeli kooperativne, odnosno kolektivne bezbednosti umanjiti nacionalne politike bezbednosti? Bez odgovora na to pitanje nemoguće je odrediti fundamente nove politike bezbednosti. Naravno, nije sporno da stare polazne osnove više ne vrede, ali onda preostaje samo jedno: prelazna rešenja.
Izvesno je jedino da je sve neizvesno. Utvrđivanje pravnog primata u međunarodnim poslovima i odnosima, samim tim i pravila koja treba da doprinesu bezbednosti i razvoju, kao i procedurama za mirno rešavanje sukoba, danas su imperativ više nego ikada pre. No, svedoci smo da živimo u vremenu i svetu gde ste, zapravo, u pravu onoliko koliko ste ekonomski, ili vojno, jaki.
Bezbednost Srbije zavisi, pre svega, od naše sposobnosti da na dosledan način organizujemo naše društvo, zavisi i od spoljnopolitičkih ciljeva države. Tu bezbednost ne čine samo principi već i instrumenti, jer ako je progresivnost zlatno pravilo za sprovođenje spoljne politike, isto pravilo još više važi za politiku bezbednosti. Uostalom, svaka je kriza u oblasti bezbednosti, pre svega, kriza na planu institucija i kompetencija...
Srbija je verovatno država s najvećim brojem raznih fakulteta, akademija i instituta za bezbednost u svetu. Nedostaju još samo dečji vrtići za bezbednost. Infrastrukturno gledano, za neke od tih ustanova i podrumi su adekvatnije prostorije. Po glavi stanovnika imamo u svetu i najveći broj stručnjaka za pitanja bezbednosti, koji su vahabite, talibane i Al kaidu videli samo preko Interneta.
No, to nije sve, jer je agencija Beta javila da se pod okriljem Ministarstva unutrašnjih poslova radi još jedan nacrt strategije nacionalne bezbednosti, koji su inicirale stranke vladajuće koalicije. Da li to znači da stranke vladajuće koalicije nisu zadovoljne nacrtom koji priprema ekspertski tim predsednika Tadića? Ili da Ministarstvo unutrašnjih poslova Srbije ima bolje eksperte za bezbednost nego tim predsednika Tadića? Pa ćemo na javnoj raspravi uskoro imati "plavu knjigu" nasuprot "crvenoj knjizi", ili možda i "beloj knjizi". Naime, još nije kasno da nacrt strategije nacionalne bezbednosti napišu i nevladine organizacije, pojedine stranke, udruženja građana, tender je očigledno otvoren...
Kada je bezbednost u pitanju sve je transparentno, a kod nas ponekad i nije. Jer, eto, nedavno je jedan vojni ataše, pukovnik iz zemlje inače politički i vojno vrlo bliske SAD, zatražio u Ministarstvu odbrane Srbije da vidi sporazum SOFA koji smo nedavno u Vašingtonu potpisali sa Amerikancima. Nisu mu dali, a kada je dotični pukovnik rekao da taj isti sporazum njegove zemlje sa SAD stoji na Internetu, opet nije bilo odgovora. Zaista, šta to piše u tom sporazumu što siroti pukovnik iz zemlje bliske Americi ne sme da vidi? Kako onda da budemo izvoznici bezbednosti?Jugoslovenska tragedija u poslednjih 15 godina potvrdila je, nažalost, da će vojna sila uvek trijumfovati nad diplomatskim izvrdavanjem. Kad je bezbednost u pitanju, Evropa i SAD još nisu odlučili šta žele na Balkanu: bezbroj vojnih protektorata, mozaik autoritarnih državica koje bi bile raj za mafiju, ničiju zemlju? Ili, kao što bi Tacit rekao, "pustinju zvanu mir"?
</div>
<div id="zdravlje">
Bolnica na kraju grada
Kliničko-bolnički centar "Bežanijska kosa" sa više od 100.000 primljenih pacijenta godišnje, sa 12.000 bolesnika koji su boravili u bolnici i sa oko milion pruženih zdravstvenih usluga prošle godine, prema zvaničnoj statistici, svrstao se na drugo mesto, odmah iza Kliničkog centra Srbije. Od bolesnika u anonimnoj anketi "Ispitivanja zadovoljstva korisnika usluga", zaposleni lekari i sestre dobili su najviše ocene.
Bez lažne skromnosti dr Dušana Vukotić, pomoćnik direktora, lako izgovara da je u ovom času KBC  "Bežanijska kosa"  najuređenija ustanova u srpskom zdravstvu. U čemu je fenomen ovog KBC? 
Ta ustanova godinama je bila bolnica za izbegavanje, na kraju grada, a sada se uvrstila u krug naših elitnih ustanova. Klinički centar na Bežaniji izuzetno je uređen – od ljubičastog ulaza, preko apartmana nivoa hotela Be-kategorije, do pažljivo izabranih uniformi za medicinske sestre. Osim toga, krajem novembra stiže najsavremeniji 64-slajsni skener, koji za sada nema ni jedna državna ustanova. 
Započeta je i izgradnja poliklinike, prve "grin fild" investicije – znači da se nešto gradi sa ledine, od početka – u našem zdravstvu vredne 140 miliona dinara, pa se čaršijom dugo pronosi glasina da se ova zdravstvena ustanova, zapravo, priprema za prodaju.
– Entuzijazam rukovodstva i svih nas zaposlenih da se napravi organizovana i uređena zdravstvena ustanova svrstalo nas je među najbolje po broju pregledanih, operisanih i lečenih pacijenata. Sigurno je da smo tako veliki broj usluga pružili zahvaljujući opremi koju imamo i koja je locirana pod jednim krovom, pa naši pacijenti ne moraju da šetaju. O prodaji i nekakvom šeiku koji će da dođe da kupi kliniku stvarno ne razmišljamo – kaže dr Vukotić, koji ovde radi već 34 godine.
Naš sagovornik ističe da će krajem novembra posle dugih, ali uspešnih pregovora sa Filipsom, KBC "Bežanijska kosa" dobiti čuveni 64-slajsni skener, ali uz veliku podršku Ministarstva zdravlja, vlade i Fonda zdravstvenog osiguranja. Međutim, ništa manje ponosno dr Vukotić pominje i da su u poslednjih pet godina sredili obe vertikale, što znači da imaju nove toalete i kupatila. Zna, to je ono bez čega bolesni ljudi ne mogu  i što je u srpskom zdravstvu rak-rana. Bolničke sobe se redovno kreče, a u svakom renoviranom prostoru postavljaju se novi "pe-ve-ce" prozori, što je za ovu ustanovu, koja je sva u prozorima, izuzetno važno.
U KBC "Bežanijska kosa", međutim, nema odeljenja ginekologije i porodilišta, nema pedijatrije, infektologije, neuroloških i psihijatrijskih odeljenja na kojima se leži, kreveta za ušne bolesnike...
– Procenili smo da je besmisleno da se raspnemo na sve ove oblasti, kada u Beogradu postoje specijalizovane klinike mada imamo konsultante iz neurologije i ORL. Koncentrisali smo snage na hirurgiju i internu medicinu, kao i na onkološke bolesnike i uspeli smo da u Srbiji po kvalitetu i broju lečenih u onkologiji izborimo drugu poziciju, odmah iza Instituta za radiologiju i onkologiju Srbije, na šta smo vrlo ponosni. Kod nas se vrhunski radi kompletna hirurgija dojke i mekih tkiva, trbušna i grudna hirurgija, a poznat je i naš Melanoma centar. Osim hirurgije u uređenoj dnevnoj bolnici naši pacijenti primaju hemoterapiju, jedino za zračnu terapiju pacijente šaljemo u Vojnomedicinsku akademiju i Institut za onkologiju – nabraja dr Vukotić.
Ono što je ojačalo finansijski, ali i "po čuvenju" ovu ustanovu jesu  medicinski programi provere zdravlja u jednom danu, takozvani medik programi, koji se rade već 12 godina, ali i sistematski pregledi tipa "sve u jednom danu". Zdravlje svojih zaposlenih ovde "čekiraju" Hemofarm, "Ju-Es stil", razna ministarstva, gradska vlada, Srpska pravoslavna crkva, Narodna banka... I apartmanski blok je uređen u nivou hotela Be-kategorije: svi apartmani su klimatizovani, sa telefonom i televizorom, kupatilom, ali i stalnim prisustvom sestre i stalnom mogućnošću posete. Naravno, to se plaća! Uz uput i status našeg zdravstvenog osiguranika, cena po danu iznosi  između 50 i 60 evra, dok ljudi koji stižu iz Republike Srpske ili stranci plaćaju i sve zdravstvene usluge. Eto, naravno recepta za puniju blagajnu.
Iz tog prihoda se, po rečima dr Vukotića, stimulišu zaposleni, a ostali deo se koristi za obnavljanje KBC. Za one koji ne mogu sebi da  priušte vanstandardnu uslugu i boravak u apartmanu, pomoćnik direktora tvrdi da su u lečenju potpuno jednaki, a rukovodstvo se trudi da trokrevetne i četvorokrevetne sobe, a ima i onih sa šest kreveta, budu uvek okrečene, a kupatila čista i ispravna. Sa oranice sa koje su pre pedeset godina krenuli iz zgrade prvobitno namenjene Šumarskom fakultetu, pa prenamenjenoj Bolnici za grudobolne, Kliničko-bolnički centar "Bežanijska kosa" realno je pomerio standarde u našem zdravstvu.
</div>
<div id="magazin">
Heroine iz senke
Učesnice skupa žena preduzetnica s Balkana, sve i da su htele da ih pozdravi neka ministarka iz srpske vlade nisu mogle to da izdejstvuju. Jer, trenutno u našoj izvršnoj vlasti – nema nijedne dame.
Ali zato su, kako je rekla Ivana Zeljković iz Privredne komore Beograda, žene u najvećem broju zamenice i pomoćnice ministara, državni sekretari. Brojnije su i u poslovnom svetu ali, nažalost, kao nosioci "nižih činova".
S njenim zapažanjem složila se i Kamelija Bulat, direktorka Centra za međunarodno privatno preduzetništvo iz Rumunije, koji je u saradnji sa Udruženjem poslovnih žena Srbije organizovao nedavno u Beogradu seminar "Kako poslovne žene Balkana treba javno da zastupaju svoje interese".
Da postanu vidljive
– Više dama će se naći na mestima pomoćnika generalnog direktora, zamenika predsednika upravnih odbora, savetnika, umesto da su na tim najvišim funkcijama. Uvek smo tu, nekako, desne ruke. Pomoćnice, heroine iz senke, ali nas je malo na najvišim položajima. I slika iz Srbije ne razlikuje se mnogo od ostalih zemalja Balkana – rekla je bivša profesorka biohemije Univerziteta u Bukureštu koja se, ne slučajno, obrela na čelu ove organizacije. 
"Zato same moramo da se trudimo da postanemo vidljive. Da nas ima više i u malom biznisu, parlamentima", posavetovala je ova profesorka četrdesetak učesnica iz Albanije, Bosne i Hercegovine, Bugarske, Crne Gore, Grčke, Hrvatske, Kosova i Metohije, Makedonije, Rumunije, Srbije, Turske i Mađarske koje su se okupile kako bi razmenile iskustva i pokrenule, sa mrtve tačke, osnivanje mreže balkanskih udruženja poslovnih žena.
A za rodnu "skicu" biznisa u Srbiji Sanja Popović-Pantić, predsednica Udruženja poslovnih žena Srbije, nije morala da čini puno poteza:
– Oko 20 odsto preduzetničke populacije u Srbiji jesu žene, ali zato čine i 54 odsto od ukupno nezaposlenih u republici. Čak i podaci o ženama preduzetnicima nisu tačno utvrđeni. Međutim, ima i dobrih promena,  poput one da pri vladi postoji telo koja se bavi ovim pitanjem. Upravo je Savet za ravnopravnost polova podržao ideju da se sa Agencijom za privredne registre utvrdi tačan broj žena vlasnica firmi u Srbiji. 
Po njenim rečima, u Srbiji se žene kao poslodavci, menadžeri i vlasnici teško "probijaju" u građevinskoj i mašinskoj industriji, za razliku od poslova usluga i trgovine. Takođe, žena ima dosta u informacionim tehnologijama, knjigovodstvenim uslugama, raznim zanatima...
"Dečki" s fudbala i piva
"U Hrvatskoj, pak, za svaku damu je lako i jednostavno početi bilo koji biznis",  kaže uz osmeh Nataša Mesarić, iz Hrvatskog udruženja poslovnih žena "Krug" koje postoji više od deset godina.
– Problem je šta nakon toga. Potpuno tržišno orijentisana ekonomija ne razlikuje kojeg ste pola. Puno je žena u sudstvu, prosveti, medijima. Ono što su smetnje jesu predrasude i dodatno opterećenje koje proizilazi iz porodičnih obaveza, poslova u kući. U Hrvatskoj ne postoji nijedan vrtić gde deca mogu da ostanu duže od 17 sati. Žene u biznisu onda ne mogu to sve postići. Odriču se svojih druženja sa prijateljicama i tako uskraćuju granu koja se može nazvati lobi grupama. Znate, kod nas muškarci imaju svoje "dečke" sa fudbala, s piva, s fakulteta. I oni međusobno pomažu i "završavaju poslove". Mi smo uskraćene za taj vidi umrežavanja – ocrtava detalje hrvatskog poslovnog života Nataša Mesarić, čije je osnovno zanimanje izvoz knjiga. 
Ona izdvaja podatak da su u od 100 najuspešnijih fabrika u njenoj zemlji, žene na čelu u samo šest. Od ukupnog broja fabrika Hrvatske, samo 27 odsto je u vlasništvu žena. S ponosom dodaje da je utvrđeno da one koje vode pripadnice lepšeg pola teže odlaze u stečaj, u odnosu na one gde su rukovodioci muškarci. 
U Bosni i Hercegovini dame dominiraju malim i srednjim biznisom i to u konsaltingu, uslugama, tekstilnim granama. U rukama Bosanki veliki poslovi su tek nešto više od jedne šestine. Najčešće su to porodični poslovi u oblasti drvne, građevinsko prerađivačke industrije. 
– Žene u privatnom biznisu vode mlade firme osnovane posle rata. Mnoge od njih su na to bile primorane dok su im muževi bili na frontu, zato što su bili ranjeni ili u najtežim slučajevima, kada su im muževi nastradali, one su preuzimale ulogu glave porodice – objašnjava Lejla Spaho, direktorka i koordinatorka Bosanskohercegovačke ženske ekonomske mreže, krovne organizacije koja okuplja oko 1.000 ženskih organizacija.
Bivša profesorka građevinske struke sada ima projektantski biro. S bivšom koleginicom iz prosvete, Marijom Knežević, koja je posle 12 godina predavanje filozofije krajem osamdesetih sa mužem prešla u privatnike, građankama Srbije i ostalim ženama sa Balkana poručuju da iskoriste to što su konačno dočekale da tržište, najširi okvir za rad, bude dostupno:– Sada samo moramo da se izborimo da se sprovode zakoni i da promenimo mišljenje naših dragih muškaraca da u svemu moraju biti prvi.

Domaćice sa fakultetom
Da diploma Ekonomskog fakulteta pomaže pri rešavanju praktičnih dilema dokazuje i primer dvadesetosmogodišnje Tamare koja je u bračne i roditeljske vode uplovila odmah nakon završetka fakulteta. Kad je njena devojčica proslavila prvi rođendan, Tamara je shvatila da bi za privatno obdanište morala da izdvoji oko dvesta evra, s obzirom na to da živi u jednom novobeogradskom bloku koji beleži pozitivan prirodni priraštaj i u čije bi državno obdanište "po redu vožnje" dete stiglo u – trećem razredu osnovne škole. Onda je na jednu stranu vage stavila viruse koje bi dete donosilo iz obdaništa i bolovanja koja bi dodatno "iskasapila" njenu platu, a na drugu stranu terazija uverenje da majčinstvo "nema cenu" i svesno pristala na status domaćice s fakultetom dok devojčica ne krene u školu.
Ako je suditi prema najnovijoj statistici Parlamentarne skupštine Saveta Evrope, svaka treća žena u Evropskoj uniji radi skraćeno radno vreme i to pre svega zbog brige o deci. Podaci dalje govore da broj mališana u porodici umnogome utiče na ženinu odluku da bude zaposlena – 35 odsto žena koje imaju dete svesno odlučuje da ne radi, a status domaćice bira skoro svaka druga žena koja ima dvoje dece i čak 60 odsto žena koje imaju troje dece.
Domaći zadaci
Svesni činjenice da briga o deci kroji statistiku koja svedoči da 30 odsto žena radi manje od 30 sati nedeljno, Komitet za jednakost polova Parlamentarne skupštine Saveta Evrope u svom poslednjem izveštaju govori o nužnosti da se "pomire" posao i porodični život žena, jer one podnose najveću odgovornost kad je reč o odgajanju dece i brizi o starijim pripadnicima porodice. Ovu tezu ilustrativno potvrđuje činjenica da svega četiri odsto muškaraca radi skraćeno radno vreme.
Da bi se postigla puna zaposlenost 60 odsto radno aktivnih žena do 2010. godine, neophodno je da se pronađe smeštaj bar za trećinu njihovih mališana koji nisu napunili tri godine i da se zbrine čak 90 odsto dece predškolskog uzrasta, ističe se u izveštaju Komiteta za ravnopravnost polova. 
"Da uvećanje porodice utiče na odlazak žene s posla ilustrativno svedoči primer Kipra, gde čak četvrtina zaposlenih žena prestaje da radi kada dobije decu", ističe Antigona Perikleus Papadopulos iz Komiteta za ravnopravnost polova Parlamentarne skupštine Saveta Evrope. "Žene se odlučuju na davanje otkaza pre svega zato što na njima leži odgovornost za brigu o deci – one su te koje moraju da spremaju obroke, voze i odvoze decu od kuće do obdaništa ili škole, a potom se bave domaćim zadacima i vanškolskim aktivnostima svojih mališana. Ove prepreke ženu stavljaju pred mnoštvo dilema – ili da nemaju decu, ili da ih rađaju što kasnije – ili da ne rade, ili da rade skraćeno radno vreme. Primer Švedske u kojoj je zaposleno čak 72 odsto radno aktivnih žena, daje nam za pravo da zaključimo da je visok procenat zaposlenosti žena uzročno povezan sa činjenicom da je čak 92 odsto švedskih mališana uključeno u neki oblik predškolskog vaspitanja." 
Gde "zaposliti" decu
U izveštaju ovog komiteta ističe se da se u većini evropskih država trenutno rade opsežne studije čiji je cilj da se pronađe formula kako da uskladiti posao i porodični život žena. Međutim, ako bismo izveštaj čitali između redova shvatili bismo da se ekonomisti Evropske unije pre svega bave pitanjem – gde "zaposliti" decu kako bi se njihove mame vratile na svoja radna mesta i odlučile da rade puno radno vreme. 
Stručnjaci Republičkog zavoda za statistiku ističu da je u Srbiji zvanično zaposleno 900.401 žena, ali da je stopa nezaposlenosti žena (26,2 odsto) znatno viša od one za ukupno stanovništvo koja iznosi 20,8 odsto. Analize takođe potvrđuju da se ekonomski položaj žena pogoršao u periodu tranzicije, odnosno da proces privatizacije više pogađa žene – one danas čine 58,7 odsto nezaposlenih i više od dve trećine onih koji na posao čekaju duže od osam godina.
Zanimljivost vezana za radno aktivno stanovništvo Beograda glasi da lepšu polovinu prestonice karakteriše visoka ekonomska aktivnost. Preciznije rečeno, procenat zaposlenih žena iznosi 33 odsto u Republici Srbiji, odnosno 37 odsto u Beogradu.
Najveći broj žena zaposlen je u neprivrednim delatnostima – najčešće u trgovini, ugostiteljstvu, turizmu, finansijskim organizacijama, obrazovanju, kulturi, zdravstvu i socijalnoj zaštiti. S druge strane, u našoj zemlji ne postoje egzaktni podaci o broju dama koje se odlučuju na skraćeno radno vreme. Statistika ipak beleži da je procenat izdržavanih žena u 2002. godini iznosio 62 odsto u Republici Srbiji, odnosno 58 odsto u Beogradu. U strukturi izdržavanih žena na prvom mestu su učenice i studenti (više od 40 odsto), slede domaćice, deca i žene nesposobne za rad. Nezaposlenost žena u odnosu na ukupno prijavljena lica na birou rada u periodu od 1991. do 2002. godine pokazuje blagi porast na nivou Republike. U istom periodu uočava se pad procenta nezaposlenosti žena u Beogradu (sa 68 odsto na 58 odsto), što može da znači da se žensko stanovništvo ili brže zapošljava na nivou grada ili se manje prijavljuje na biro rada.
</div>
<div id="politika">
Nejasno ko bira gradonačelnike
Novi ustav Srbije još nije ni potvrđen na referendumu, a već su se pojavila različita tumačenja pojedinih odredaba. Spor je nastao oko člana 191. kojim se zapravo prvi put u najviši pravni akt i unosi način izbora lokalnih organa vlasti.U Demokratskoj stranci smatraju da novim ustavom nije određen novi, odnosno drugačiji način izbora gradonačelnika i predsednika opština od dosadašnjeg i zalagaće se, prilikom izrade novog zakona o lokalnim izborima, da izbori za ove funkcije i dalje budu neposredni. Na sasvim suprotnoj poziciji su u Srpskoj radikalnoj stranci, u kojoj su sve vreme dok je usaglašavan tekst ustava insistirali da predsednike opština i gradonačelnike ubuduće biraju odbornici u lokalnim parlamentima. Oni smatraju da su upravo takvo rešenje i uspeli da "ubace" u tekst ustava o kojem će se građani izjašnjavati na referendumu 28. i 29. oktobra.
Način na koji je formulisan stav da "skupština opštine odlučuje o izboru izvršnih organa opštine u skladu sa zakonom i statutom" očigledno je omogućio prostor za različita tumačenja. Dok se neko od pravnih autoriteta ne oglasi i kaže šta ovaj član tačno znači (do ustavopisaca je ovih dana teško doći), stranke će ga tumačiti u skladu sa sopstvenim interesima.
Nemanja Šarović, narodni poslanik i predsednik beogradskog odbora Srpske radikalne stranke, kaže da su radikali insistirali na članu 191, jer su ove godine u više opština u Srbiji eskalirali sukobi između predsednika opština i skupštinske većine koja ih ne podržava.
– Na osnovu sadašnjeg zakona o lokalnim izborima, događalo se da prvi čovek grada ili opštine bude iz partije koja nema skupštinsku većinu. Tada bi dolazilo do sukoba i uzajamnog optuživanja za blokadu rada lokalnih organa vlasti, što je dovodilo do raspisivanja referenduma za smenu gradonačelnika i predsednika opština. Izlaz iz sadašnje situacije je da ubuduće odbornici biraju gradonačelnike i predsednike opština. Insistirali smo da na neki način to bude regulisano ustavom, jer je to praksa u razvijenim demokratijama – naglasio je Šarović.
Dušan Petrović, potpredsednik DS-a, kaže, međutim, da ga nagađanja i želje radikala ne interesuju i da je novim ustavom propisano da skupštine opština same odlučuju kako će biti birani predsednici tih opština. Dakle, prema njegovom mišljenju, opštinske skupštine će se opredeljivati za jednu od mogućnosti – da li će same birati predsednika opštine, ili će to prepustiti građanima. To će biti regulisano ili opštinskim statutom, ili odlukom skupštine opštine.
– Ne interesuje nas kako radikali "čitaju" ustav i da li se nešto, po njihovom tumačenju, podrazumeva. Tomislav Nikolić, član ustavne potkomisije, trebalo je da se informiše za šta je glasao, a ne šta su oni hteli, pa nije prošlo. Pristali smo da odredba o skupštinama opština uđe u ustav, jer se njome daju veća ovlašćenja lokalnim organima vlasti – rekao je Petrović, dodajući da će pitanje izbora gradonačelnika biti regulisano posebnim zakonom.
Prema izvorima iz vrha Demokratske stranke Srbije, međutim, novi ustav zaista propisuje da odbornici biraju predsednike opštine, što je to bio ustupak SRS-u, na koji je DS pristao zarad ustupka koji su radikali učinili prihvatajući da predsednika republike biraju neposredno građani.
Ove nezvanične informacije iz DSS-a potvrđuje i Zoran Anđelković, generalni sekretar Socijalističke partije Srbije, navodeći da su radikali na početku razgovora o ustavnim rešenjima tražili da se i predsednik republike bira u parlamentu. Pošto to nije moglo da im prođe, kaže Anđelković, sve stranke su prihvatile kompromisnu ponudu SRS-a da se bar predsednici opština biraju u lokalnim skupštinama. I to "izvire" iz novog ustava, odnosno, kako ističe, ustav potpuno jasno kaže da predsednike opština biraju odbornici iz sopstvenih redova. Zakon o lokalnim izborima se, stoga, mora menjati da bi bio u skladu sa onim što novi ustav nalaže.
On dodaje da je malo neobično da se lokalna "pravila igre" propisuju ustavom, ali smatra da je to posledica političkog nadmudrivanja DS-a i SRS-a u ustavnoj potkomisiji.
Kada je reč o gradonačelnicima, prema njegovim rečima, sve je otvoreno. Član 191. kaže da se "izbor izvršnih organa grada i grada Beograda uređuje zakonom", ali Anđelković ukazuje da o tome zasad ne postoje precizni dogovori.
-----------------------------------------------------------
Zakon  neustavan?
U Centru za slobodne izbore i demokratiju ističu da novi ustav jasno kaže da skupštine opština biraju izvršne organe opštine (a da li će to biti predsednici opština, menadžeri, izvršni odbori ili nešto drugo, biće određeno zakonom). To znači da usvajanjem novog ustava postojeći zakon o lokalnim izborima postaje neustavan.Predsednici opština se, prema tome, više neće birati neposredno, kao po važećem zakonu iz 2002. godine. Način izbora gradonačelnika nije, međutim, definisan ustavom. Tumačeći član 191. novog ustava, u Cesidu ističu da će se izbor izvršnih organa gradova regulisati zakonom, a to znači da će se tek odlučiti da li će se gradonačelnici birati neposredno, kao na izborima 2004. godine, ili u gradskim parlamentima.
</div>
<div id="vesti">
Lov na agente i političare
TEMA DANAU seriji izveštaja o ilegalnim obaveštajnim praksama zapadnih službi, koji bezmalo svakodnevno dospevaju u javnost posredstvom raznovrsnih medija, sve je više onih koji rasvetljavaju ulogu pojedinih vlada pri zataškavanju "prljavih obaveštajnih poslova". U toku minule nedelje sa teškim optužbama suočile su se tri vlade. Uz dežurnog krivca, američku administraciju, optužene su i Nemačka i Austrija da su kršile sopstveni ustav – tolerišući, kako se u žargonu kaže, specifičnu kolateralnu štetu, koju izazivaju profesionalni agenti. Ona nastaje kada globalni, regionalni, ili uskonacionalni politički interesi blokiraju tasove vage pravde – one koju drži Palas Atina – u duhu Makijavelijeve krilatice da cilj opravdava sredstvo.
Među žrtvama, neretko paušalno osumnjičenih za širenje ili podsticanje terorizma, ili, učestalije, lišenih slobode po banalnoj obaveštajnoj potrebi, obrela su se i dva Srbina, Boban Milenković i Šefko Dairović. Dva srpska momka su u proleće 1999. godine, posle kratkog vremena provedenog u zatvoru američke vojske u Manhajmu, vraćeni preko Mađarske u zemlju. Zahvaljujući "pratećim okolnostima", u toku je bilo bombardovanje Jugoslavije, zapad je ignorisao činjenicu da je Milenkovića i Dairovića, kao vojnike legalne armije kidnapovala ilegalna "Oslobodilačka vojska Kosova", da su bez pravnog pokrića i prava na odbranu bili izloženi torturi ispitivanja, samo da bi pristali da svedoče o ratnim zločinima Srba na Kosovu pred Haškim tribunalom – što su odbili – papagajski ponavljajući optužbe sastavljene u kancelarijama CIA.
Klupko se odmotava
Kako "Politika" saznaje u Berlinu, pravda bi i u slučaju dva srpska vojnika, na neki način, mogla da bude zadovoljena. Sa zakašnjenjem.
Suočena sa najnovijim otkrićem, da je nemali broj onih, koje nazivaju "zatvorskim senkama" ili "duhovima iza rešetaka", dospeo u ilegalne tamnice upravo preko američkog vojnog zatvora u Manhajmu, nemački savezni tužilac Monika Harms pokrenula je istragu protiv odgovornih. Ključnu ulogu bi mogla da odigra i zla sudbina dva srpska vojnika, s obzirom na to što se oni smatraju prvim žrtvama utamničenim mimo zakona i ustava u tajne zatvore CIA u Nemačkoj.
Kada je novinar nemačkog magazina "Štern" Hans Martin Tilak minulog vikenda došao do podataka da su do pre tri nedelje u pomenutom zatvoru u Manhajmu mučena lica arapskog porekla, upozoren je od tamošnjih stručnjaka za tumačenje ustava, da po nemačkom zakonu jedna strana vojna sila, u ovom slučaju američka, nema pravo da hapsi ili drži u pritvoru strane državljane. "Ako je tako", rekao je "Politici" u telefonskom razgovoru, "kako su onda davne 1999. godine onde bili pritvoreni srpski vojnici?".
Daljim istraživanjem, Tilak je došao do podatka da je tadašnja nemačka vlada odobrila "privođenje" jednog Srbina u zatvor u Manhajmu, što je opet, predstavljalo presedan. U dvostrukom smislu. Prvo, nemački ustav ne daje takvo pravo nemačkoj vladi. Drugo, Amerikanci su prekršili ilegalno odobrenje Berlina, držeći najmanje dvojicu srpskih vojnika. Tilak: "Intenzivno tragamo za novim dokazima, klupko se odmotava... Bilo bi zanimljivo saznati punu istinu, ko je sve bio zatvaran iza zidina američkih tamnica u Nemačkoj."
Nemački pravni stručnjaci smatraju da "srpski slučaj" izvesno neće biti posebno razmatran, ali pretpostavljaju da bi u sklopu sa drugim otkrićima mogao da utiče na odluku vlade u Berlinu da snosi posledice za ilegalnu saradnju sa američkim obaveštajcima. 
S druge strane, legitimnost Haškog tribunala takođe bi mogla da bude dovedena u pitanje, ako bi se dokazalo da se tužilaštvo te institucije oslanjalo na nezakonito stečena saznanja i na dokaze koji to nisu bili, već – intrige i spletke  osmišljene u radionicama obaveštajnih službi.
Pravne prepreke
Slučaj koji dopušta poređenje jeste proces koji se trenutno vodi u Hamburgu protiv Munira el Motasadeka, Marokanca osumnjičenog za pružanje "logističke pomoći" teroristima koji su izvršili atentat na Svetski trgovinski centar u Njujorku, 2001. godine. Dva puta osuđivan, na petnaest, potom na sedam godina robije, Motasadek po treći put sedi na optuženičkoj klupi. Po odluci Saveznog suda, najvišeg apelacionog tela u Nemačkoj, dosadašnje presude su nevažeće – između ostalog i zato što je pitanje njegove krivice utvrđeno na osnovu pismeno dostavljenih izjava zatvorenika u Gvantanamu. Savezni sud je doveo u pitanje legalnost takvih priznanja, ističući pravno problematičan status zatvorenika na Kubi, sumnjajući da su priznanja bila iznuđena.
Tražeći od nemačkog kancelarijata i vlade objašnjenje, kako bi trebalo tretirati priznanja dobijena od zatvorenika tajnih zatvora CIA, Savezni sud dobio je iz Berlina sledeće objašnjenje: "Širenje informacija o metodima ispitivanja u američkim specijalnim zatvorima moglo bi da naruši diplomatske odnose, ali i odnose na obaveštajnom nivou."   
Citirano, lapidarno opravdanje, pokrenulo je lavinu reakcija, kako u javnosti, tako i u krugovima ustavnih i pravnih stručnjaka. Komentar "Politikinog" sagovornika Tilaka: "Za one koji provode mesece i godine po tajnim zatvorima zapadnih obaveštajnih službi, od Evrope do Kube i Pakistana, bivaju mučeni i zlostavljani, da bi u povoljnom slučaju, bez izvinjenja, rehabilitacije i satisfakcije bili pušteni na slobodu, ili zauvek nestali iza zidina tajnih zatvora, ovakav razvoj bi mogao da ulije novu nadu." A u krugovima zelenih je dodato da bi korekcija dosadašnje prakse mogla da spase demokratsko društvo zapada od ruske, staljinističke sudbine.

Lakše u zemlje EU
HELSINKI – Predsednik Srbije Boris Tadić i evropski komesar za proširenje Oli Ren dogovorili su se juče u Helsinkiju da za desetak dana otpočne proces olakšavanja viznog režima za Srbiju. "To je važan prvi korak ka liberalizaciji viznog režima za građane Srbije i prvi korak ka dovođenju Srbije na belu šengen listu", rekao je Ren na konferenciji za novinare posle susreta s Tadićem. On je dodao da će Savet Evropske unije za desetak dana do dve nedelje usvojiti pregovarački mandat za vizne olakšice za Srbiju. Predsednik Srbije je, govoreći o olakšavanju viznog režima za građane Srbije, koje će uslediti, rekao da je u današnjim razgovorima "postignut značajan napredak" i da očekuje rezultate u najskorije vreme. (Tanjug)

Srpski vojnici bili zarobljeni u Manhajmu
TEMA DANAU delegaciji Međunarodnog crvenog krsta u Beogradu "Politici" su potvrdili da su njihovi predstavnici u proleće 1999. godine posetili dvojicu jugoslovenskih vojnika u zatvoru u Manhajmu. Službenica sa kojom smo razgovarali nije mogla zbog pravila rada te organizacije i međunarodnih obaveza prema ratnim zarobljenicima da nam kaže ništa konkretnije o uslovima koje su tamo zatekli. MKCK je samo naglasio da su Boban Milenković i Šefko Dairović bili ratni zarobljenici u to vreme i da su sa njima razgovarali.
Nemački nedeljnik "Štern" objavio je da su dvojica vojnika Vojske Jugoslavije bili prve žrtve tajnih američkih letova i tajnih zatvora koji su se umnožili posle napada na Sjedinjene Američke Države 11. septembra 2001. i početka takozvanog rata protiv terorizma. U zapadnim medijima 18. maja 1999. objavljeno je da su oslobođena dvojica jugoslovenskih ratnih zarobljenika, Boban Milenković i "Seško Tairović", kako je pogrešno preneto ime Šefka Dairovića. Međutim, ni jedan zapadni medij nije izvestio kada su oni zarobljeni niti je tokom njihovog boravka u nelegalnom pritvoru bilo vesti. Kako su pisale britanske novine, jedan od vojnika uhvaćen je 16. aprila, a drugi oko dve nedelje kasnije. To je potvrdila narednica Bet Alber iz komande američkih snaga u Evropi, sa sedištem u Štutgartu. Međutim, jedan čitalac "Politike" iz Manhajma kaže da se za pritvorenike znalo i da su Srbi iz okoline tog grada svakodnevno protestovali ispred američke baze. 
Vojnici su 18. maja 1999. avionom prebačeni iz Manhajma u Budimpeštu, a odatle crnim kombijem ka granici sa Jugoslavijom. Jugoslovenske vojnike su na granični prelaz Horgoš doveli predstavnici Međunarodnog crvenog krsta i mađarska policijska straža, a preuzela ih je jugoslovenska vojna policija. Ipak, sve do dolaska na prelaz, vojnici su bili pod nadzorom američkih snaga. Poznato je i da je tadašnji portparol Saveznog ministarstva za inostrane poslove Nebojša Vujović pozdravio oslobađanje dvojice jugoslovenskih vojnika, koje su oteli pripadnici Oslobodilačke vojske kosova u graničnom pojasu sa Albanijom, odakle su prebačeni u Tiranu i predati predstavnicima NATO-a. 
Iz izvora bliskih vojnoj policiji saznali smo da im je poznat ovaj slučaj, i rekli su nam da su vojnici odvojeno uhapšeni i predati Amerikancima, a zatim odvedeni u Nemačku. Nezvanično nam je rečeno da nisu podvrgavani torturi, ali da su svakako "preslišani". U vestima iz maja 1999. navedeno je da je vojnicima ponuđeno da za Haški tribunal "svedoče o akcijama srpskih snaga protiv etničkih Albanaca". Oni su tu ponudu odbili.  
Zanimljivo je da je puštanje naših vojnika usledilo pošto su iz vojnog zatvora u Beogradu puštena trojica američkih vojnika uhapšenih 31. marta 1999. na granici SR Jugoslavije i Makedonije. Oni su bili zatočeni 32 dana i, prema navodima američkih medija i zvaničnika, bili su mučeni. Tadašnji američki ministar odbrane Vilijam Koen izjavio je da se Pentagon nada da će puštanje srpskih vojnika "navesti Miloševića da ubrza oslobađanje bilo kojih budućih ratnih zarobljenika iz redova NATO". 
Kako nam je juče rečeno u vojnim krugovima, u slučajevima kao što je Milenkovićev i Dairovićev, nadležna je vojna kontraobaveštajna služba koja po pravilu razgovara sa oslobođenim vojnicima. Šta je istina u slučaju ovih vojnika, najbolji odgovor bi mogla da pruži Vojno-bezbednosna agencija, tvrdi naš izvor. 
"Politika" se juče obratila i Ministarstvu odbrane, ali nismo dobili nikakvu povratnu  informaciju.
D. Stevanović  
-----------------------------------------------------------
Teške posledice po SAD, Nemačku i tribunal
Priča o sudbini Bobana Milenkovića i Šefka Dairovića mogla bi da ima dalekosežne posledice po Nemačku, Sjedinjene Američke Države i Haški tribunal. Dvojica vojnika ilegalno su prebačena u zatvor u Manhajmu, ali svi američki zvaničnici koji su o njima govorili, uključujući i tadašnjeg ministra odbrane Vilijama Koena, pominju ih kao "ratne zarobljenike" prema kojima se postupa u skladu sa Ženevskom konvencijom. Ova konvencija pokriva postupanje prema ratnim zarobljenicima, ali nije jasno kako su Milenković i Dairović bili "ratni zarobljenici" ako SAD nikad nisu ni objavile rat SR Jugoslaviji. Ovaj slučaj bi mogao da promeni istoriju.
Drugo, obojica vojnika mogu da tuže i Nemačku i Sjedinjene Države za nelegalno pritvaranje, kao što su uostalom uradili i mnogi ljudi koji su posle 11. septembra 2001. godine doživeli sličnu sudbinu.
Treće, ako se ispostavi da je Milenkoviću i Dairoviću bilo ponuđeno da svedoče za Haški tribunal, kako su svedočili američki zvaničnici, ovaj sud bi mogao da se nađe na udaru upravo onih humanitarnih organizacija koje su ga do sada žestoko branile. Ideja da istražitelji tribunala ispituju ljude koji su nelegalno oteti i pritvoreni sasvim je suprotna slici koju haški sud želi da ima o svom radu.S. R.

Srpska evropska ofanziva
Evropska unija ostaje "čvrsto opredeljena da Srbija ima evropsku budućnost", rekao je juče Oli Ren, komesar EU za proširenje, u razgovoru sa predsednikom Srbije Borisom Tadićem u Helsinkiju, ali je istovremeno naglasio da do nastavka pregovora o sporazumu o stabilizaciji i pridruživanju (SSP) neće doći sve dok za to ne bude ispunjen jedini uslov – puna saradnja sa Haškim tribunalom. To je ponovilo i finsko predsedništvo EU, navodeći da su poslednji izveštaji iz Haga "kritički intonirani". 
Sudeći prema Renovoj izjavi, kao i zvaničnom stavu EU, koji su agencije juče prenele iz Brisela, zasad nema izgleda da se ostvari ideja predsednika Tadića da se ti pregovori, koji su za Srbiju od izuzetnog značaja, nastave pre kraja ove godine, odnosno – uslovno – i pre nego što bude uhapšen Ratko Mladić, s tim da buduća vlada završetak saradnje s haškim sudom "učini svojim apsolutnim prioritetom".
"Mi veoma dobro znamo da je uslov za nastavak pregovora dovršetak saradnje s haškim sudom i izručenje Ratka Mladića. To je moj prvi prioritet i prvi prioritet buduće demokratske vlade, jer bez toga nema evropske budućnosti Srbije", naglasio je predsednik Srbije u susretu sa komesarom Renom koji je, kako prenose agencije, odvratio da je Tadić "pokazao i u prošlosti, a pokazuje i sada, potpunu posvećenost rešavanju ovog problema" i da veruje da će i buduća srpska vlada tome pristupiti na najozbiljniji način.
Saradnja Srbije sa Haškim tribunalom biće razmotrena na sastanku Saveta EU u Luksemburgu početkom iduće nedelje, kad se očekuje i najnovija ocena glavne haške tužiteljke Karle del Ponte, ali zvaničnici Unije, ne očekuju bitnije promene u odnosima Srbije i EU. 
U ponedeljak se "trojka EU" sastaje sa predsednikom Vlade Srbije Vojislavom Koštunicom u Luksemburgu i tada će ponovo biti reči o mogućem uslovnom nastavku pregovora Brisela i Beograda. Tim povodom, predsednik Tadić je juče izjavio da su razgovori o predlogu koji je izneo bili ozbiljni i teški. "Ispunjenje saradnje sa Haškim tribunalom je obaveza Vlade Srbije. Neki krediti su potrošeni, a ja sam ovde da bih vratio te kredite. Očekujem da premijer obavi razgovor sa ′trojkom′ u Luksemburgu. Ne smemo da ponovimo greške iz prošlosti", kazao je Boris Tadić.
I  visoki predstavnik EU za spoljnu politiku i bezbednost Havijer Solana izrazio je, posle jučerašnjeg razgovora sa predsednikom Srbije u glavnom gradu Finske, nadu da će na sastanku u Luksemburgu zvaničnici Unije analizirati sve aktuelne događaje u Srbiji i njihove posledice kako bi mogli da pomognu Beogradu, ali nije precizirao kakva bi ta pomoć bila, odnosno da li bi obuhvatila i (uslovni) nastavak pregovora o SSP-u. 
U EU niko nije pokazao spremnost da se izjasni o ovome, ali kako nezvanično saznajemo, među njenim liderima je veoma obazrivo, uzeta u obzir i ova ideja. O njoj je prvi put, pre nekoliko dana u Rimu, Tadić razgovarao sa predsednikom Đorđom Napolitanom, premijerom Romanom Prodijem i šefom diplomatije Masimom D′Alemom, i za to dobio načelnu podršku, kako je nakon sastanka Tanjugu izjavio savetnik za spoljnu politiku predsednika Srbije Vuk Jeremić.
Zvaničnici EU od kojih smo zatražili komentar bili su, međutim, mnogo uzdržaniji. Ponovili su da Brisel neće odustati od zahteva da vlada u Beogradu ispuni svoju međunarodnu obavezu prema Haškom tribunalu, ali i da je spreman da nastavi pregovore istog trenutka kad se to dogodi. 
Tanja Miščević, direktorka Kancelarije Vlade Srbije za pridruživanje EU, podseća da proces evropske integracije Srbije ima dva toka. Jedno su formalni pregovori o SSP-u, koji nisu suspendovani, već u maju privremeno odloženi do ispunjenja "haškog uslova" (nismo, dakle, kažnjeni, niti pod sankcijama), a drugo tehničke pripreme za buduće pristupanje Uniji koje teku neometano, i tu je mnogo toga uspešno urađeno. I Goran Svilanović, bivši ministar spoljnih poslova SCG, smatra da se, uprkos "zamrzavanju" pregovora, Srbija nije pasivizirala na svom evropskom putu. "Poslednjih meseci širi krug ljudi je uključen u akcije čiji su rezultat i istupanja predsednika Tadića i premijera Koštunice", rekao je juče Svilanović u izjavi za B-92. On veruje da bi Srbija mogla možda već na samitu NATO-a u Rigi da postane članica Partnerstva za mir i da pre izbora nastavi pregovore o SSP-u. Ali, dodaje, "predsednik i premijer Srbije biće pred velikim testom da pokažu šta su uradili i da pruže garancije da će u nekoliko narednih meseci nova vlada, koju će oni zajedno voditi, konkretnim primerima ispuniti svoje obaveze. A to nije samo Mladić, već još nekoliko osoba", rekao je Svilanović.

Čestitost ili pogreška
Dok celokupna turska javnost gnevno reaguje na vest da je nacrt zakona o genocidu nad Jermenima izglasan u Narodnoj skupštini Francuske, Pariz je podeljen. Vlada Žaka Širaka kao i vodeći dnevnici "Figaro" i "Mond" protiv su ovog zakona kojim se proglašava krivičnim delom negiranje genocida nad Jermenima u Turskoj za vreme Prvog svetskog rata. 
Neposredno posle glasanja vlada je izdala saopštenje da ona želi dijalog sa Turskom i ocenila ovaj zakon kao nepotreban i neumestan, dok je premijer Dominik de Vilpen, koji je u vreme dešavanja u parlamentu bio u službenoj poseti zapadnoindijskom ostrvu Gvadalupe, rekao da "nije dobro donositi zakone o spornim pitanjima istorije i sećanja". 
Ipak, Širak i dvoje vodećih pretendenata na predsedničko mesto, Segolen Roajal i Nikola Sarkozi, otvoreno kažu da Ankara mora da prizna genocid nad Jermenima pre nego što dobije članstvo u Evropskoj uniji. Na tome najviše insistira Roajalova, najpopularnija političarka levice, koja je jasno i glasno poručila da će Turska očigledno morati da prizna genocid nad Jermenima tokom Prvog svetskog rata ukoliko želi da uđe u EU i spremno dodala da je ubeđena kako je to mišljenje celog francuskog naroda.
"Nismo u poziciji nikome da delimo lekcije, ali postoje neke stvari koje moramo da uradimo", rekla je ona.
Nikola Sarkozi je oprezniji. Mada se i on nedavno u Briselu otvoreno izjasnio protiv ulaska Turske u Uniju dok ne prizna genocid prema Jermenima i ne promeni stav prema Kipru, nije se oglasio posle izglasavanja nacrta pomenutog zakona u donjem domu parlamenta. Prema pisanju "Figaroa", dva njegova pomoćnika u vladajućoj stranci UMP, čiji je on lider, suprotnih su mišljenja. Fransoa Filon, Sarkozijeva "desna ruka", protiv je ovog nacrta i naziva ga velikom greškom, dok Patrik Devedjian, koji je inače jermenskog porekla, strasno podržava predlog.
Ni u Socijalističkoj stranci, koja je i predložila zakon, nisu svi složni. Za razliku od Segolen Roajal, veterani Dominik Štros-Kan i Žak Lang rezervisani su prema ovom nacrtu. "Liberasion" prenosi izjavu Žaka Langa da je nacrt zakona o genocidu nad Jevrejima neustavan i u suprotnosti sa slobodom izražavanja.
S druge strane, jermenska zajednica u Francuskoj pozdravila je glasanje u Narodnoj skupštini kao "drugi veoma značajan korak u borbi protiv onih koji negiraju genocid nad Jermenima". Prvi korak je bio 2001. godine kada je francuski parlament usvojio zakon u kome je masovno ubijanje Jermena tokom Prvog svetskog rata, na izdisaju Otomanske imperije, okarakterisano kao genocid. Tada su odnosi Francuske i Turske doživeli udarac sličan ovome.
"Ovaj zakon nije usmeren protiv Turske, već protiv ekstremista u svim zemljama, uključujući i Tursku", rekao je portparol Saveta za jermenske organizacije u Francuskoj i dodao da oni sada imaju oruđe u rukama protiv svih koji ne priznaju genocid.
Ta organizacija pokrenula je poslednjih godina tri suđenja protiv ljudi koji su poricali genocid nad Jermenima. Dva su dobili, uključujući i onaj protiv istoričara Bernara Levija, dok su proces protiv turske ambasade izgubili zbog diplomatskog imuniteta.
Francuska ima najveću jermensku zajednicu u Evropi koja broji oko 500.000 ljudi. Poznati šansonjer Šarl Aznavur, bivši premijer Eduar Baladir, kao i izvršni direktor "Alkatela" Serž Čuruk, takođe su jermenskog porekla. Ovaj prvi se oglasio u javnosti, nazivajući nacrt zakona za genocid nad Jermenima "čestitim postupkom od strane Francuza".
Glasanje u donjem domu francuskog parlamenta pozdravila je i Jermenija, čiji je ministar spoljnih poslova, kako prenosi AP, izjavio da je to "prirodna reakcija na intenzivno, agresivno i zvanično negiranje Turske da je počinjen genocid nad Jermenima". Odluku Narodne skupštine je, međutim, osudio Oli Ren, evropski komesar za proširenje, izjavivši da je ona došla u nezgodnom trenutku, odnosno "u kritičnoj fazi pregovora s Turskom" o prijemu u EU. 
Da li je slučajno, pitaju neki komentatori, što se glasanje u donjem domu francuskog parlamenta podudarilo sa objavljivanjem dobitnika Nobelove nagrade za književnost – turskog pisca Orhana Pamuka, koji je prvi upozoravao da zemlja mora da se suoči sa zločinima iz svoje prošlosti – genocidom nad Jermenima i kasnije nad Kurdima.
--------------------------------------------------------------------------
Poruka Šarla Aznavura
"Ovo je čestit postupak od strane Francuske", preneo je "Parizijen" reči Šarla Aznavura, čiji su roditelji Miša i Anar Aznavurijan stigli u Francusku 1915. "bežeći od genocida u kome je turska vojska morila glađu i klala milion Jermena".
"Očekujem od poslanika da slušaju svoje srce kad glasaju. Ponosan sam što sam građanin Francuske koja je stvari nazvala pravim imenom. Kada na jednoj strani umre milion i po ljudi, a na drugoj niko, tada se to ne može nazvati ratom. To se može nazvati samo genocidom", rekao je Šarl Aznavur na dan glasanja u Narodnoj skupštini.
--------------------------------------------------------------------------
Zver na Mesecu
Genocid nad Jermenima tema je i pozorišne predstave "Zver na Mesecu" Ričarda Kalinoskog koja je sa velikim uspehom prikazana na američkim i pariskim scenama (takođe postavljena i na sceni Beogradskog dramskog pozorišta) i ovenčana nagradom "Olivije" 2003. godine. Kalinoski analizira sudbinu Jermenina koji je kao dečak čudom preživeo pokolj i suočio se sa surovom smrću najbližih, a kasnije, stigavši u Ameriku, postao fotograf koji opsesivno pokušava da zaustavi život.
</div>
  </body>
 </text>
</TEI>