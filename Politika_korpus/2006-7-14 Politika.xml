<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2006-7-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2006/7/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kultura">
Iz pakla ponovo do zvezda
Specijalno za "Politiku"
Peruđa, jula – Od hiljada upaljenih šibica u beogradskoj hali Pionir u oktobru 1979, do raznobojnih ekrana mobilnih telefona u julu 2006, Erik Klepton se spustio u pakao, vratio na raskršće i odabrao drugačiji put, isključio struju da bolje razume poruke svojih učitelja i ponovo postao zvezda. Dva sata njegovog koncerta, nedavno održanog u Peruđi, na Umbrija džez festivalu, definiše rokenrol: to je zabava i emotivni stres, respekt prema tradiciji i autentičan odgovor, vrisak i šapat gitara u talasima. To su krv, znoj i suze. Program ove turneje osvetljava ključne albume: "461 Ocean Boulevard", "Slowhand" i aktuelni "Back Home" zastupljeni su sa po dve, a "Layla" i "Journeyman" sa po tri pesme. Četiri numere pripadaju ranom bluz nasleđu.
Osim Kleptona, gitare sviraju Dojl Bremhol Drugi, jedan od vodećih bluzera sa nove teksaške scene, i Derek Traks, član poslednje inkarnacije "Allman Brothers Band". Retro-hipi izgled i slajd bravure Traksa prizivaju duh Djuena Olmena i asociraju na saradnju njega i Kleptona u okviru nikad prežaljenog sastava "Derek and the Dominoes". Zajedno, trojica priređuju gitarsku svirku kakva se odavno nije čula! Klepton je stvarno doživeo bluz i sada ima pravo da bude njegov glavni promotor – u ovom društvu, to je susret ambijenata Misisipija, Teksasa, Zapadne obale i britanskog bluz rasada, fini hod po istoriji žanra i istraživanje perspektiva. Kris Stenton (klavir) i Tim Karmon (orgulje/sinti) postavljaju bogate harmonije, Vili Viks (bas) i Stiv Džordan (bubnjevi) naglašeno čvrst ritam, a dve prateće pevačice i tri duvača ("The Kick Horns") upotpunjavaju kolorit izvrsnog sastava. 
Već u ranoj fazi koncerta bend će se potpuno rasvirati u "Got to Get better in A Little While", "Everybody Oughta Make a Change" i tradicionalnu "Motherless Children". U bluz baladi "Old Love" gost je gitarista Robert Krej, čiji je bend nastupio u uvodnom delu večeri. Po prolivanju prvog znoja, na redu je muzika bez struje, uz malo suza. Počinju samo gitaristi uz šuštanje metlica po dobošu ("Back Home" i "I am yours"), priključuju se duvači za tugaljivo zavijanje u bojama Nju Orleansa ("Nobody Knows you when you’re Down and Out"), da bi spritualno-ljubavna "Running on Faith" izvela na scenu i ostale, za veliki finale akustičnog bloka. 
Sa obradama Džej Džej Kejlovih pesama "After Midnight" i "Cocaine", koje je Klepton uzdigao do statusa rok himni, jasno je da se koncert primiče kraju. "Layla" je nezaobilazna i tri gitare "puštaju krv", pa jecaju na preludiranje Krisa Stentona, u maniru Bobija Vitloka tj. originalne verzije. Obavezan je i "Wonderful Tonight", za horsko pevanje svih okupljenih u areni Santa Giuliana. Za dugi "blues jam a la Clapton" odabrana je pesma Roberta Džonsona "Little Queen of Spades": Klepton počinje mirno, u maniru "Spororukog", drugi solisti polako pojačavaju napetost, da bi se sve trijumfalno raspuklo jednom modulacijom i grmljavinom Erikove gitare, nalik raskošnom vatrometu. "Crossroads" je bis, i na sceni je opet Robert Krej – domaćin ove velike predstave simbolično želi da pokaže koliko duguje Afroamerikancima i na kakvim je raskršćima bio. Put koji je konačno odabrao svetli pobedničkim sjajem, a jedna od sledećih stanica ove moćne družine je Budimpešta, 18. jula. Šta bolje preporučiti za to veče?

Počelo "kotrljanje" Evropom
Specijalno za "Politiku"
Milano, jula – Nekoliko meseci rasprodatim koncertom u neverovatnom ambijentu milanskog stadiona San Siro, "Rolingstonsi" su u utorak naveče napokon započeli ovogodišnje "kotrljanje" Evropom u sklopu "A Bigger Bang 2006" turneje. Nakon pobede italijanske reprezentacije, cela Italija, a pogotovo milanski mediji sećali su se 1982. i slične situacije kada su "Stonsi" nastupali u Torinu, dva dana nakon što su "azuri" trijumfovali u Španiji. Ovogodišnje milansko otvaranje sa desetinama italijanskih zastava i euforično raspoloženom publikom zapravo je bilo drugo slavlje nakon povratka reprezentacije.
Koncert na San Siru – održan dan nakon konferencije za novinare, zapravo reklamno-fotografske akcije za evropske medije i bolju prodaju karata – bio je vrhunski spektakl za šezdesetak hiljada gledalaca. Nakon nastupa britanske predgrupe "Feeder", koja se pomalo izgubila na ogromnoj bini i među gledaocima koji su čekali glavnu ponudu menija, početak sa "Jumping Jack Flash" i gitarističkim rifom Kita Ričardsa skoro da je bio "bis pre bisa" i početak opšte ludnice u gledalištu. 
Pozornica "Rolingstonsa" deluje fascinantno u metaliziranim sivim tonovima koji kasnije poprimaju različite boje, ali je reč o ukusnoj primeni visokotehnološkog čarobnjaštva. Ove godine dominiraju trospratne galerije sa svake strane pozornice gde se smestilo oko 300 posetilaca i pokretni deo bine na kojem u sredini nastupa "putuju" na sredinu fudbalskog terena među publiku i na manjoj pozornici sviraju nekoliko pesama. 
Nije tajna da su "Stonsi" majstori predstava u velikim prostorima koje nastoje da učine intimnijima koliko je moguće. Prvenstveno korišćenjem scenskih pomagala poput velikog pozadinskog ekrana i dva manja sa svake strane pozornice, udaljenoj publici se zapravo daje mogućnost gledanja vrhunski režiranog TV-prenosa. 
U stalnom Ričardsovom bloku pesama našle su se, kako je sam rekao, "prigodna" "Before They Make Me Run" i balada "Sleeping Away" umesto očekivane "This Place Is Empty" sa poslednjeg albuma, nakon koga je usledio set na manjoj pozornici u središtu fudbalskog terena. Ako su do nje ranije dolazili mostom, za "Bigger Bang" turneju stalni dizajner Mark Fišer smislio je novi scenski štos – pokretnu malu binu koja se odvaja od središnje pozornice i, dok "Stonsi" sviraju "Miss you", "voze" se pored raspamećene publike.
Za vreme neizbežne "Honky Tonk Woman" "Stonsi" "putuju" nazad na veliku pozornicu, gde se u međuvremenu pojavljuje ogroman naduvani jezik, zaštitni znak i valjda najprepoznatljiviji simbol rokenrol istorije.
Što god mislili o ponavljanju dobitne formule i sličnosti stadionskih nastupa na nekoliko poslednjih turneja, čini se da najširi auditorijumi dodaju još više goriva "Stonsima". Pogotovo neverovatno vitalnom Džegeru koji do završetka numerom "(I Can′t Get no) Satisfaction" superiorno vlada pozornicom postavljenom ispred duže stranice fudbalskog terena Milana, i tokom celog koncerta diriguje publikom kako dolikuje "prvaku sveta u rokenrolu". Dolazak nekoliko italijanskih prvotimaca na stadion pred kraj koncerta izazvao je frenetično oduševljenje, a repriziranje ključnih golova na ekranima pre bisa i pojavljivanje Materacija i Del Pjera na pozornici sa "Stonsima", za poslednji "naklon", dočekano je neviđenom euforijom raspamećene italijanske publike.

Hoće li stići i do nas
Posle mnogo odlaganja i neizvesnosti, "Rolingstonsi" su u utorak u Milanu započeli evropski deo turneje "A Bigger Bang". Čuveni britanski sastav je posle nastupa u Aziji imao mnogo problema, a pad sa drveta gitariste Kita Ričardsa i lečenje od alkoholizma basiste Ronija Vuda uslovili su da koncerti koji su bili planirani za jun i početak jula u Evropi budu odloženi. Kako je praksa Mika Džegera i drugova da usled "više sile" neki koncert odlože, ali ga i definitivno ne otkažu, svi nastupi koji se nisu dogodili ove godine trebalo bi da budu održani narednog leta. Ono što naše ljubitelje muzike najviše zanima jeste da li će posle toliko odlaganja napokon doći i u našu zemlju. Kako trenutno stoje stvari, postoji mogućnost da među evropskim gradovima gde će "kotrljajuće kamenje" nastupiti bude i Beograd. 
Direktor produkcijske kuće "Komuna" Maksa Ćatović izjavio je za naš list da bi koncert "Rolingstonsa" na beogradskom Hipodromu trebalo da bude održan na leto sledeće godine. Ćatović tvrdi da ima potpisan ugovor sa menadžmentom "Rolingstonsa", kao i da će ovih dana biti i zvanično objavljeni tačni datumi za sve gradove gde će grupa nastupiti na turneji 2007. godine. Direktor "Komune" je gotovo siguran da će se na tom spisku naći i Beograd.
Među odabranima
Činjenica koja ide u prilog Đatovićevim rečima jeste i to što na internet sajtu www.iorr.org na kojem se nalaze datumi za održavanje koncerata nekoliko značajnih svetskih izvođača stoji da će "Rolingstonsi" na leto naredne godine održati koncert u Beogradu. Grupa bi, prema tom izvoru, svirala u 13 gradova – počev od Barselone, preko Madrida, Brisela, Geteborga, Pariza, Amsterdama, Zagreba, Sankt Peterburga, Varšave, Atine, Beograda i Brna, da bi na kraju usledio koncert na londonskom stadionu "Vembli".
S druge strane, činjenica koja našem glavnom gradu ne ide u prilog je što se ime Beograda nijednom nije pojavilo na zvaničnom internet sajtu grupe, čak ni kada je reč o odlaganju. Datumi za održavanje koncerata koji se pojave na internet prezentaciji "Rolingstonsa" jedini su zvanično dogovoreni i potvrđeni. 
Volfgang Klingert iz austrijske firme "Rok end mor", koja se bavi organizacijom koncerata velikih svetskih zvezda po Starom kontinentu, potvrdio je za "Politiku" da će legendarni "Rolingstonsi" nastaviti evropsku turneju narednog leta.
– Svi odloženi koncerti desiće se 2007. godine. Nisam siguran koji su datumi u pitanju, ali nadam se da će ostatak turneje početi pre 15. jula sledeće godine. 
Iako u "Komuni", koja je zajedno sa ovom austrijskom firmom trebalo da organizuje julski koncert "Stonsa" u Beogradu do koga nije došlo, tvrde da će i srpska prestonica ugostiti "kotrljajuće kamenje" sledećeg leta, Klingert u izjavi našem listu nije mogao da potvrdi tu informaciju.
– Nastup "Rolingstonsa" u Beogradu je neizvestan i možda neće biti ni održan. Sa druge strane, koncerta legendarne grupe u Zagrebu koji je nedavno, zajedno sa još nekoliko nastupa odložen, sigurno će biti!
Na pitanje zašto se koncert u našem glavnom gradu opet dovodi u pitanje, Klingert kaže:
– Postoje veliki problemi oko organizacije koncerta u Beogradu. Zapravo, imamo neke nerešene probleme sa našim srpskim partnerom "Komunom", tako da je to razlog što je njihov nastup u vašem gradu još uvek neizvestan.
Klingert, međutim, nije želeo da pojasni o kakvim problemima je reč! 
Istorija (ne)dolaska "Rolingstonsa" u našu zemlju počela je još 2003. godine kada je trebalo prvi put da nastupe u Beogradu. Zbog ubistva premijera Zorana Đinđića i vanrednog stanja do održavanja koncerta nije došlo. Maksa Ćatović ja posle toga rekao da ima čvrsto obećanje menadžera turneje "Rolingstonsa" Majkla Kola da će prvom sledećom prilikom bend gostovati u Srbiji. 
Odlaganje zbog pada
Krajem prošle godine iz "Komune" je saopšteno da će legendarna grupa nastupiti u Beogradu 2. jula, iako na zvaničnom sajtu grupe to nije bila potvrđeno. Krajem januara Ćatović je saopštio da će Beograd dobiti drugi termin za koncert zbog odlaganja nasupa u Atini i problema sa opremom. Kao datum koji je nezvanično bio u igri za održavanje beogradskog koncerta grupe pominjao se 7. juli. Kao i prethodnog puta čekala se zvanična potvrda iz Londona, a onda su nastali problemi oko vlasničkih odnosa na beogradskom Hipodromu koji su uz posredovanje Vlade Srbije ubrzo bili rešeni.
Pošto su problemi sa Hipodromom bili razrešeni čekala se zvanična potvrda da će koncert u Beogradu biti održan, a onda je Kit Ričards krajem aprila pao sa drveta na Fidžiju što je dovelo da kompletnog pomeranja evropskog dela turneje "A Bigger Bang". Prvi koncert u Evropi, umesto početkom juna u Barseloni, održan je 11. jula u Milanu. Ovih dana bi konačno trebalo da budu objavljeni zvanični datumi za odložene koncerte u Evropi, a da li će konačno i Beograd biti među odabranima ostaje da se vidi.
    </div>
    <div id="zdravlje">
Vežbe ravnoteže
Da biste popravili držanje i izgledali vitkije pomoći će vam – slovo T! Ako isprobate novu vežbu u kojoj je osnovni cilj održavanje ravnoteže ojačaćete mišiće leđa i ramena i učvrstiti stomak. Da biste postigli najbolje rezultate, ovu vežbu upražnjavajte dva puta nedeljno i uradite od dva do tri seta od 10 ponavljanja za svaku ruku. Ako volite izazove, uzmite tegove u svaku ruku, a ne samo u onu kojom trenutno vežbate.
U levu ruku uzmite teg od dva kilograma (teg može zameniti i plastična flaša puna vode), stavite desnu ruku na kuk, stanite na desnu nogu blago povijenu u kolenu i savijajte se unapred sve dok vam gornji deo tela na bude paralelan sa tlom. Uvucite stomak a leđa držite pravo. Levu ruku pružite prema podu, a levu nogu polako podižite sve dok vaše telo ne bude u pravoj liniji od glave do pete. Ako ne možete da održite ravnotežu prilikom podizanja noge možete se pridržati za naslon stolice.
Ostanite u položaju slova T dok polako podižete teg ka grudnom košu. Ruku sve vreme držite blizu tela. Spustite ruku, pa ponovite vežbu 10 puta, a zatim zamenite stranu i uradite još jedan set vežbi.Izbegavajte greške: ne smete da uvijate kukove i ramena dok vežbate. Povrede leđa najčešće se događaju kada se savijate i dižete teret u isto vreme. Da ne biste ušinuli leđa ne krivite kičmu i ne spuštajte glavu. Teg nikada ne podižite iznad nivoa kuka, jer to loše utiče na donji deo leđa.
    </div>
    <div id="moda">
Bez šminke, molim
Prave Francuskinje se ne šminkaju. Ili se bar pretvaraju da je tako. Njihov cilj je da blistaju, da im koža bude "kao u bebe". Previše šminke, smatraju one, čini da žena izgleda starija, ili, još gore, da ostavlja utisak da za život zarađuje u četvrti crvenih fenjera.
– Zapanjujuće je koliko šminke nanose Amerikanke. Tamo su čak i tinejdžerke previše "doterane". A kad tako izgledate, šaljete poruku da biste učinili sve samo da privučete muškarce – kaže Lora Mersije, Francuskinja koja živi u Njujorku, kreatorka sopstvene linije kozmetičkih proizvoda.
I dodaje:
– Francuskinje nisu nametljive, već suptilne. Poruka njihovog izgleda nikada nije: "Provodim sate šminkajući se da bih izgledala lepo".
Kolumnistkinja francuskog časopisa "El" Mišel Fitusi za izgled nalik na ofarbano lice dečije lutke, koji preferira većina Amerikanki, ima samo jednu reč: "vulgarno".
Odnos Francuskinja prema ženama koje žive sa druge strane okeana teško je objasniti. To je mešavina šovinizma i fascinacije, uz dozu zavisti. Iako stalno kritikuju Amerikanke, Francuskinje im se potajno dive.
U francuskom magazinu "El" nedavno je ismejan izgled "kalifornijske lepotice" koja preteruje u svemu. Kao vodeće predstavnice ovog "stila" imenovane su Nikol Riči i Britni Spirs. Ipak, kritika nije usmerena ni na jednu određenu ženu, već na kompletan utisak koji ostavlja preterana doteranost. Previše boje na licu za Francuskinje znači mnogo više od nečijeg modnog ukusa: tako se šminkaju očajne domaćice koje ostavljaju utisak da se previše trude oko svog izgleda.
Razliku između prirodne lepote i "veštačke" lepote najbolje je definisao još Iv Sen Loran:
– Najlepše izgleda zaljubljena i strasna žena. Ali je mnogo lakše kupiti šminku.
U Francuskoj je ove sezone u modi prirodan izgled: lice bez šminke, sa nežnim sjajem. Ako su našminkani kapci, ne stavlja se ruž, a ako je akcenat na usnama – oči su u drugom planu.
Kao savršeni primeri francuske lepote i prirodnog izgleda ističu se Žilijet Binoš, Natali Bej i Odri Totu, glavna glumica u filmu "Da Vinčijev kod".
Sa druge strane, Katrin Denev, čuvena "lepotica dana" i nekadašnji prototip za lik idealne Francuskinje Marijane, koja priznaje da je našminkana "čak i kada radi u bašti", postala je predmet sažaljenja.
– Jadna Katrin, obuzeo ju je sindrom Dorijana Greja. Tužno je koliko se trudi da večno ostane mlada – kaže Teri de Ginzburg, vlasnica linije šminke "baj teri".
Za razliku od Amerikanki, koje se skrivaju iza šminke, Francuskinje više vremena posvećuju nezi kože. One ne igraju na prvu loptu i veštačku lepotu. Za njih je ljubav tajanstvena igra zavođenja. Zato se u Francuskoj, više nego igde drugde na svetu, pažnja posvećuje parfemima i donjem rublju.
Trud Francuskinja da im koža bude nežna, porcelanskog tena, može se smatrati opsesijom. Čak i one koje imaju skromnije prihode izdvajaju dosta novca za lepotu i provode sate u kozmetičkim salonima kako bi pilingom, masažama, kremama i losionima dovele kožu lica do savršenstva. A ako im dermatolozi dijagnostikuju ekcem ili akne, Francuskinje imaju pravo da jednom godišnje besplatno leče kožu termalnim kurama u nekoj od francuskih banja!
Ipak, ne slažu se svi sa ovim minimalističkim izgledom:
– Francuskinje misle da su pametnije od ostalih žena. One ostavljaju utisak da ih nije briga šta drugi pričaju. Recite mi, ko je šik u Francuskoj? – kaže Teri de Ginzburg.Negovana ili našminkana, Francuskinja ili Amerikanka – ukusi su, ipak, različiti.
    </div>
    <div id="kolumna">
Ni tamnica, ni zabluda
Kada se govori o jugoslovenstvu ono što odmah pada u oči jeste da za Hrvatsku i Sloveniju danas Jugoslavija važi kao tamnica, za Srbiju je to bila fatalna zabluda, a za ostale bivše republike prolazna tvorevina za sticanje državnosti. Kako izgleda, različite hegemone slike slažu se oko toga da je jugoslovenstvo bespovratna prošlost. Tome ide u prilog i okolnost da u medijskom pogledu jugoslovenstvo svakako nije tiražno ni komercijalno. Ne možete s njim u strateške ustanove za dekretiranje smisla, kao što su zavodi za udžbenike, niti u programe nevladinih organizacija. Prve ustanove osmišljavaju nacionalni interes, druge štite manjine. Etnos dominira svuda. Prostor između zaštite nacionalnog interesa, s jedne, i prava manjina, s druge strane, preuzak je za treću verziju – jugoslovenstvo, koje čak nema ni status manjine. Ne manje je upadljivo da se govor o jugoslovenstvu najčešće omalovažava kao nostalgija, ako ne i kao izdaja, a retke studije o funkcionalnosti (N. Dugandžija, P. Matvejević) i složenosti (J. Bakić) jugoslovenstva gube se u nacionalnoj galami o prošlosti. Jedva da treba i pominjati da su globalizacijom nametnuta zaštita manjina i tranziciona pravda retorike nespojive s jugoslovenstvom. I nacionalisti i zaštitnici manjina brane nacionalni identitet: prvi većinski, drugi manjinski, ali obe struje štite nacionalno. Jugoslovenstvo je odista nešto drugo, a njegovo razumevanje traži pre svega drugačije poimanje temporalnog poretka. Da li je, naime, neaktuelnost jugoslovenstva konačna? Možda i jeste ako se prošlost shvati kao bespovratno zbivanje, a vremenski poredak kao sastavnica bespovratne prošlosti, neuhvatljive sadašnjice i neizvesne budućnosti.
Ako se, pak, pođe od toga da prošlost nije golo završeno dešavanje, onda stvari postaju složenije. Najpre treba reći da nisu sve prognoze iz prošlosti zabluda, niti je svaka sadašnja slika prošlosti nepobitna istina. Prošlost nije statična nego je dinamična tvorevina.
Govoreći konkretnije, sudbina jugoslovenstva zavisi od sudbine EU. Ukoliko se pođe od sadašnjeg hegemonog shvatanja o stabilnosti EU, kao definitivnog rešenja evropskih sukoba, onda ispada da je budućim balkanskim članicama Unije izlišan jugoslovenski identitet. Dovoljno nas, navodno, ujedinjuje tržište, a multinacionalni kapital donosi pravo i željeni mir. Ako se, međutim, nešto opreznije doda da će EU biti svakako drugačija kada joj se priključe sve potencijalne članice, pa se uz to još ne izgubi iz vida da će najrazvijenije zemlje možda početi i da labave svoju vezu sa ovom zajednicom kada joj pristupe svi nerazvijeni, onda stvari stoje drugačije. Nije prazna šala – upozorenje da će Velika Britanija možda razmišljati o izlasku iz Unije kad joj se priključe Albanija i Turska. Treba podsetiti i da EU nije harmonično društvo ravnopravnih već složen hijerarhijski naddržavni kapitalistički poredak u kome solidarnosti i zaštite manjina ima tek koliko je nužno krupnom kapitalu. Bilo kako bilo, ako se rečeni oprez iole ozbiljnije uzme, funkcija jugoslovenstva već izgleda nešto drugačije nego što se danas čini. Tako postaje jasnije da, lišeno ideološkog balasta 20. veka, jugoslovenstvo 21. veka – kao verzija modernog evropskog regionalizma – može biti korisno: (1) kao otpor periferijalizaciji Balkana, (2) kao zaštitna kulturna i jezička opna malih srodnih naroda.
Premda je budućnost teško predvideti, moguće je donekle shvatiti trajnost zaštitne funkcije jugoslovenstva. Prosto rečeno, Beograd nije mogao da asimiluje Slovence, ali za Rim i Beč se to nikada ne može reći. Ako se Evropa jednoga dana počne raspadati zbog istih uzroka zbog kojih se danas ujedinjuje (jer je ponašanje krupnog kapitala nepredvidivo), budućnost jugoslovenstva će se aktuelizovati, ali svakako u novoj formi, možda više kulturnoj, a manje državnoj. Odavno je uočeno da države dolaze i prolaze, a jezik i kultura ostaju. Teško je sporiti srodnost kulturnog koda Vuka Karadžića, Mažuranića i Kopitara. Treba se brinuti o budućnosti ove prošle kulture, a ne o prošlosti slavne nacionalne politike. Kultura je kritička, a ideologija apologetska delatnost. Istinska kultura nas opominje i suočava sa senkama vlastite prošlosti, dok nas politika uvek podseća na slavu i dužnost prema precima. Uvek je korisnija istina koja škodi nego mit koji godi.
* Sociolog, profesor Filozofskog fakulteta u Beogradu
    </div>
    <div id="magazin">
Pilot sa putnom torbom
Na svetu živi sedam vrsta pelikana, neobičnih ptica koje se mogu prepoznati po kljunu dugom i do pola metra, sa čije donje strane visi ogromna kesa. Pelikani su teški od četiri do sedam kilograma, dok im je raspon krila i do dva i po metra. Kosti su im veoma lagane i čine svega deset procenata težine ptice.
Australijski pelikan može se videti širom Australije, Nove Gvineje, zapadne Indonezije, a poneki primerak zaluta i na Novi Zeland i zapadnopacifička ostrva. Živi u blizini reka, jezera, močvara ili pored mora. Hrani se uglavnom ribom, ali ako ima priliku, jede i ljuskare, punoglavce i kornjače. Ne odbija ni hranu koju mu ponudi čovek, a kada je njegova trpeza oskudna ne preza od toga da pojede i pače ili galeba. Australijski pelikani vrlo retko sami kreću u potragu za hranom. Najčešće na ručak kreće celo jato, ponekad, čak, i dve hiljade ptica.
Kljun australijskog pelikana je veoma osetljiv i omogućava mu da pronađe ribu u mutnoj vodi. Na kljunu se nalazi i kuka koja sprečava da iz njega isklizne tek ulovljena riba. Pelikan vešto okreće ribu sve dok njenu glavu ne okrene prema svom grlu, a zatim zamahne glavom i proguta je.
Priroda je vešto izvajala kljun ove ptice. Na donju vilicu pelikana pričvršćene su dve tanke savitljive kosti sa kojih visi velika kesa. Kada bi se napunila, pelikanova "torba" bi mogla da ponese čak 12 litara vode.
Uprkos uvreženom mišljenju, kesa pelikanu ne služi za čuvanje hrane, već kao ribarska mreža. Kad ulovi ribu, ptica prisloni kesu na svoje grudi kako bi iz nje iscedila vodu, a zatim guta ulovljeni plen. Osim toga, zabeleženi su i slučajevi da ove ptice kada ožedne u kljun sakupljaju kišnicu.
Pelikani su veliki putnici. Da se ne bi umorili dok lete, koriste vazdušne struje na visinama do, čak, tri kilometra. U vazduhu ponekad ostaju i po 24 časa.U vreme parenja na skrovitim obalama se okupe kolonije od, čak, 40.000 ptica. Za naklonost ženke bori se i po desetak mužjaka koji je prate, preteći jedni drugima i mašući kljunovima kako bi privukli njenu pažnju. Kako "parada" odmiče, udvarači odustaju jedan po jedan. Onog koji preostane ženka dovodi do rupe koju je iskopala u zemlji i obložila perjem kako bi u nju snela jaja. U razmaku od po tri dana ženka snese do tri jajeta o kojima se 35 dana brinu oba roditelja. Prvo mladunče je najkrupnije i često ubija svoju braću. Već posle mesec dana mladi pelikani napuštaju roditeljsko gnezdo i formiraju grupe od stotinak ptica u kojima ostaju oko dva meseca kako bi naučili da lete i osamostalili se.
    </div>
    <div id="kolumna">
Trovače na sunce
Kada bi na vratima pisalo: "U ovoj poslastičarnici možete da kupite sladoled sa stafilokokom" teško da bi i najhrabriji sladokusci kročili dalje od praga tog slatkog carstva. A onda ne bi bilo mnogo povoda ni da se svakog leta pišu tekstovi o (ne)kvalitetu sladoleda kojim se branimo od vrućine. Beogradska sanitarna inspekcija je pre nekoliko dana saopštila javnosti da je od 190 uzoraka sladoleda uzetih u 91 zanatskoj radnji, svega 33 bilo neispravno, s pri tom je načelnik istakao da je veoma zadovoljan rezultatima kontrole. I ne čudi, lane je bilo, kaže, gotovo dva puta više uzoraka s bakterijama koje se u sladoledu ne očekuju. 
Kako su to poslastičari i ugostitelji u roku od godinu dana postali pažljiviji i puni razumevanja za zdravlje kupaca sladoleda? Načelnik kaže – uglavnom zahvaljujući kaznama koje su izricane: dvadeset hiljada odmah na mestu gde je neispravna namirnica otkrivena ili sto do petsto hiljada dinara ako se slučaj okonča kod sudije za prekršaje. Oni koji su mislili da će plaćanjem globe rešiti problem s inspektorima i nastaviti da prave ledenu poslasticu po starom receptu, dobili su obećanje da će im sanitarci još češće svraćati u radnju i kuhinju. 
Ako sanitarnim inspektorima skinemo ovog puta kapu za urađen posao i dobar rezultat u radu, ne možemo a da se ne zapitamo, zašto svake godine u njihovim izveštajima ne možemo da pročitamo ni jedno jedino ime. Ni vlasnika poslastičarnice, ni naziv radnje, adresu, ni naznačeno mesto gde je zatečena pokvarena poslastica. Mogli smo pre petnaestak godina, kada su sezonske analize sladoleda i namirnica u beogradskim prodavnicama organizovali stručnjaci Centra za potrošače pri Zavodu za ekonomiku domaćinstva Srbije, zajedno s Gradskom konferencijom potrošača. Pomenute institucije su se ugasile, nestalo je para, nestalo je dobre volje i hrabrosti inspektora da se kupcima kaže šta i gde konkretno za svoje pare jedu i piju.
Počelo je uvijanje u brojke: uzetih uzoraka, naplaćenih kazni, uništenih namirnica, preduzetih mera i procenata svake vrste. Ali to ništa ne znači onome ko bude te sreće da svrati u poslastičarnicu gde sladoled ima stafilokoke i ostale neprijatelje našeg stomaka. Da se i drugi ne bi trkali s njim na putu do toaleta ili ne daj bože lekara, dobro bi bilo da se saopšti koje bi poslastičarnice trebalo zaobilaziti. Jer to znači najviše. Još se mnogi novinari beogradskih redakcija sećaju kako je vlasnik jedne sendvičare nedaleko od Zelenog venca okretao njihove telefone da moli da se ne objavljuje da je baš kod njega otkriven majonez sa "milionima" štetnih sastojaka.
Nemcima je, tvrde upućeni, mnogo lakše nego našim potrošačima, jer se njihovi inspektori ne libe da vidno obeleže radnju koju bi trebalo izbegavati zbog nepravilnosti raznih vrsta. Oni štite interese kupaca i nisu nimalo sentimentalni prema ekonomskom interesu gazda. Dakle, imena trovača na sunce.
    </div>
    <div id="vesti">
Lickanje tvrđave
Beogradska tvrđava mora da oživi i da dobije status svetskog značaja jer, prema rečima Nenada Bogdanovića, gradonačelnika, ovaj spomenik ubuduće mora da bude centar beogradskog turizma. Gradonačelnik, koji je juče sa novinarima posetio gradilišta na istočnom i jugoistočnom bedemu Gornjeg grada, kaže da je obnova Beogradske tvrđave jedan od prioriteta gradske uprave.
– Do 2000. godine Beogradska tvrđava je bila zapuštena i nebezbedna, tako da su se građani bojali da prošetaju Kalemegdanom. Od tada gradska vlast radi na njenom osposobljavanju, kako bi dobila značaj koji zaslužuje. Za proteklih pet, šest godina u središtu pažnje gradskih vlasti uglavnom je bila Ada Ciganlija, ali sada je to Beogradska tvrđava, koja pripada Beograđanima i celoj naciji i to moraju da razumeju i neki korisnici prostora na ovom spomeniku – rekao je Bogdanović, dodajući da je ove godine za radove na tvrđavi iz gradske kase izdvojeno 170.000.000 dinara.
U toku je obnova Leopoldove kapije i okolnih bedema, kao i spoljašnjeg dela jugoistočnog bedema, popravka mostova ispred Karađorđeve i Kralj kapije.
Prema rečima Ljiljane Obradović, direktorke JP "Beogradska tvrđava", radovi na Kalemegdanu počeli su 2001. godine, a od jula prošle godine su intenzivirani.
– U obnovu tvrđave utrošeno je oko sto miliona dinara i biće uloženo još toliko. Sa spoljne strane tvrđave podupiremo ceo Gornji grad, a ove godine ćemo popraviti pet mostova i obnoviti stepeništa. Cilj nam je da obnovimo i veliko stepenište koje se spušta ka pristaništu, čime bi Beogradska tvrđava bila spojena sa rekom – rekla je Obradovićeva i dodala da se svi radovi na Kalemegdanu odvijaju pod kontrolom stručnjaka iz Gradskog zavoda za zaštitu spomenika kulture.
Iako je povezivanje donjeg, rečnog dela i Gornjeg grada jedan od najvažnijih poduhvata na tom prostoru, postupni silazak Beogradske tvrđave na reku dugo neće biti moguć.
– Nerealno je reći da će Gornji i Donji grad uskoro biti u potpunosti povezani, tako što će biti izmešteni Donjogradski bulevar i železnička pruga. Tek onda kada bude napravljen Unutrašnji magistralni prsten i železnička obilaznica oko Beograda, postojaće mogućnost da se, ispod tvrđave, ukloni saobraćaj iz Donjogradskog bulevara i da se izmesti železnička pruga. Kad bi to sada uradili došlo bi do saobraćajnog kolapsa u gradu –  objasnio je gradonačelnik.
Osim obnove zidina, na Gornjem i Donjem gradu u toku su i istraživanja podzemnih slojeva, kojim će biti precizno utvrđen arheološki sadržaj ispod površine zemlje.
N. Radičević
-----------------------------------------------------------
NOVI TURISTIČKI VODIČ
Raj za oči, raj za dušu
Vodič "Beogradska tvrđava na dlanu", autora Branislava Rabotića, predstavljen je juče ispred Galerije Beogradske tvrđave. Na promociji su govorili Mirjana Božidarević, predsednica opštine Stari grad, Vuk Maksimović, predstavnik JP "Beogradska tvrđava", Ana Jovanović, direktorka marketinga izdavačke kuće "Komshe" i autor.
- Na teritoriji centralne gradske opštine Stari grad nalazi se najviše kulturno-istorijskih spomenika Beograda, od kojih po svom značaju posebno mesto zauzima Beogradska tvrđava. U želji da Beograđani i njihovi gosti saznaju što više o prošlosti bedema, kula i kapija, opština je od 1998. godine organizator i sponzor besplatnih razgledanja tvrđave u pratnji stručnog vodiča, u kojima je do sada učestvovalo desetak hiljada ljudi. Ovakav način tumačenja jednog važnog kulturno-istorijskog lokaliteta naišao je na izuzetan prijem kod naših sugrađana i postao tradicija, kakvom se malo evropskih gradova i opština može pohvaliti - istakla je Mirjana Božidarević.
Turistički vodič "Beogradska tvrđava na dlanu" sadrži opšte podatke o Beogradskoj tvrđavi i gradskom parku Kalemegdan, kao i bliže opise, zanimljive detalje o događajima i ličnostima, priče iz prošlosti i legende. U knjizi se nalazi više od 150 fotografija i ilustracija, oko 40 detaljno opisanih objekata, panoramski planovi i skice Beogradske tvrđave. 
M. S.

Trgovina na kaldrmi
"Dobrodošli u tezgograd", trebalo bi da piše na Glavnoj železničkoj stanici prestonice. Takav utisak stiču putnici namernici već posle nekoliko sati boravka u našem gradu. Ulični prodavci okupirali su i ovog leta trotoare, postavljajući improvizovane tezge u okolini Zelenog venca. Prosečnom trgovcu drumskog tipa potrebna je samo kartonska kutija srednje veličine, u zavisnosti od vrste i količine robe, a ponekad je i gola zemlja dobra podloga za ponudu raznih artikala.
A šta se sve nudi? Teško je nabrojati. Od raznobojnih brushaltera, uredno složenih na osnovu veličine korpe, do svih ostalih vrsta donjeg veša, turpija, elektromaterijala, noževa, satova, parfema… Cene su 50 do 500 dinara. Međutim, ima i onih koji su se "otcepili" i postavili robu dalje od šire okoline "Zelenjaka".
Slobodan Petrović, simpatični čičica, postavio je dvadesetak lepih drvenih hoklica na rasklapanje u Ulici carice Milice, na samoj granici sa Knez Mihailovom. Jednu je iskoristio za sedenje, a pored noge mu stoji pivce, poznato po nadimku "rogonja".
– Moram ovo brzo da prodam, već sam kupio kartu za Kruševac, odatle sam rodom, pobeže mi voz. Došao sam u posetu sestri, pa reko′ da prodam stolice dok mogu – kaže Slobodan. Cena je pristupačna, 250 dinara, za lepo dizajnirane hoklice. Ne dira ga policija, kaže Slobodan. A ionako putuje.
U parku kod Ekonomskog fakulteta, čuvenog po damama što uglavnom "rade" u noćnoj smeni, juče oko podne bila je prilična gužva. Na kutijama mahom sitnija roba, upaljači, parfemčići… Dvojica momaka tamnije puti zajedno prodaju dva para sandala, i to im je celokupna ponuda. Pored njih, dovitljivi prodavac se setio da stavi običnu kućnu vagu za merenje kilaže, naplaćuje 10 dinara po izmerenoj mušteriji. Vaga je nameštena na minus pet kilograma, tako da manje pažljivi čovek koji stane na nju može da bude srećan zato što je, nekim čudom, naprasno smršao. 
Na Zelenom vencu niče najmodernija pijaca na Balkanu, a u njenom podnožju, duž Kameničke ulice stari prodavci još odolevaju udaru nove granje. Kao i uvek, velika gužva, kupci se jedva mimoilaze. Bosonoge prodavačice sa osmehom nude jevtinu robu. Mnogo je bolja ponuda nego kod Ekonomskog, nema šta nema. Jedan trgovac praktično je otvorio supermarket na samo dva kvadratna metra kaldrmisanog sokaka. Četke za brijanje, gajtani, osigurači, slavine, i sve to sa klizanim cenama.
– Pošto šrafciger? Ne znam, 50 dinara – kaže čovek. 
Niz Kameničku ulicu sliva se voda, ne bi li sprala korake hiljada Beograđana koji svakodnevno tuda špartaju, kako bi kupili osnovne potrepštine za male pare. Nedaleko od čoveka koji i likom i izloženim artiklima neodoljivo podseća na Del boja iz serije "Mućke", stajao je čovek koji je prodavao tek upecane, sveže ribe. Još su se praćakale u gajbi. Zaudara Kamenička zaista specifičnim mirisom. Ostavljamo uvek nasmejane i vesele prodavce da rade. I koliko god nekim osetljivim nosićima ovaj deo grada ne prija, jedno je sigurno – sitna ulična prodaja ima, baš zbog vesele atmosfere, nekog sirovog ali jedinstvenog šarma.

Laki metro guši i prevoz i pešake
Članovi Akademije arhitekture Srbije su na jučerašnjoj konferenciji za novinare govorili o kapitalnim gradskim investicijama, za koje smatraju da su neracionalne, jer će koštati više nego što je neophodno. Reč je o mostu preko Ade Ciganlije, vrednosti oko devedeset miliona evra umesto koga bi, prema njihovom mišljenju, mogle da se naprave dve klasične ćuprije. Lak metro košta pola milijarde evra ali, oni smatraju, ne rešava u potpunosti saobraćajni problem, kao i zgrada buduće Opere na Ušću, umesto prvobitno planirane na Trgu Republike, gde postoje racionalne tehničke mogućnosti za povezivanje sa Narodnim pozorištem.
– Godinu dana se umetnici i arhitekte bore da ubede gradske čelnike da ne diraju stogodišnju lokaciju za Operu na Trgu Republike. Jedan broj ljudi koji se bavi umetnošću kao trgovinom žele da vide galeriju na tom mestu. Kao opravdanje se navodi da je lokacija u centru grada premala za Operu. Oni žele da izgrade monumentalno zdanje na priobalju, u močvari. Da apsurd bude veći, obnovljeno Narodno pozorište ima kompletnu tehniku u aneksu i projektom je predviđeno da podzemnim prolazom bude povezano sa novom zgradom, gde bi se nalazila sala i gledalište. Zašto bismo duplirali kapacitete i stvarali dodatne troškove – istakao je profesor Mihailo Mitrović, predsednik Akademije arhitekture.
On smatra da je nelogično izdvajati dva do tri puta više novca za most preko Save sa stubom-nosačem visine dve stotine metara i sajlama. 
– Vrhunac rasipništva je laki metro. Ne postoji dilema u stručnim krugovima. Jedino rešenje je klasičan metro. To nije ništa apstraktno. On isključivo služi za prevoz ljudi u milionskom gradu, koji s jednog na drugi kraj stižu za nekoliko minuta. O ovome stručnjaci ne govori, jer svi zaziru od upravljačkih struktura od kojih zavisi da li će dobiti posao ili ne. Akademija arhitekture koja nije ni na čijem budžetu i koja sme slobodno da razmišlja i deluje sa pozicije struke, može i sme da kaže – uveren je Mitrović.
Mihailo Maletin, profesor Građevinskog fakulteta, koji se decenijama bavi saobraćajem i urbanizmom, tvrdi da laki metro guši i javni prevoz i pešake. On preporučuje da se grad orijentiše na dugoročnu politiku i obezbedi tačan brz i pouzdan prevoz za sve putnike.
– Jedino rešenje za velike gradove jeste nezavisan šinski sistem ili ispod zemlje ili iznad nje, ali nikako na površini. Ne verujem da na Bulevar kralja Aleksandra može da izađe kompozicija dugačka kao fudbalsko igralište i pri tome ne ometa saobraćaj. Osim toga, mi ne znamo ko je imenom i prezimenom autor koncepcije. Nije tačno da je laki metro jevtiniji od klasičnog. Najjevtinije nam je da kupimo tramvaje i autobuse, ali tako ne rešavamo saobraćajni problem. Ako je jedini kriterijum jevtinoća onda je najbolje da ništa ne radimo. Nejasno je zašto taj kriterijum nije primenjivan kada je birano idejno rešenje za most preko Save, jer smo za taj novac mogli da izgradimo dva mosta i popravimo ostale – objasnio je Maletin.
Što imamo više automobila na ulicama, to nam je gori prevoz, smatra Branislav Jovin, arhitekta. On upozorava da su oni uništili gradove, prostor, ekologiju i ekonomiju i zato se njihov broj na ulicama mora svesti na najmanju meru.
Branko Bojović, arhitekta, upozorio je na još jedan problem. Prema njegovom mišljenju, u samom centru grada se prodaju najvrednije lokacije, dok na obodu grada nastaje urbanistički haos.
-----------------------------------------------------------
Zahvalnost Miloradu Peroviću i novinarimaČlanovi Akademije arhitekture uputili su pismo javne zahvalnosti Miloradu Peroviću, predsedniku Skupštine grada, koji im je omogućio prošlog meseca da u ovoj instituciji predstave projekat metroa, kao i predstavnicima medija pre svega, novinarkama Marijani Avakumović, iz "Politike", i Slađani Janjić, iz "Večernjih novosti", za objektivno i korektno pisanje o gradskim urbanističkim temama.

Gumenim čamcem do Crnog mora
Plastične boce pune benzina, vesla, alat, lične stvari, malo hrane i  dve-tri tanje knjige stale su u žuti, gumeni čamac s motorom kojim su se dvojica Zagrepčana otisnula na put dug oko hiljadu i po kilometara. Hrvoje Ivančić i Tito Trojak krenuli su pre dve nedelje, a do Suline u Rumuniji, gde se Dunav uliva u Crno more, nadaju se da će stići početkom avgusta. Posle četiri dana provedena u Beogradu, što im je dosad najduže zadržavanje, juče su nastavili put. 
– Sedeli smo jednog dana, šalili se i padne nam na pamet da bismo mogli čamcem da stignemo do Crnog mora. Svi su nas odmah u tome podržali, dopala im se naša ideja iako su bili pomalo sumnjičavi – ispričao je Hrvoje, dvadeset trogodišnji apsolvent istorije. Kaže da se  nisu posebno pripremali za avanturu. Čamac koji im je sada jedina kuća, star je dvadeset godina i nisu ga mnogo platili. Nazvali su ga "grana" po nadimku svog prijatelja koji je pred početak krstarenja pao s bicikla i ostao nepokretan. Tito dodaje da su boravak u Beogradu proveli u druženju sa prijateljem na Velikom ratnom ostrvu.
Na dosadašnjem putu jedina smetnja su im bili komarci koji su ih pratili u zaveslaj. Istina, ni administracija im nije išla na ruku. Noću jedan od njih spava, dok drugi bdi kao na vojničkoj straži.  Kad stignu do odredišta, prodaće gumeni čamac. U šali kažu da će mu i cena tada biti viša, a nadaju se i da će neka televizija otkupiti film koji će usput snimiti. Kući će se vratiti autostopom.  
Put Rumunije nastaviće i brojni turisti čiji su brodovi ovih dana usidreni u beogradskom pristaništu. U Pograničnoj policiji i Kapetaniji kažu da ih je juče bilo najviše. Zastave Italije, Francuske, Nemačke, Holandije vijore se sa brodova, dok se turisti posle obilaska grada vraćaju da bi nastavili krstarenje. 
Sredovečna Amerikanka u žurbi reče da je prvi put u Beogradu i da joj se grad veoma dopao. Klodina i Bristol iz Francuske došli su na venčanje prijateljice koja već dve godine živi u našem glavnom gradu. Poslednjeg dana boravka hteli su da sa broda vide njegove lepote. 
– Nismo mogli da pretpostavimo da je grad ovoliko lep. Iznenađeni smo. Ali, ne dopada nam se što su fasade zapuštene i oronule. Ljudi ovde vole noćni život i uživaju u provodu. Svakako ćemo našim prijateljima reći da dođu i vide Beograd – opisali su svoje utiske.
Turisti su uglavnom stariji ljudi koje u šali zovu "hokejaši", zbog štapova pomoću kojih hodaju. 
Ivica, penzioner koji radi kao turistički vodič, kaže da su stranci znatiželjni i da postavljaju pitanja o istoriji, svakodnevnom životu, platama. – Svi su prijatno iznenađeni onim što vide zato što imaju drugačiju sliku o nama. Ne hvataju se brzo za novčanik i ne daju lako bakšiš, jer nisu navikli, sve im je plaćeno – dodaje Ivica koji je radni vek proveo u turizmu. Bolje sreće nisu ni prodavačice rukotvorina u okolini pristaništa. Kažu da stranci i ne pogledaju heklane stolnjake, a kamoli da pitaju za cenu.
    </div>
    <div id="zdravlje">
Zdravstvena slika za nekoliko sati
U želji da preduprede opasne bolesti od kojih najčešće obolevaju žitelji glavnog grada, u poslednje vreme veliki broj ljudi se odlučuje za preventivne sistematske preglede. 
Gotovo niko više ne želi da čeka po nekoliko meseci da bi redovnim putem došao do običnog ultrazvučnog pregleda, ili da živi u neizvesnosti po nekoliko nedelja da bi saznao da li mu je sa vidom ili sluhom sve u redu. Zato se mnogi odluče da izdvoje teško zarađeni novac za ovakvu vrstu ubrzanog pregleda. 
U pratnji medicinske sestre
U trci za pacijentima privatnicima su se pridružile i državne zdravstvene ustanove, koje su ovim korakom pokazale da i u ovim kućama na ljubaznost i osmeh može da se naiđe. Naravno, ukoliko se ove analize plate kešom.  
Kliničko-bolnički centar "Bežanijska kosa" jedna je od prvih zdravstvenih ustanova koja je pokrenula komercijalni "Medik program". Za nekoliko sati sve analize budu završene, uz obaveznu pratnju medicinske sestre koja zainteresovanog pacijenta vodi od službe do službe, tako da nema ni minuta "praznog hoda". Osnovni paket usluga brze dijagnostike u ovom programu obuhvata pregled kardiologa, EKG, snimak pluća, ultrazvuk stomaka i laboratorijske analize i košta 5.482 dinara. Kompletan tretman je 14.235 dinara i obuhvata i test opterećenja srca, spirometriju pluća i preglede kod neurologa, fizijatra i ORL lekara. 
U Kliničkom centru Srbije specijalistički pregled profesora staje 800 dinara, dok za običan specijalistički pregled građani moraju da izdvoje 600 dinara. Ultrazvučna dijagnostika se naplaćuje između 1.200 i 1.800 dinara, a ehokardiografski pregled 2.000 dinara. Gastroskopija staje 3.100, pregled krvnih sudova doplerom 2.500, a skener između 4.000 i 7.000 dinara. Dame za ginekološki ultrazvuk sa pregledom stručnjaka moraju da plate 2.000 dinara, a kolonoskopija staje 6.000 dinara. Provera krne slike iznosi 350, laboratorijske analize 655, a osnovne analize 2.115 dinara.
"Medikal program" u Kliničko-bolničkom centru "Zemun" postoji već šest godina i omogućava brzu dijagnostiku i predlog lečenja pacijenata, koji žele da bez uputa i čekanja reše probleme ili onima koji dolaze iz drugih gradova ili država.
– U toku jednog prepodneva može se obaviti kompletan pregled po ceni od 5.000 dinara. Skener glave je 3.600 ili 4.500, skener trbuha 3.800, snimak pluća ili kostiju 600, a rendgen želuca ili dvanaestopalačnog creva 3.500 dinara. Kolor dopler pregled krvnih sudova ruku i nogu je 3.500, vrata 2.000, srca 2.200 dinara. Merenje gustine kostiju košta 2.000, a specijalistički pregled od 800 do 1.200 dinara – naglasila je prim. dr Lidija Burg, načelnica "Medikal programa".
Na VMA poskupele usluge
Onog trenutka kada je Vojnomedicinska akademija otvorila vrata civilima i pokrenula sistematske preglede, ljudi iz svih delova grada su odlučili da baš ovim stručnjacima povere brigu o zdravlju. Pregledi na VMA su od 3. jula poskupeli 20 odsto i sada se naplaćuju između 15.600 i 18.000 dinara.
– Već imamo 35 ugovora sa velikim preduzećima, čiji radnici dolaze kod nas na sistematske preglede. Svi dobijaju kompletan internistički i ultrazvučni pregled, EKG srca, laboratorijske analize i mišljenja oftalmologa, otorinolaringologa, pulmologa – objasnio je prof. dr Đoko Maksić, načelnik Dijagnostičko-polikliničkog centra VMA.
Prvi privatni Dom zdravlja "Vizim" naplaćuje kompletne preglede muškarcima oko 3.000 dinara, a damama oko 4.000 dinara, dok sistematska kontrola u Domu zdravlja "Dr Milutin Ivković" za žene košta 2.791, a za pripadnike jačeg pola 2.449 dinara. 
– Osim uobičajenih pregleda, žene moraju da urade papanikolau test, kolposkopiju i ultrazvučni pregled male karlice, a muškarci ultrazvučni pregled prostate. Na osnovu biohemijskih analiza pratimo da li pacijenti imaju povišen šećer, masnoće i trigliceride u krvi ili neke druge probleme – objasnila je dr Zorica Dinić, vlasnica Doma zdravlja "Vizim".
Većina domova zdravlja nema komercijalne programe ovakvog tipa, ali na lični zahtev dodatne analize se mogu uraditi po nižim cenama nego u privatnim ustanovama.
-----------------------------------------------------------
Najbolje – redovno
Stručnjaci predlažu jednom godišnje pregled krvne slike, kao i krvnog pritiska. Pregled zuba i usne duplje svakih šest meseci, očiju i vida dva puta godišnje, koliko i ginekološki pregled. Kod urologa je neophodno otići jednom u toku godine, a holesterol treba proveriti na svakih pet godina. Samo pregledi dojke kod žena i testisa kod muškaraca neophodni su svakog meseca.
    </div>
    <div id="vesti">
Bez kredita neće moći
ZLATIBOR – Ovog leta Zlatibor goste dočekuje uređen i pokošen, sa ponudom proširenom za oko 500 novih ležajeva u privatnom smeštaju, dva nova parka za decu, svakodnevnim izletima, sa preuređenim hotelom "Mona" i izgradnjom novog hotela "Alko banke", sa sve razvijenijim turizmom u selima... I cenama zlatiborskim (utisak je: uglavnom dubljem džepu srazmernim) te mnoštvom kulturnih sadržaja kojima se poslednjih sezona ovde sve veća pažnja poklanja.
Tako, ukratko, izgleda rezime onoga što je, u uobičajenom obraćanju novinarima na početku letnje sezone na planini, kazao Arsen Đurić, direktor Turističke organizacije Zlatibor. Sezone koja je nedavno počela i već je kod cifre od oko osam hiljada gostiju (od čega pet hiljada zvanično registrovanih) koliko ih se upravo odmara među zlatiborskim borovima.
– popunjenost je nešto manja, za oko pet odsto, nego u istom periodu prošle godine, s tim što veću posetu očekujemo posle 15. jula, sve do 20. avgusta. Zbog sadašnje nešto slabije popunjenosti uprave pojedinih hotela spremne su i na popust u ceni – objašnjava Đurić.
Hotelske cene su, polupansion u dvokrevetnoj sobi, od 1.900 do 3.500 dinara. Na primer, u "Palisadu" polupansion je od 1.900 do 2.900 dinara (u apartmanima i rezidencijama ovog hotela je od 3.400 do 4.200) s tim što odobravaju popust od 15 odsto na boravak duži od sedam dana. Popusta ima i za 30 soba preuređenog hotela "Mona", gde sada, bez popusta, polupansion košta 2.700 dinara. U hotelu "Jugopetrol" ta vrsta usluge staje 3.000 dinara, u "Dunavu" 1.900, "Čigoti" od 2.300 do 2.800 dinara, u "Prezidentu" 2.750, u "Olimpu" 3.500, a u "Zelenkadi" 2.500 dinara.
Ležaj prve kategorije u privatnom smeštaju košta od 700 do 1.000 dinara dnevno, druge kategorije od 440 do 700. Najam kuće ili stana je od 2.000 do 5.300 dinara. Tri obroka u restoranima valja platiti od 850 do 1.100 dinara, a dnevni najam apartmana u naselju "Kraljevi konaci" je od 6.500 do 8.000 dinara. U selima uzduž i popreko Zlatibora koja se bave turizmom (Tripkova, Rožanstvo, Sirogojno, Gostilje, Jablanica...) gostima je na raspolaganju oko 500 kategorisanih ležajeva, sa cenom noćenja od 300 do 700 dinara, a pun pansion staje od 1.000 do 1.700 dinara.
Za posetioce Zlatibora svih sedam dana u nedelji obezbeđeni su izleti po okolini. Turistička organizacija ponedeljkom i petkom zainteresovane goste vodi u Sirogojno (za 550 dinara po izletu) utorkom u Mokru Goru (550 dinara) sredom u Užice i Potpećku pećinu (550 dinara) četvrtkom na planinu Taru i reku Drinu (700 dinara) subotom "ladom nivom" na avanturu po Ribničkom jezeru i Torniku (5.000 dinara) a nedeljom u obilazak manastira i crkava po okolini (takođe 5.000 dinara).Kada je o kulturnim događanjima reč, na Zlatiboru će se tokom leta održavati pozorišne predstave, književne večeri, koncerti folklora i rokera. Sabor trubača zapadne Srbije organizuje se poslednjeg vikenda u julu, odmah potom etnosajam, a Međunarodni studentski filmski kamp na programu je od 7. do 17. avgusta. Dan po završetku kampa je festival narodne muzike "Zlatiborska pesma".

Nekad u kanalu, danas u muzeju
SUBOTICA – Pošto je Pokrajina dala sugestiju da se pod zaštitu stave objekti male privrede i zanatstva i na taj način sačuvaju kao spomenici istorije industrije, među prvima koji bi mogli da uživaju ovu zaštitu su stare vodene pumpe u severnoj Bačkoj i Banatu.
Stručnjaci Međuopštinskog zavoda za zaštitu spomenika kulture iz Subotice otkrili su ih slučajno, mada su među meštanima u selima gde se nalaze dobro poznate. Etnolog Valerija Devavari Besedeš kaže da je, radeći "snimanje" terena za urbanističke projekte u severnom Banatu, bila iznenađena otkud na tako malom prostoru toliko ciglana. Tek u razgovoru sa meštanima otkrila je da visoki dimnjaci nisu označavali ciglane, već mesta gde su nekada radile vodene pumpe kojima je na desetine hektara oranica u severnoj Vojvodini, ali i susednoj Rumuniji spasavano od poplave. 
Ove vodene pumpe deo su jedinstvenog kanalskog sistema čija je izgradnja počela oko 1840. godine, odlukom ugarske vlasti, a sve parne i dizel-mašine kojima je voda ispumpavana stigle su poslednjih decenija 19. veka. Prema rečima Gorana Markova, mašinskog inženjera zaduženog za održavanje pumpi, i njegovog kolege Milovana Lazarova iz Vodoprivrednog preduzeća "Gornji Banat" danas u Vojvodini postoji 49 starih pumpi, od toga oni brinu o desetak.
Etnolog Valerija Devavari Besedeš smatra da bar dve među njima, ona u Katahatu, ili Sajanska, koja radi na dizel, i u Padeju na parni pogon treba da se nađu u programu zaštite koji podržava Pokrajinski zavod za zaštitu. 
– U Padeju bi se mogao napraviti i mali muzej posvećen ovim pumpama, ali i borbi meštana da regulišu vodene tokove, kaže Devavari Besedeš.
Bilo je pokušaja da se tok Tise i pritoka Maroša i Zlatice reguliše još s početka 19. veka, ali pravi napredak u obuzdavanju vodenih tokova i regulisanju tzv. unutrašnjih odnosno podzemnih voda postignut je tek sa osnivanjem vodenih zadruga kao interesnih društava. Kopaju se kanali i podižu mašinske stanice i za njih nabavljaju u tom trenutku najkvalitetnije mašine. Bogata dokumentacija koju je od propasti sačuvao Milovan Lazarov kaže da je u Katahat tridesetih godina prošlog veka preneta mašina iz Belog dvora. Zapisnici koje čuva kazuju da su ove pumpe radile ponekad i trećinu dana u godini, čuvajući oranice i sela od plavljenja, a sve su dobro održavane jer su postojale posebne porodice koje su o pumpama brinule a majstori su u seoskoj hijerarhiji zauzimali veoma važno mesto.
                Inženjer Markov podseća da je pumpa u Padeju aktivirana poslednji put 1985. godine, a da su do sredine sedamdesetih svih šest pumpi uz Tisu i četiri uz Zlaticu radile paralelno sa električnim pumpama kako bi se odbranili unutrašnjih voda. Međutim, pokretanje jedne ovakve stare vodene pumpe koja radi na paru ili dizel zahteva posebno znanje i angažovanje bar desetorice radnika, te nije čudo da su brzo pale u zaborav. Iako Vodno preduzeće "Gornji Banat" ima zadatak između ostalog da brine i o ovim starim pumpama, to je danas svedeno tek na to da povremeno, najviše jednom ili dva puta godišnje, otključaju mašinske kućice i pregledaju ogromne parne kotlove. Ipak, kažu, kada uđu u taj prostor sudare se sa zaboravljenim mirisima i preplavi ih i poseban osećaj kada vide mašine kakve se danas ne proizvode i nemoguće ih je videti drugde osim ovde. – U Engleskoj su stare parne mašine svojevrsni i biznis i turizam. Ove naše bi bile na dobroj ceni, procenjuje Markov.                Kao jedan mali prilog za njihovo čuvanje od zaborava Međuopštinski zavod za zaštitu spomenika kulture planira da u Kikindi, a potom i u drugim mestima Banata gde postoje ove pumpe, kao u Novom Kneževcu, Čoki ili Padeju, napravi izložbu posvećenu samo ovim već zaboravljenim braniocima sela od visokih voda.

Da li me danas potražujete
NIŠ – Ovih dana na slobodu je iz zatvora, gde je proveo poslednjih pet meseci, izašao Nišlija Dragoslav P., star 46 godina. Odležao je kaznu koja mu je izrečena za nasilništvo i nanošenje telesnih povreda starijem sugrađaninu u jednoj niškoj kafani. I ništa ne bi bilo čudno da Dragoslavu ovo nije deseti put da odlazi u zatvor, ali i izlazi iz kaznione gde je izdržavao kaznu zbog istog ili sličnog krivičnog dela. Uvek se po izricanju kazni sam i dobrovoljno javljao zatvorskim vlastima i ustanovama i odlazio u zatvor. Ovaj Nišlija već deceniju odlazi u zatvor krajem svake jeseni ili početkom zime, a iz zatvora izlazi sredinom proleća, ili kao sada prvih dana leta. 
– Ponekad me osude na tri ili četiri meseca, bilo je kazni i od pola godine, a samo jednom sam preterao i zaradio osam meseci zatvora Ali, odgovara mi. Početkom devedesetih godina napustile su me kćerka i žena, bili smo podstanari, i otišle su iz Niša. Ostao sam sam i nemam krova nad glavom. Nigde ne radim, ali se snalazim. Kada sam na slobodi radim na građevinama i druge fizičke poslove, mogu i baštovan da budem, zaradi se da se preživi...
Dragoslav P. spava po gradskim haustorima i ulazima stambenih zgrada, u podrumima, pored autobuske ili železničke stanice, a leti, kada su vrućine, na klupama u parkovima. Problem je kada dođu hladni jesenji i zimski dani. Zbog toga već deset godina svakog leta ili jeseni "samonicijativno" dođe pod udar zakona. Izazove tuču, dohvati kafansku stolicu, čašu ili flašu i pretuče nekoga. Policija ga privede i zadrži u pritvoru, odmah usledi saslušanje kod istražnog sudije, a onda i suđenje i izricanje kazne. 
Kada naiđu hladni dani i kada ne može od hladnoće da se spava pod vedrim nebom ili u podrumima, prijavi se za odlazak u zatvor na izdržavanje kazne. I, naravno, zimu provede u mnogo boljim uslovima, u toplom i uz redovnu ishranu. Ima, kaže on, svoj krov nad glavom svake zime...
Niš je poznat i po nekolikim grupicama bosonogih, malih lopova koji kradu sve što im padne pod ruku. Usred bela dana ulaze u kioske i trafike i odnose cigarete, skupa pića, pa čak i novac iz kase. I to sve dok nekoga ima u objektima. Noću znaju da se uvuku u stanove i kuće, prodavnice... Ulaze u kafane i restorane pune gostiju, za njih nije nikakav "problem" da sa stola ugostiteljskih objekata "u prolazu" ukradu mobilni telefon, ili da na parkingu otvore prozor od automobila i odnesu sve što nađu... Policija ih hvata, saslušava, ali kako niko nema više od desetak godina, pušta ih na slobodu i vraća roditeljima. A oni se vraćaju uobičajenom "poslu" i navikama, nastavljaju da kradu. Dogodilo se nedavno da je jedan od najpoznatijih iz najbrojnije grupe lopovčića, Stefan D. prolazeći pored zgrade Policijske uprave u Nišu, svratio do dežurne službe, otvorio vrata i zapitao: – Da li me danas potražujete...?
Iako nakratko zbunjen i iznenađen ovakvim nastupom, policajac je pregledao izveštaj od prethodnog dana i noći i video da mališana-lopova nema među onima koji se traže. Odmahnuo je glavom, na šta je Stefan D. "kao mator" odgovorio: – Okej, onda idem ja. Vidimo se drugi put...
A njegov vršnjak je pre nekoliko dana ispred predstavništva jednog beogradskog dnevnog lista u centru Niša napravio gaf o kojem će se dugo pričati. Sedeo je ispred ulaza u dopisništvo i od prolaznika tražio da mu udele koji dinar. Kada je pored njega prošao kolega novinar, iz tog dopisništva, i od njega je potražio novac. Ovaj je rukom pošao ka džepu, pa drugom u drugi, i na kraju odgovorio da nema ništa novca kod sebe. Posle sat vremena mališan je ušao u dopisništvo, prošao pored svih koji su bili u njemu i uputio se pravo ka onom od kojeg je potražio novac.
 – Ej, drugar, skupio sam 50 dinara. Ajde da podelimo, da imaš i ti...Ostavio je na sto novinara 25 dinara, okrenuo se i izašao.
    </div>
    <div id="sport">
Kapiten Vujasinović na čelu kolone
NOVI SAD – Bazen na Spensu postao je prava baza vaterpolo reprezentacije Srbije. Ponovo su naši najbolji vaterpolisti u Novom Sadu, gde se pripremaju za polufinalni turnir Svetske lige od 19. do 23. jula u španskom gradu Portugaleteu. Konačno su se mladim reprezentativcima priključili i oni najbolji od kojih će selektor "plavih" Nenad Manojlović i trener Dejan Udovičić odrediti u ponedeljak tim koji će se boriti za ulazak u završnicu Svetske lige.
– Posle dva kruga kvalifikacija u kojima su igrali naši mlađi igrači tim je kompletiran i sada je na čelu kolone igrača koji se pripremaju u Novom Sadu kapiten Vladimir Vujasinović, – kaže Dejan Udovičić.
Kapiten Vujasinović je između ostalog rekao:
– Ovo je sjajan spoj iskustva i talentovanih igrača. Verujem da ćemo se dobro pripremiti, a ovde u Novom Sadu imamo sve uslove za to. Radimo pet do šest sati dnevno u bazenu i teretani i nadamo se da ćemo u jakoj konkurenciji na polufinalnom turniru u Španiji obezbediti jedno od prva dva mesta, koja vode na finalni deo. Ujedno, ovo su i pripreme za Evropsko prvenstvo, čiji smo domaćini početkom septembra. 
Prvi naš suparnik u Portugaleteu je 19. jula domaćin Španija, a zatim u drugom kolu igramo protiv Rumunije, u trećem protiv Nemačke, u četvrtom protiv Hrvatske i u petom protiv Grčke, koja je kao domaćin finalnog turnira u Atini automatski obezbedila plasman. Na pripremama u Novom Sadu su Šefik, G. Pijetlović, B. Mitrović (golmani), Vujasinović, Ikodinović, Trbojević, Ćirić, Savić, Nikić, D. Pijetlović, Korolija, Peković, Filipović, Prlainović, Popović, Gak i Avramović.

"Plavi" sutra ujutru protiv Japanaca
Noćas po našem vremenu u Solt Lejk Sitiju utakmicom SAD – Poljska počeće takmičenje u našoj grupi u Svetskoj ligi za odbojkaše. "Plavi" će sutra ujutru u 7,30 č, takođe po našem vremenu odigrati prvu utakmicu u Japanu, a prekosutra, u 7 č, i drugu. 
Naša ekipa je otputovala bez velikih obećanja (izostaju Miljković i N. Grbić), ali sa željom da pobedi u obe utakmice. Selektor Travica ima na raspolaganju sledeće igrače: Vujevića, Gerića, Boškana, Bojovića, Stankovića, Mitrovića, Janića, Roljića, N. Bjelicu, Velj. Petrovića, Perića i Dokića.
Krajem ove nedelje igraće još: Finska – Portugalija, Argentina – Brazil (B grupa), Rusija – Francuska, Kina – Italija (C), Južna Koreja – Kuba i Bugarska – Egipat (D).
Na finalnom turniru u Moskvi (23-27. avgust) igraće šest reprezentacija. To pravo je obezbedila Rusija kao domaćin, a steći će ga i pobednici grupa. Preostalo mesto popuniće ekipa, koju pozove Svetska odbojkaška federacija (Fivb).

U Geteborgu kao Srbija
Jugoslovenska, srpsko-crnogorska i srpska rekorderka u troskoku Marija Martinović, koja je svom prezimenu dodala i prezime Šestak, nedavno je dobila slovenačko državljanstvo, a uskoro će dobiti i slovenački pasoš...
To znači da je Martinovićeva odlučila da u buduće brani boje Slovenije. Tim povodom predsednik Atletskog saveza Srbije Milan Spasojević razgovarao je sa Marijom Martinović-Šestak i obećao joj saglasnost da se takmiči za novu "domovinu", čim se završi proces "preregistracije" za koji je nadležna Međunarodna atletska federacija (IAAF).
Prema nekim tumačenjima dokumenata IAAF, koja regulišu ovu oblast Martivovićeva, uprkos saglasnosti ASS, morala bi da čeka godinu dana da bi startovala u novom dresu na velikim šampionatima...
– U tom slučaju Martinovićeva ne bi mogla da se takmiči za Sloveniju na predstojećem Evropskom prvenstvu u Geteborgu, pa smo joj ponudili da kao naša reprezentativka učestvuje na Evropskom prvenstvu. Nedavno je popravila državni rekord, nalazi se u sjajnoj formi i šteta bi bila da propusti Evropsko prvenstvo, – kaže Milan Spasojević i sam nekada državni reprezentativac i rekorder u troskoku.
Martinovićeva je izrazila zadovoljstvo zbog ovih statvova ASS i budući da je poslednji rok za prijave učesnika Evropskog prvenstva je 27. jul postoji mogućnost da se ona od naše reprezentacije oprosti na Evropskom prvenstvu u Geteborgu od 6. do 13. avgusta. Naravno, biće to u slučaju da do 27 jula AS Slovenije ne dobije od IAAF dozvolu da Marija Martinović-Šestak skače za Sloveniju.
U ovom trenutku još nije izvesno da li bi se Martinovićeva u Geteborgu takmičila u plavom ili crvenom dresu ako bude naša reprezentativka. Proces razdvajanja atletskih saveza Srbije i Crne Gore je uspešno okončan, a započet je i proces prijema u IAAF...
– Formalno, AS Srbije je već član IAAF, budući da su nas obavestili da su konstatovali razdvajanje saveza i da je Atletski savez Srbije i Crne Gore sada Atletski savez Srbije, odnosno da nasleđuje njegov status i prava. Međutim, još nije sigurno da ćemo u Geteborgu na Evropskom šampionatu učestvovati kao Srbija. Za to je neophodna odluka Saveta IAAF i Pjer Vajs, vršilac dužnosti generalnog sekretara IAAF, pokrenuo je postupak i predložio da članovi Saveta IAAF verifikuju naše članstvo elektornskom poštom, budući da će sednica na kojoj bi se verifikovalo naše novo ime i status, biti održana tek posle Evropskog prvenstva, – kaže Ivica Matijević, generalni sekretar ASS zadužen za međunarodne kontakte.
U istom paketu je i prijem AS Crne Gore, koji je pre dva dana uputio molbu za prijem u IAAF. Istina nisu poslali kompletnu dokumentaciju (nedostaje prevod Statuta), ali proces je pokrenut i atletičari Srbije (takođe i Crne Gore) mogli bi da pod timenom debituju na evropskim prvenstvima već u Geteborgu.
Na čelu našeg stručnog tima u Geteborgu, bilo pod imenom SCG ili Srbija, biće sportski direktor ASS Dragutin Topić, donedavno nezamenjivi reprezentativac.– Prestankom postojanja AZSCG prestao je i mandat Selektorske komisije na čijem je čelu uspešno radio Dejan Nikolić. Tim povodom imali smo sastanak u ASS, neku rvstu primopredaje dužnosti. Dejan Nikolić je obećao svaku pomoć Dragutinu Topiću, a član selektorske komisije Ivica Možek zahvalio je dosadašnjem selektoru na uspešnoj saradnji, – kaže Milan Spasojević, dodajući da su svi kvalitetni atletski radnici i stručnjaci neophodni srpskoj atletici.

Licitiranje nam nije potrebno
Dragan Džajić, legenda jugoslovenskog i srpskog fudbala, poslednji je učesnik "Politikine" ankete uoči izbora fudbalskog selektora reprezentacije Srbije. Zatekli smo ga van Beograda na odmoru sa porodicom. Bio je iznenađen pozivom, a na pitanje da li je bolje da novi selektor bude domaći trener ili iz inostranstva i zašto, rekao:
– Iskreno, nisam razmišljao o tome, mada je ta tema uvek prisutna. Smatram da nije obaveza, a ni prioritet da selektor bude domaći stručnjak. S obzirom na kratak vremenski period bilo bi poželjno da se izabere neko ko poznaje situaciju, ali to je rešenje gledano samo sa te strane. Neophodno je sagledati stvari iz svih uglova i naći pravo rešenje, da se ne bi našli u čudu posle dve-tri godine. Takođe, ne bi trebalo niko da bude uvređen i pogođen.
Naš najbolji fudbaler svih vremena (zvanično proglašen u anketi povodom pet decenija evropske kuće fudbala) i dugogodišnji rekorder po broju utakmica u dresu sa državnim grbom (85) je nastavio:
– Pravi selektor je onaj ko ima dobre rezultate. Sasvim je nebitno da li je on iz: Beograda, Nemačke ili Australije. Rezultati su jedino merilo njegovog rada i uspeha. Sada, kada prvi put imamo nacionalnu selekciju Srbije, kada smo prvi put samostalni i sa svim odličjima koja i treba da krase državni tim, poput himne i grba, nije nam neophodno licitiranje. Nalazimo se u cajtnotu, jer je start kvalifikacija za Evropsko prvenstvo na pragu. Zato je pred čelnicima FSS ozbiljan rad i pri tome nam zaista nisu potrebna navijanja za pojedine kandidate.
Bivši uspešan direktor Crvene zvezde, a kasnije i njen predsednik kaže da sa odlukom ne treba žuriti:
– Ishitrenost ne bi bila mudra. Ne treba forsirati da se selektor imenuje što pre, ali se ne sme ni odugovlačiti. Važno je da se pronađe adekvatno rešenje. Nisam pristalica mladih i neiskusnih trenera, koji bi se kalili na ovom poslu. Pogledajte samo Gusa Hidinka. Ima 60 godina, a videli ste i na Mundijalu u Nemačkoj kako radi. Zato mislim da nam je neophodan iskusan stručnjak.
Džajić je na kraju zaključio:– Selektor pravi rezultate i oni njega. Samo su rezultati ti koji ga čine uspešnim ili neuspešnim. Takva su pravila u fudbalu. Naša javnost traži rezultate. Nadam se da će ubuduće biti drugačije i bolje nego do sada. Ne zaboravite samo da nije selektor naša najbolnija tema. Srpski fudbal ima dosta problema, ali to nije tema vaše ankete, pa ćemo o njima drugi put.

Stigli Stojkov i Markovski, čeka se Gaj
Sada trener fudbalera Partizana Miodrag Ješić može da bude malo spokojniji nego pre dva dana, pošto je klub uspeo da angažuje dvojicu vrlo darovitih fudbalera. Prvo je makedonski reprezentativac Aco Stojkov potpisao trogodišnji ugovor, a juče pre 15 časova novi član "crno-belih" postao je Marko Markovski, jedan od najboljih fudbalera Zemuna. Ukoliko danas Senegalac Ibrahim Gaj stigne u Beograd na potpisivanje ugovora, a sva su predviđanja da hoće, onda bi trener Ješić mogao u Bad Verishofenu da počne sa stvaranjem novog tima za novu sezonu.
Ko je Aco Stojkov? To je, kažu Makedonci, novi Darko Pančev. Pre pet godina on je sa Goranom Pandevom, sadašnjim fudbalerom rimskog Lacija, stigao u Italiju, s tim što se Stojkov opredelio da inostranu karijeru započne u milanskom Interu. Tamo je bio tri godine, ali je zbog oštre konkurencije morao da ode, prvo u Poljsku (Gornjik), pa zatim u Belgiju (Luvije) gde je u 14 utakmica postigao sedam golova. Nastupao je za mladu reprezentaciju Makedonije 25 puta (10 golova), dok je za A tim te zemlje igrao 11 utakmica (četiri gola).
– Zadovoljan sam što ću karijeru nastaviti u Partizanu, – rekao je Stojkov koji je juče potpisao trogodišnji ugovor za naš tim. – Očekujem dobre rezultate.
Markovski je nedavno napunio 20 godina i radi se o veoma perspektivnom igraču. Prošle godine odigrao je 24 utakmice za Zemun i postigao osam golova.
Prava je šteta što se Ljubiša Vukelja povredio i što je među povređenim igračima i Nenad Marinković od kojih je trener Ješić mnogo očekivao u novoj sezoni. Ješić je rekao da će u Nemačku povesti 25 fudbalera i da očekuje da na tom spisku bude i Senegalac Ibrahim Gaj sa kojim bi Partizanova odbrana bila čvršća i jača.
"Crno-bele" u poznatoj nemačkoj banji Bad Verishofen očekuju odlični uslovi, a do 26. jula vicešampion će odigrati pet kontrolnih utakmica. Inače, kako smo saznali, ovih dana u Bad Verishofenu vladaju velike vrućine što može biti dodatni problem igračima našeg tima.
--------------------------------------------------------------------------
Spisak za Nemačku
Trener Ješić je odlučio da u Nemačku povede sledeće igrače: Kralj, Pantić, Saveljić, Đorđević, Mihajlov, Ćirković, Rnić, Lomić, Radosavljević, Tomić, Nađ, Zajić, Smiljanić, Lazić, Odita, Babović, Nebojša Marinković, Sulejmani, Boja, Radonjić, Stojkov i Markovski.

Basta bez odmora
Od našeg specijalnog izveštača
LOJPERSDORF, 13. jula – Reprezentativac Crvene zvezde Dušan Basta posle naporne sezone praktično nije ni imao odmor. Nakon osvajanja duple krune sa Zvezdom, Basta je igrao za mladu reprezentaciju Srbije i Crne Gore na Evropskom prvenstvu u Portugaliji odakle se pridružio "plavima" na Mundijalu u Nemačkoj, gde zbog povrede uslovljene zamorom organizma nije odigrao ni jednu utakmicu. 
Iako se sa napadačem Nikolom Žigićem najkasnije priključio pripremama našeg fudbalskog prvaka, neposredno uoči polaska za Austriju, Basta se brzo oporavio pod stručnim nadzorom trenera Dušana Bajevića. Na kontrolnim mečevima je bio veoma zapažen, a protiv austrijskog prvoligaša Šturma je postigao izjednačujući gol sjajnim lob udarcem. 
– Iza sebe imam veoma napornu sezonu, ali to je posao fudbalera. Ipak, odlazak u Portugaliju i Nemačku sam doživeo kao veliko priznanje i čast jer sam u kratkom periodu bio na dva velika međunarodna takmičenja – istakao je Basta. 
Zbog opravdanog kašnjenja na pripreme, bilo je planirano da Basta određeno vreme vežba odvojeno, ali je posle samo nekoliko treninga bilo jasno da može da izdrži sve napore kao i ostali igrači. 
– Bilo bi dobro kada bih imao još malo svežine. Za sada je sve u najboljem redu. Zadovoljan sam učinkom na pripremnim utakmicama, iako još osećam da su mi noge teške – rekao je Dušan Basta.
Plavokosi fudbaler se ustalio na poziciji desnog beka, a njegova davnašnja želja da se vrati u vezni red nikako da se ostvari. 
– Ta priča se ponavlja iz godine u godinu. I sada bih više voleo da se premestim na sredinu terena, ali ako treneri misle da sam potrebniji i korisniji po desnoj strani neka tako i ostane. Najvažnije je da igram u najboljem timu, bez obzira koja će mi pozicija pripasti – naglasio je Basta.
--------------------------------------------------------------------------
Rešenje za štopera iz Ekvadora
Ekvadorac Đovani Sajsedo mogao bi da bude rešenje za problematično mesto štopera u Crvenoj zvezdi. Radi se o igraču koji ima 25 godina i visok je 188 centimerata, a pet puta je nosio dres reprezentacije Ekvadora. Pozitivno mišljenje o Sajsedu tokom razgovora sa predstavnikom austrijske menadžerske agencije "Top fudbal" izneli su predsednik Zvezde Stojković i trener Bajević, pa bi Ekvadorac mogao već sledeće nedelje da dođe u Srbiju. 
U Crvenoj zvezdi ponovo najavljuju dolazak još jednog Brazilca, ali ne ranije pominjanom Bilike, koji je očigledno eskivirao "crveno-bele". 
Danas protiv Libereca i Vajca
Fudbaleri Zvezde danas će u Austriji odigrati dve prijateljske utakmice u mestu Ilic, prvo će se najbolji tim "crveno-belih" u 18 časova sastati sa prvakom Češke Liberecom a potom će u 20 časova rezervisti Zvezde igrati protiv austrijskog trećeligaša Vajca.
Cvetković: Irci borbeniji
Prvu utakmicu prvog kola kvalifikacija za Ligu šampiona: Kork – Apolon (1:0), u Irskoj je posmatrao pomoćni trener Crvene zvezde Borislav Cvetković, koji je posle meča rekao:– Irci su bili borbeniji i više su trčali, dok su Kiprani delovali nedovoljno fizički pripremljeni. Ipak, Apolon je u finišu susreta imao dve šanse, ali je mreža domaćih ostala netaknuta.

Stojaković i Radmanović potpisali nove ugovore
Predrag Stojaković i Vladimir Radmanović, već prvog dana (12. jul) kada je dozvoljeno parafiranje novih ugovora slobodnih agenata u NBA, ozvaničili su svojim potpisima ranije najavljene transfere.
Stojaković je za 64.000.000 dolara, raspoređenih na pet godina, postao član Nju Orleansa.
Naš as (29 godina, 208 cm) u osmogodišnjoj karijeri bio je strelac prosečno 18,4 poena (šut iz igre 46,1 odsto, za tri poena 40 odsto, sa linije slobodnih bacanja 89,4 %), uz 5,1 skok.
Najveći posao "Stršljenova"
Prvih sedam godina proveo je u Sakramentu, a tek je sredinom šampionata 2005/06, u zamenu za Rona Artersta, otišao u Indijanu. Na 40 mečeva za ekipu iz Indijanapolisa postigao je 19,5 koševa (trojke 40,4 odsto) i imao je 6,3 skoka prosečno.
– Dovođenje Stojakovića je najveći posao u istoriji kluba,– rekao je Džordž Šin, vlasnik Hornetsa.– Želeli smo najboljeg šutera na tržištu i uspeli smo da ga dobijemo, sada mnogo smelije možemo da prognoziramo događaje u budućnosti.
Šin (lično bogatstvo list "Forbs" je procenio na 100.000.000 dolara) je za klub 1987. platio 33.000.000 "zelenih novčanica". Trenutna vrednost "Stršljenova" je 225.000.000 dolara.
Najuspešnija sezona Predraga Stojakovića u SAD  je ubedljivo 2002/03 kada se u statistici zaustavio na 24,2 poena i 6,3 skoka. On je posle tog prvenstva izabran i u "B" petorku Lige, dok je učesnik "ol star" susreta bio 2002, 2003. i 2004.
Stojaković je, u dogovoru sa novim klubom, prvo potpisao ugovor sa Indijanom, a zatim je prosleđen u Nju Orleans, iako je najavljivano da će preći u Nju Orleans kao slobodan agent. Rukovodstvo Hornetsa nije želelo zlu krv sa Pejsersima, omogućivši ovakvim svojim potezom neke olakšice Indijani u budućem trgovanju sa igračima. Dobili su plus u njihovim očima, a gest ih ništa nije koštao.
– Hornetsi su mlada i talentovana ekipa koja zaslužuje da se nadmeće u doigravanju,– kazao je Stojaković, koji je u svih dosadašnjih osam sezona, i sa Kingsima i sa Indijanom, učestvovao u plej– ofu.– Veoma sam uzbuđen i jedva čekam da sezona počne.
Pored Stojakovića, u Nju Orleans su stigli i Bobi Džekson, bek na "struju" i igrač koji je pet godina sa našim reprezentativcem zarađivao hleb u Sakramentu, kao i centar Čikaga Tajson Čendler. Budućnost će se graditi oko Krisa Pola (ovogodišnji najuspešniji "početnik", plejmeker), Dejzmonda Mejsona (nisko krilo) i Dejvida Vesta (snažno krilo).
Bajron Skot, glavnokomandujući Nju Orleansa, svojevremeno je u Grčkoj igrao protiv Stojakovića, a u sezonama 1998/99 i 1999/2000 bio je pomoćni trener "Kraljeva".
Novi Toni Kukoč
– Stojaković je tačno ono što nam je bilo potrebno. Igraće na poziciji dva, visokog beka, ali kao i u Sakramentu i u Hornetsima praktično nema nikakve razlike između "dvojke" i "trojke" (nisko krilo),– izjavio je Skot, posle potpisivanja ugovora sa srpskim košarkašem.– Pokazali smo svima da smo ozbiljni u stvaranju tima za velike domete.
Zašto se Vladimir Radmanović (25 godina, 208 cm) opredelio za L. A. Lejkerse (31.700.000 dolara na pet godina), odbivši istovetnu ponudu komšijskih Klipersa, najupečatljivije se vidi iz dela teksta jučerašnjeg "Los Anđeles Tajmsa": "Radmanović može da bude novi Toni Kukoč, karika koja je nedostajala u čuvenom trougao napadu Fila Džeksona".
Pre toga Radmanovića su 1. jula, kada je skinuta zabrana kontaktiranja sa slobodnim agentima, u šest časova ujutro probudili telefonski pozivi Kobija Brajanta, Fila Džeksona, Vlade Divca i "Medžika" Džonsona. Uspostavljena je konferencijska veza i ubeđivanje nije dugo trajalo.
Majkl Danlivi, "učitelj" Klipersa, zbog Korija Magetija, Radmanoviću nije mogao da garantuje ni posao startera ni značajnu minutažu. 
U Jezerčanima Radmanović (10,1 koš, 38,1 odsto šut za trojku i 4,6 skokova prosečno po duelu u petogodišljoj NBA karijeri) će biti član prve petorke sa Brajantom, Parkerom, Odomom i Braunom.
– Tačno znam šta se od mene očekuje i gorim od želje da se što pre priključim ekipi,– reči su Vladimira Radmanovića.
Dobra preporuka Radmanoviću su i osam trojki (rekord protivnika Lejkersa) koje je u januaru 2005. u dresu Sijetla, "utrpao" svom sadašnjem klubu.
– On sam sebi može da stvori poziciju za šut, ali može to i da omogući drugima,– mišljenje je Miča Kupčaka, generalnog menadžera Lejkersa.– U našim šampionskim ambicijama on je ključni čovek, jer sa obzirom na godine, može još da napreduje.
    </div>
    <div id="kultura">
Rasipni mlinarev sin
Godini jubileja Mocarta, Tesle, i Frojda, pridružuje se i godišnjica rođenja slavnog holandskog slikara Rembranta Harmensa van Rajna, koji je rođen pre 400 godina, a kao datume, različiti izvori spominju 15. ili 16. juli. U najvećem broju enciklopedija zabeleženo je da je Rembrant rođen u Lajdenu kao peto od šestoro dece mlinara Hermana Gerica van Rajna. Majka je bila pekareva kći, a porodica je četiri generacije posedovala mlin na Rajni pa je prezime verovatno dobila po holandskom nazivu te reke.
Već kao četrnaestogodišnjak Rembrant se upisao na Filozofski fakultet u Lajdenu, ali studiranje je trajalo svega godinu dana, budući da se već 1621. godine Rembrant našao u ateljeu lokalnog slikara Van Švanenburga gde je učio slikarstvo. Posle četiri godine odlazi na šest meseci u Amsterdam, u radionicu Pitera Lastmana. Potom se vraća u rodni Lajden gde je uredio atelje u očevoj kući i povezao se sa darovitim mladim lokalnim slikarom Janom Livensom. Kada je jednom prilikom sekretar tadašnjeg gradonačelnika Lajdena posetio dvojicu slikara, zabeležene su ove njegove reči: "Još su golobradi. I zagleda li im se bolje u lice i stas bliži su detinjstvu no mladosti. Retko se viđa takva istrajnost i predanost radu kakvu sam video kod ovih mladića koji sebi ne dopuštaju ni najnevinije zabave svojstvene svom uzrastu". Istovremeno, zapazio je kod Livensa veću maštovitost, a kod Rembranta izuzetnu sposobnost za beleženje i izražavanje osećanja.
Ukus srednje klase
Rembrant se iz Lajdena preselio u Amsterdam gde se 1634. oženio Saskijom, kćerkom sudije, a iste godine Rembrant dobija i prve narudžbine za niz slika o mukama Isusovim. 
Rembrantovi savremenici govorili su da dok je slikao ne bi primao ni najslavnijeg među kraljevima. Gost bi morao da se vraća dok ga ne bi zatekao završenog posla.
Rembrant je živeo i radio u vreme kada je Holandija na svim poljima doživljavala procvat. Aristokratija i sveštenstvo imali su manje uticaja nego u većini drugih krajeva Evrope. Gospodarila je holandska srednja klasa. Zlatno doba Holandije podudarilo se sa opštim procvatom umetnosti, književnosti i nauke u Evropi. Ali, za razliku od ostatka Evrope, u Holandiji nije bilo cenzure, a to je, na primer, za holandske izdavače i knjižare bilo veoma korisno. Jedan od razloga intelektualnog, moralnog i privrednog razvoja Holandije u 17. veku bila je relativna sloboda njenih stanovnika da zastupaju različita verovanja. Takvog duha tolerancije nije bilo na drugim mestima u Evropi u kojoj je svaka država nametala svoju veru. Srednji stalež u Holandiji diktirao je i umetnički ukus. Žanr poznat kao istorijsko slikarstvo nije bio popularan i opstajao je više zahvaljujući tradiciji nego stvarnoj potražnji na tržištu. Ustupao je mesto žanrovima koji su bili po ukusu novog srednjeg staleža, a to su portreti, pejzaži i prizori iz svakodnevnog života.
Prvo stvarno Rembrantovo remek-delo je "Ana i Tobija" (1626) koje se danas nalazi u Kraljevskom muzeju u Amsterdamu. Epizoda na slici potiče iz biblijske Knjige o Tobiji. Tobija, nekada imućan a sada slep i siromašan, skromno živi sa svojom ženom Anom koja zarađuje za život predući i tkajući. Jednog dana Ana donosi kući jare, a Tobija nepromišljeno zaključuje da ga je ukrala. Rembrant je naslikao Anu kako zapanjeno gleda u svog muža, a Tobija, shvativši da je slep i fizički i duhovno, moli Anu za oproštaj... Rembrant se uskoro okrenuo i portretnom slikarstvu, a imao je običaj da više puta portretiše iste ljude – pre svega one koje je voleo i one koje je oko sebe sretao. Naslikao je i veliki broj autoportreta.
Buran ljubavni život
Jedna od najpoznatijih Rembrantovih slika je "Čas anatomije"(1632) i to je bila prva velika Rembrantova narudžbina posle dolaska u Amsterdam. Na ovoj slici prikazana je grupa ljudi, lokalnih zvaničnika koji su se okupili na predavanju čuvenog hirurga Nikolasa Pitersa Tulpa. U literaturi se često spominje da su oni tu iz istih razloga iz kojih bi, na primer, otišli u pozorište: da vide i da budu viđeni!
Rembrantov emotivni život bio je dosta buran i suprotan konvencijama onog vremena. Sa Saskijom je imao sina Titusa, ali posle smrti supruge i posle ljubavne afere sa udovicom Herte Diks, Rembrant počinje vanbračnu vezu sa seoskom devojkom Hendrikje Stofels koja mu rađa kćerku Korneliju. Međutim, ova Rembrantova životna saputnica umire u naletu kuge koja je 1663. godine usmrtila 1700 ljudi. Bio je prekorevan i zbog nemarnog odnosa prema novcu. Njegova rasipnost u kupovini slika, nameštaja i kolekcionarskih predmeta često ga je bacala u ogromne dugove. Na kraju, njegove stvari prodate su na aukciji.
Rembrant je umro 4. oktobra 1669. godine i sahranjen u zakupljenoj grobnici u amsterdamskoj crkvi Vesterkerk. Tačan položaj groba nije poznat. Tokom poslednjih meseci bi je sasvim sam. Njegova dela više nisu bila u skladu sa javnim ukusom. Posle smrti, čak su ga i kritičari zaboravili... Rembrantova dela danas se čuvaju u muzejima u Amsterdamu i Hagu , pariskom Luvru, minhenskoj Pinakoteci, Nacionalnoj galeriji u Londonu, Ermitažu u Sankt Peterburgu, Metropoliten muzeju u Njujorku, Nacionalnoj galeriji u Vašingtonu... O Rembrantu je snimljeno više igranih filmova, a jedan od najpoznatijih tumača lika velikog slikara je glumac Klaus Marija Brandauer...

Kreontov put u patnju
Na pozorišnom repertoaru Belefa, 29. jula, biće premijerno izvedena drama "Antigona" Bertolta Brehta u režiji Ivane Vujić, saopšteno je na jučerašnjoj konferenciji za novinare i dodato da ova predstava čini deo projekta "Bertolt Breht u Beogradu". Projekat je pomogao Gete institut iz Beograda, premijera počinje u 21 sat u Beton hala teatru, u Ulici kraljice Natalije 3, a nova direktorka Gete instituta rekla je da je impresionirana kreativnom energijom ovdašnjih stvaralaca. 
Selektor pozorišnog programa Belefa Žanko Tomić podsetio je tim povodom da Brehtova "Antigona" nije izvođena ni prevođena u ovom delu Evrope, te da se ova mini-praizvedba na pravi način uključuje u jubilej, 50 godina od smrti velikog pisca čije je intelektualno delovanje uzburkalo pozorišnu javnost u 20. veku. Rediteljka Ivana Vujić koja je na scenu postavila više od pet Brehtovih komada rekla je juče da svojom "Antigonom", koju je nazvala disko-političkom tragedijom, pokušava da kroz priču o zakonu, krivici i žrtvi sagleda današnji trenutak. 
– Posebnu zahvalnost dugujemo Gete institutu iz kojeg su nam pomogli da prevedemo Brehtov komad i obezbedili prava tog prevoda, rekla je Vujićeva. Ona je i autor tri video klipa na temu Brehtove poezije koji se prikazuju ovih dana na festivalu posvećenom Brehtovoj lirici u njegovom rodnom gradu Augsburgu.
Prevodilac Jelena Kostić istakla je da je komad "Antigona", koji se zasniva na Helderlinovom prevodu ove poznate Sofoklove tragedije, bio izuzetno zahtevan za prevođenje. Isprepletenost Helderlinovog i Brehtovog prevodilačkog izraza, kao i znatne izmene koje je Breht uneo, učinile su komplikovanim rad na ovom tekstu koji savremenoj publici treba učiniti što razumljivijim, rekla je Jelena Kostić. 
– Dramaturška izmena u Brehtovoj "Antigoni" je ta što Kreont ubija jednog brata zbog neposlušnosti, nasuprot Sofoklovom komadu gde se braća međusobno ubijaju u otimanju oko vlasti. Antigona želi da sahrani svog brata koji je prokazan i ispoštuje božanske zakone, svesna da se oglušuje o Kreontovu reč. Iza toga stoji njena namera da upozori svoje sugrađane da svako ko sledi tiranina i misli da je slobodan u stvari nije slobodan, objasnila je Danica Ristovski, koja je ovaj tekst pronašla u Brehtovom muzeju i koja tumači ulogu Antigone.
U ulozi samovoljnog vladara Kreonta je Zoran Ćosić, koji ovu ulogu povezuje sa likovima moćnika koji ga naročito intrigiraju. Kako je rekao, u životu svakog vladara postoji usko polje između onoga što su njegove želje i onoga što predstavljaju istorijske nužnosti. Put Kreontov je put u patnju, rekao je Ćosić.Dramaturgiju predstave potpisuje Slavenka Milovanović, scenograf je Kosta Bunuševac, kostimograf Dunja Mahočić, a za izbor muzike odlučila se Ivana Vujić. Pored pomenutih glumaca, uloge u "Antigoni" dodeljene su i Ivani Jovanović koja tumači Ismenu, Igoru Iliću za lik Hemona, Kosta Bunuševac tumači proroka Tiresiju, a Tebanske starce igraju Dejan Kolarov, prvak baleta Narodnog pozorišta, Đorđe Makarević, prvak baleta Pozorišta na Terazijama, Dunja Mahočić, Vidan Bunuševac i Nikola Rakočević.

Južno stanište neandertalaca
NIŠ – Ekipa Odeljenja za arheologiju Filozofskog fakulteta u Beogradu, koju je predvodio docent dr Dušan Mihailović, ovih dana je u pećini Velika Balanica u Sićevačkoj klisuri došla do veoma značajnih otkrića koja bi mogla da promene dosadašnja saznanja o životu naših predaka iz ledenog doba. Pronađeno je skoro sedam hiljada ostataka materijalnog života, alatke od klesanog kamena za obradu drveta i kože, ostaci ognjišta. Sve to ukazuje na intenzivno naseljavanje civilizacije neandertalca u srednjem paleolitu čija se starost procenjuje na oko 80.000 godina.
– Ova naseobina je od izuzetnog značaja, jer pruža mogućnost da pratimo život ljudskih predaka iz doba srednjeg paleolita u jednom dužem periodu. Niška kotlina je veoma zanimljiva, jer nam omogućava da sagledamo faktore izumiranja neandertalaca i pojavu savremenog čoveka u jugoistočnoj Evropi, kaže dr Mihailović.
Arheolozi su istražili samo ulaz u pećinu, tačnije njenih dvadeset kvadratnih metara ove špilje duge oko četrdeset, a široke dvadeset metara. Na osnovu ovoga, u unutrašnjosti pećine naslućuju se zaista velika otkrića, a prema verovanju dr Mihailovića, postoji velika mogućnost da istraživači naiđu i na skelete neandertalca.
Već na osnovu sadašnjeg fonda nalaza iz perioda srednjeg paleolita može da se prati razvoj kulture neandertalca u jednom dužem vremenskom periodu. To pruža uvid u same početke kulturne istorije na tlu Srbije od pre sto hiljada do pre četrdeset hiljada godina. Otkrića daju osnovu za odgovore na pitanja šta su radili, kako su se kretali, čak i o njihovom društvenom životu.
Ovo je jedno od najbogatijih i najznačajnijih nalazišta čije istraživanje tek predstoji. Utoliko pre što su nalazi iz istog perioda otkriveni i u pećini Mala Balanica, (duga dvadeset, široka sedam metara), što pruža priliku za poređenje ova dva staništa neandertalaca u poslednjem periodu ledenog doba kada su naši preci živeli uglavnom u pećinama.
Potpuniji odgovor na pitanje kako je izgledao život neandertalca na području jugoistočne Evrope u vreme najhladnije klime koja je zabeležena u ljudskoj istoriji, biće poznat nakon fizičko-hemijskih analiza, tačnog datovanja, arheo-botaničkih i arheo-zooloških ispitivanja.
– Dosadašnji nalazi upućuju na to da će na ovom području biti posla za arheologe decenijama. Radi se o otkriću prvog ranga koje je zbog sadržaja i očuvane celovitosti slojeva od izuzetnog značaja. U Srbiji slična nalazišta postoje u Petrovaradinu i Hadži-Prodanovoj pećini, ističe dr Mihailović.Istraživanja finansira Ministarstvo za kulturu, a zbog značaja dosadašnjih otkrića, ona će biti proširena i na celu Sićevačku i Jelašničku klisuru. Očekuje se da se uključe i inostrani arheolozi koji su već pokazali interesovanje za ovaj lokalitet. Istraživanja će biti nastavljena već u toku ove godine.
    </div>
    <div id="ekonomija">
Evri puni zavisti
Skorašnji "slučaj" Radivoja Rašovića, donedavnog generalnog direktora Privredne banke Beograd, kome su poslodavci dodelili 100.000 evra, kao nagradu za dotadašnji rad, a potom izabrali novog šefa, dokazuje da su poslovni običaji bogatog zapadnog sveta na velika vrata ušli i kod nas. Rečenom biznismenu, koji je i dalje u vrhu menadžmenta banke, pomenuti iznos isplaćen je pre nekoliko sedmica odlukom Upravnog odbora. 
Ovakva isplata, međutim, nije javnost ostavilo ravnodušnom. Neki akcionari u medijima su izneli podatke da je nagrada data za rad na čelnom mestu, i u banci uopšte, koji je trajao manje od godinu dana, a osporavani su mu i prošlogodišnji, pozitivni poslovni rezultati. Privredna banka je ovu poslednju zamerku demantovala. Isplata pomenute nagrade u isključivoj je nadležnosti Upravnog odbora tako da akcionari nemaju mogućnost da na nju utiču.
Začin čitavoj priči je i politički momenat, jer je Rašović bio poslanik crnogorske strane u parlamentu državne zajednice SCG do njenog trajanja, pa se otuda naslućuje i taj upliv u celu priču. Naročito ukoliko se na zanemari činjenica da je država upravo ona sa 19 odsto akcija i najveći pojedinačni akcionar.
Nagrađivanje menadžmenta, pa i svih zaposlenih što da ne, sigurno je lep poslovni običaj koji je kod nas sve više zastupljen poslednjih godina. Pod lupu se možda mogu staviti principi takvog vrednovanja, a u ovom slučaju najproblematičniji je, čini se, iznos nagrade koja je za naše uslove vrlo velika. Pogotovo u situaciji kada se banke, koje nude kredite po zastrašujućim uslovima zaduživanja, vajkaju da su na granici pozitivnog poslovanja. Ili je, možda, pre problem u tome što je to Privredna banka i javno saopštila i tako sve stavila u poziciju da se na takvo ponašanje naviknu. Njihove kolege bankari takvo ponašanje sakrili su iza vela poslovne politike. U bankarskim krugovima može se čuti i da je jednom poznatom bankaru strani poslodavac prilikom odlaska u penziju isplatio čak milion evra. U tom slučaju radilo se o menadžeru koji je doslovce postavio jednu stranu banku kod nas i čiji je udeo sada na našem tržištu popriličan.
Rašovićeva nagrada, istina, ne liči ni na onaj čuveni godišnji bonus koji se zaposlenima daje negde pred božićne praznike. 
Na ovakve finansijske injekcije poslodavaca definitivno ćemo tek morati da se vaspitamo. I na to da pozamašni iznosi ne pripadaju samo za ekstrauspešno poslovanje, već i za ono u granicama proseka koliko je to uopšte moguće za današnji kapitalistički svet, ali i za gubitke. Jer, ti čuveni godišnji bonusi su deo zarade menadžera.
Primera radi, u Velikoj Britaniji je pre neku godinu saopšteno da je Arunu Sarinu, izvršnom menadžeru "Vodafon" mobilne kompanije, preko godišnje plate od 1,3 miliona funti isplaćeno i 1,4 miliona funti uprkos tome što je u prethodnoj godini, koja je ocenjena kao vrlo teška i metežna, ta kompanija imala najveći ikada prijavljeni korporativni gubitak u Ujedinjenom Kraljevstvu.
Profesor beogradskog Filozofskog fakulteta iz oblasti psihologije rada Svetlana Čizmić kaže da nagrađivanju zaposlenih i onih na višim i na nižim pozicijama, zamerke nema, ali da u našim uslovima još pozamašno učešće državne svojine u preduzećima takvom vrednovanju može da da sasvim drugu konotaciju.
– Problem vidim samo u tome što je reč o banci s priličnim državnim udelom, jer zbog toga država može da se upliće u odnose u toj firmi. Preko nje, naravno, i političke stranke koje su na vlasti. Jer, kod nas ne važe svi uslovi kao u razvijenom svetu na čija se mi pravila pozivamo i koja bismo voleli da implementiramo. Na Zapadu, inače, nema tako upadljive razlike među zaposlenima kao što ovaj primer pokazuje da ima kod nas". 
Čizmićeva kaže da bi zaposlene u toj banci trebalo pitati šta misle o tolikoj nagradi i da li su njihove zarade visoke. Ukoliko jesu, problema nema, ali će pre biti da nisu, jer u ovom slučaju radi se o nagradi "vanrednoj" za naše uslove. "Moj stav je da je uravnilovka nemoralnija. Međutim, ne može se nagrađivanje posmatrati nezavisno od naših okolnosti." 
Profesor Života Ristić koji i sam ima iskustvo rada u banci na Zapadu kaže da pomenuta nagrada jeste velika ne samo za naše već i za tamošnje uslove. Dilemu stvara i vreme isplate, jer ne podseća na redovan način nagrađivanja ili godišnje bonuse.
– Van toga sve je problem javnosti koja na ovakve pojave treba da se navikne. Jer, bankarstvo bez ovakvih stimulacija ne može da funkcioniše. To je normalna cena menadžmenta i odgovornosti koje ima. Ukoliko nema te odgovornosti svi su odgovorni, a zapravo niko.
Profesor Ristić navodi da su bonusi ili tantijeme ugovoreni i zato zagarantovani deo od godišnje plate koji nije u vezi s dobrim ili lošim poslovanjem firme. Pored godišnje plate, koja se akontaciono isplaćuje u 12 obroka, ugovorom se određuje i zagarantovana tantijema koja se određuje u procentualnom iznosu plate, na primer, 30 odsto i isplaćuje po ustaljenim pravilima prvih dana februara.
– Preko toga stvar je Skupštine akcionara, ukoliko je u odnosu na bankarski prosek, ili te branše, ostvarena veća profitna stopa koliko će nagraditi svoj menadžment. Stimulacije su naročito izražene pred kraj mandata nekog menadžera koji je imao dobre rezultate i one mogu udvostruče njegova dotadašnja primanja, navodi profesor Ristić.
-----------------------------------------------------------
Zarade od kojih zastaje dah
Magazin "Forčn" koji se bavi bogatim svetom nedavno je kao primere menadžera s ekstremno visokim zaradama u SAD naveo Lija Rejmonda, inače upravo penzionisanog predsedavajućeg "Ekson Mobila". Za 2005. godinu sva njegova primanja – plata, akcije, penzijski udeo – iznosila su čak 405 miliona dolara. Prvi čovek kompanije "Pfizer" Henk Mekinel vredeo je 99 miliona dolara, dok je za istu tu funkciju u "Fanimej" Frenklin Rejns dobio 90 miliona dolara. 
Plate top-menadžera svuda u svetu izazivaju kontroverze. Prozvani se vajkaju da samo "paketi" nekolicine njih stvaraju sliku zarada od kojih zastaje dah. Međutim, istraživanja pokazuju da to nije tako. Jedna studija "Merser-konsaltinga", koja je obuhvatila 350 najvećih kompanija, pokazala je da su i plate menadžera, koji su u sredini, znači ne superstarova i superpohlepnih, kako ih očito tamošnja javnost doživljava, vrlo visoke. 
Sva njihova primanja, uključujuću osnovnu platu, bonuse, akcije, ali ne i penzijski bonus, u periodu od 1995. do 2005. godine povećana su u proseku za 151 odsto sa 2,7 na 6,8 miliona dolara. U istom periodu osnovna prodaja ovih kompanija porasla je za 51 odsto, na 7,6 milijardi dolara, a profit za 126 odsto na 591 milion dolara.
Suprotno tome, prosečna plata njihovih zaposlenih porasla je za samo 32 odsto i to na 38.223 dolara godišnje. To znači da je u pomenutom desetogodišnjem periodu plata menadžera rasla pet puta brže nego njihovih zaposlenih. U 1995. godini prosečni menadžer je imao 94 puta veću platu od svojih zaposlenih, a u 2005. čak 179 puta.
Način plaćanja top-menadžera se menjao. Sedamdesetih godina prošlog veka to su bili kompanijski karijeristi, samo 15 odsto menadžera u kompaniju su dolazili sa strane, plaćani su u kešu, a njihov zadatak je bio povećanje kompanije. Međutim, kako su troškovi rasli s proširivanjem kompanije takav se pristup pokazao kao kontraproduktivan. Od osamdesetih do devedesetih godina počelo je plaćanje top-menadžera akcijama dotične kompanije, a sve u svrhu veće efikasnosti i profitabilnosti. Uobičajeno je bilo da mogu da kupe akcije po fiksnoj ceni i to, na primer, 100.000 akcija po ceni od 10 dolara za akciju. U slučaju povećanja cene akcija na 30 dolara momentalno bi zaradili dva miliona dolara. Logična zarada za dobar menadžment. Mana ovog sistema je što je bio inspirativan za prevare, jer su ti isti menadžeri manipulisali izveštajima o rastu vrednosti akcija, a iz toga su se izrodile poznate afere "Enron" i "Vorldkom".

Još izmiruju stare dugove
SUBOTICA – Novi vlasnik austrijski ATB je u "Sever" do sada investirao četiri miliona evra, a celokupan investicioni program iznosi 16 miliona evra. Investicije su neophodne kako bi "ATB Sever" uspeo da se izvuče iz gubitaka i počeo da posluje pozitivno. Kako je izneo Rajner Vogl, generalni direktor "ATB Severa", dugovi iz prethodnog perioda iznose 10 miliona evra i trenutno se radi program njihove konačne sanacije.
                Vogl je napravio kratak presek onoga što je zatečeno u "Severu": blokirani računi, zastareli proizvodi, stara tehnologija i prazne knjige narudžbi. Nasuprot tome, navodi, krenuo je program prestrukturisanja,  usmerivši se pre svega na proizvodnju elektromotora. Novo rukovodstvo posebno je ponosno na punu knjigu narudžbina i osim uspešnog posla sa Ukrajinom, za koju rade visokonaponske motore, s partnerom KSB iz Italije, usledio je najnoviji – kompanija "Tošiba" dogovorila je prvu probnu narudžbu njihovih motora. "Polazimo od toga da će probna narudžba biti pozitivno ocenjena i da ćemo 2007. ući u serijsku proizvodnju za ’Tošibu’", rekao je Vogl.
                Međutim, i pored ovih uspeha u poslovanju i činjenice da je "ATB Sever" u vrhu liste uvoznika i izvoznika u regionu, zarade za 1.830 zaposlenih još se obezbeđuju novcem matičnog preduzeća "ATB Špilberg". "Zbog velikih investicija ’ATB Sever’ još nije stigao da prelomne tačke da može sama firma da isplati zarade", kaže Vogl. On je naglasio da je mnogo investirano, ali da to nije dovoljno. Ne može se samo za godinu dana nadoknaditi sve ono što je ranije propušteno. Tako navodi da je do sada uloženo 80.000 evra, i do kraja godine biće investirano još toliko u zaštitu na radu, da je postavljeno 200 kompjuterskih stanica sa mrežom podrške te da će do kraja godine ATB "Sever" biti umrežen sa celokupnom grupacijom ATB.                Trenutno su, sa 11.000, plate povećane na prosečnih 17.000 dinara. Međutim, pre nekoliko dana radnici su održali štrajk upozorenja nezadovoljni niskim primanjima i svoje zahteve formulisali u četiri tačke. Vogl kaže da svaka od tih tačaka traži detaljno objašnjenje i da trenutno traju pregovori sa radnicima oko mogućeg povećanja zarada. Rajner Vogl demantovao je priče da postoje spiskovi za otpuštanje radnika.

Prijavljeno se prodaje
Nada Bunjak, jedan od naslednika vile "Bunjak", bila je veoma  razočarana kad je otvorila novine i ugledala prospekt Agencije za privatizaciju gde je objavljena prodaja njene dedovine. Isto osećanje deli i Margita Miletić, jedan od naslednika vile "Tomović" u Mataruškoj Banji. 
Osim ove dve naslednice, na ove vile pretenduju i neki strani državljani. Pojedini od njih bi želeli da, nakon povraćaja imovine, investiraju u te lepe kuće.
Naslednik hotela "Prag" u Beogradu Dimitrije Kostić takođe je pročitao u novinama prospekt da se priprema prodaja ovog hotela površine od 2.744 kvadrata. On pretpostavlja da će hotel biti prodat poznatom kupcu i to po dosta nižoj ceni nego što je njegova prava vrednost.
Naslednici vila "Bunjak" i "Tomović" u Mataruškoj Banji podneli su Republičkoj direkciji za imovinu zahtev za evidentiranje oduzete dedovine nakon Drugog svetskog rata. Nekako u isto vreme Agencija za privatizaciju je objavila prospekt za prodaju ovih nacionalizovanih vila koje se nalaze u sastavu društvenog preduzeća Mataruška i Bogutovačka banja, prirodno lečilište i odmaralište.
 Prijavljivanje oduzete imovine i prospekt za prodaju obavljeni su u isto vreme, nekoliko dana pre isteka roka za prijavljivanje oduzete imovine.
Ne znamo da li ova podudarnost ima mnogo veze sa slučajem, sem što može da navede na pitanje: Šta se događa između sad važećeg Zakona o prijavljivanju i evidentiranju oduzete imovine i drugog, koji tek treba da bude usvojen, a reč je o Zakonu o povraćaju oduzete imovine?
Kupuju bez vlasnika
Mnogi naslednici koji potražuju svoju dedovinu, poput Nade Bunjak i Margite Miletić, strahuju da će njihova imovina biti privatizovana, budući da se uveliko priprema prodaja ovih nacionalizovanih vila u Mataruškoj Banji, kao i hotela "Prag" u Beogradu, koji ima jedinog pravnog naslednika Dimitrija Kostića. 
Rade Šević, iz Agencije za privatizaciju, kaže da se privatizacija obavlja već pet godina, iako nije donet Zakon o restituciji. E, sad da li je to u redu ili ne, to je pitanje za Ministarstvo privrede koje određuje politiku i strategiju privatizacije. "Mi smo operativni organ koji sprovodi Zakon o privatizaciji koji je izglasan u skupštini", komentariše on.
"Dakle, to nije priča od juče. Imamo jasnu komunikaciju sa Mrežom za restituciju i Ligom za zaštitu nacionalizovane imovine. Svim kupcima gde postoje stari vlasnici koji polažu pravo na imovinu, to im predočavamo. Upoznamo kupca da postoji nekoliko vlasnika i da svi oni imaju pravo na imovinu koja im je nacionalizovana, ali da još nije donet Zakon o restituciji. Mnogi kupci pristaju na tu soluciju i kupuju nekretnine bez znanja vlasnika. Ali, to opet zavisi od slučaja do slučaja", objašnjava Šević.
Zakon o privatizaciji je to pitanje regulisao na taj način što je formirao Fond za restituciju u koji se sliva novac od privatizacije, tako da će u određenim slučajevima stari vlasnici, odnosno njihovi naslednici biti obeštećeni.
Vraćanje u naturi
Međutim, pojedini naslednici ne žele obeštećenje u novcu. Oni traže oduzetu imovinu u naturi, kao Nada Bunjak, Margita Miletić i Kosta Dimitrijević.
Njima nije jasno čemu onda Zakon o prijavljivanju i evidentiranju oduzete imovine, ako se njihova dedovina prodaje, što je jasan signal da im se neće vratiti u naturi, ubeđeni su oni.
"Zakon o evidentiranju imovine ne štiti naslednike", kategorična je Nada Bunjak. Kako kaže, obratiće se i Savetu Evrope i upoznati ga da se krši osnovno pravo na posedovanje privatne imovine u Srbiji, koja može da se vrati u naturi. Ova ogorčena naslednica sumnja da država želi da ih obešteti bez nekih većih troškova. 
"Osnovano sumnjam da država igra ružnu igru sa naslednicima. Traži sve moguće načine da im ne vrati imovinu u naturi, kao što je moj slučaj. Verovatno traga za nekim povoljnijim rešenjem, koji neće biti veliki trošak za nju. Ovaj Zakon o prijavljivanju i evidentiranju imovine i nije ništa drugo do kupovina vremena", kaže ona.
Koordinator Mreže za restituciju Mile Antić komentariše da objavljivanje prospekta za prodaju vila u Mataruškoj Banji i hotela "Prag" u Beogradu nije ništa drugo nego pokušaj rastakanja imovine koja je već prijavljena. Postoje i drugi  nagoveštaji prodaje poslovnog prostora nakon prijavljivanja i evidentiranja imovine, poput onog na Obilićevom vencu u Beogradu veličine od 400 kvadrata.
"Bilo kakvo sticanje takve svojine bez saglasnosti vlasnika, a naročito kada su se vlasnici identifikovali, nije savesno sticanje svojine. Ukoliko vlada bude odugovlačila sa donošenjem predloga zakona o restituciji, Mreža će po hitnom postupku tražiti da se donese zakon o zabrani prometa evidentirane imovine", naglašava Antić.
Pomoćnik direktora Republičke direkcije za imovinu Milica Đorđević kaže da se podaci iz prijava za evidentiranje oduzete imovine ubacuju u elektronsku bazu podataka radi procene njihove vrednosti. Na osnovu ovog registra nacionalizovane imovine sačiniće se pravni okvir Zakona o restituciji.Međutim, Mile Antić upozorava da nije moguće izvršiti procenu oduzete nepokretne imovine dok ona ne bude vraćena starim vlasnicima i dok je oni ne ubace u promet, odnosno na tržište.

Nemci kupuju "Hemofarm"
Nemačka farmaceutska kompanija "Stada" ima nameru da od vršačkog "Hemofarma" na berzi otkupi 67 odsto, ili 2.211.000 od ukupno 3.300.000 akcija sa pravom glasa. Prema pismu o namerama koje danas na oglasnim stranama objavljuje naš list, "Stada" se obavezuje da će preuzimanje akcija "Hemofarma" početi odmah po prijemu rešenja Komisije za hartije od vrednosti. Potvrdu ove vesti sinoć nismo mogli da dobijemo u našem koncernu, ali nezvanično se moglo čuti da naš najveći proizvođač lekova već godinama traži prijateljskog strateškog partnera.
    </div>
    <div id="vesti">
Svedoci saradnici su oruđe zakona
Tužilaštvo Srbije je prošle nedelje postalo član evropske tužilačke asocijacije. Tužioci iz 40 zemalja Evropske unije, Rusije kao i država koje su u procesu pridruživanja EU, nedavno su na sastanku u Moskvi osnovali Konsultativni komitet generalnih tužilaca. Našu zemlju predstavljali su Slobodan Janković, republički javni tužilac, i Jovan Krstić, njegov zamenik zadužen za međunarodnu saradnju. Tajnim glasanjem tužilac Krstić izabran je za suplementarnog predstavnika u jedanaestočlanom Birou Konsultativnog komiteta.
U razgovoru za "Politiku" Jovan Krstić govori o novoosnovanom odeljenju za međunarodna pitanja u Republičkom javnom tužilaštvu i o aferama i problemima sa kojima se srpsko tužilaštvo suočava u borbi protiv organizovanog kriminala.
– Skup u Moskvi je organizovan pod geslom "Tužioci promovišu pravdu, a ne štite silu". Državno tužilaštvo Bugarske tražilo je od Predsedništva Konsultativnog komiteta da jugoistočna Evropa ima svog kandidata. Od ukupno 39 glasova nacionalnih tužilaštava dobio sam 33 glasa – kaže tužilac Krstić. 
Poslove međunarodne saradnje u RJT obavljaće ubuduće posebno odeljenje u skladu sa evropskim standardima, radi efikasnijih rezultata u borbi protiv transnacionalnog kriminala. Članstvom u Birou Konsultativnog komiteta generalnih tužilaca Evrope tužilaštvo je dobilo mogućnost da afirmiše zakonodavne promene u Srbiji i doprinese ubrzanju procesa pridruživanja naše zemlje EU.
Raskid sa prošlošću
Iako je specijalizovan za oblast transnacionalnog kriminala, tužilac Krstić je javnosti poznat i kao zamenik republičkog tužioca koji je pred Vrhovnim sudom zastupao optužbu u procesu za ubistvo Ivana Stambolića i pokušaj atentata na Vuka Draškovića u Budvi.
– Vrhovni sud je doneo istorijsku odluku koja znači raskid sa prošlošću i krah jednog sistema. Veoma je važno da počinioci tih zločina izgube svaku nadu da će izaći iz zatvora do isteka kazne. Jedna od teškoća u tom procesu bilo je to što deo medija kriminalce prikazuje u paradnim uniformama, sa pravoslavnim krstovima i nacionalnim obeležjima, sa dostojanstvom koje im ne pripada, kao da javni tužilac treba da ispadne "grbav" što takve ljude krivično goni. Mediji nam ne pomažu ni kada svedoke saradnike nazivaju kriminalcima. Smatram da je to pogrešno jer je svedok saradnik, aktom države, prešao na drugu stranu i predstavlja oruđe zakona. Ne treba obeshrabrivati kriminalce da postanu svedoci saradnici i prestanu da budu kriminalci – ukazuje Krstić. 
On navodi primer iz Slovenije, kada je propao proces vrbovanja zaštićenog svedoka u procesu za korupciju na najvišem nivou upravo zbog mešanja medija. 
Naša zemlja se, nažalost, već suočila sa najtežim iskustvima kada je reč o svedocima saradnicima, jer je jedan od njih, Zoran Vukojević Vuk, nedavno ubijen. Iako je nesporna slabost zakonskog rešenja koje nije predvidelo mere za slučaj izlaska svedoka iz programa zaštite, bilo je moguće primeniti postojeću tehniku da svedok saradnik ne ostane bez zaštite, smatra naš sagovornik. Ističe da bi program zaštite svedoka trebalo da bude fleksibilniji, kao na primer u BiH, u kojoj ima više svedoka saradnika nego u Srbiji.
Na dugoj listi teškoća sa kojima se suočava Republičko tužilaštvo su i afere koje potresaju tu instituciju, kao što su nedavna događanja oko tužilaca Mioljuba Vitorovića i Gordane Čolić. Takvi događaji, po oceni Jovana Krstića, posledice su problema u organizaciji nadležnosti državnih organa u borbi protiv organizovanog kriminala.
– Tužioci su nesamostalni u odlučivanju i podložni su uticaju izvršne vlasti, zbog zastarelog načina organizacije i neodgovarajuće zakonodavne podloge, kao što je striktno monokratsko uređenje, stroga hijerarhija i postojanje zamenika. Afere bi mogle da budu izbegnute ako bi se zakonom smanjila mogućnost spoljnih pritisaka, tako što ne bi postojali zamenici, već bi svi bili tužioci na raznim nivoima. Ukidanjem funkcije zamenika bio bi povećan integritet i samostalnost tužilaca. To je uprošćena vizija promena koja bi tužilaštvo pretvorila u advokaturu države – kaže naš sagovornik.
Tužilac i javno mnjenje
Reforma pravosuđa, po mišljenju Jovana Krstića, treba da ide u pravcu stvaranja jake institucije državnog tužioca koja bi imala pod sobom krivičnu, civilnu, upravnu i privrednu materiju kako bi se što bolje štitio javni interes. Potrebno je prevazići dogmatsku svest rukovodilaca u pravosuđu koja seže u prošlost kada se razmišljalo po drugačijem konceptu.
– U postupcima izbora tužilaca nema dovoljno transparentnosti. Republičko tužilaštvo nije imalo zakonsku mogućnost da utiče na produženje mandata Mioljubu Vitoroviću. Takozvano diskreciono pravo, koje je pominjano u vezi sa tim, u zakonu ne postoji, već zakon nalaže da specijalni tužilac autonomno odlučuje o svom timu. Smatram da tužilac treba uvek da ima u vidu javno mnjenje. To nije predviđeno zakonom, ali predstavlja tekovinu demokratije i civilizacije – ističe tužilac Krstić.

Isterivanje pravde
Okružni javni tužilac u Beogradu Milovan Božović nije juče želeo da komentariše odluku Visokog saveta pravosuđa o ukidanju suspenzije Gordani Čolić, tužiocu Trećeg opštinskog tužilaštva u Beogradu. On je za "Politiku" rekao da mu odluka još nije dostavljena i da je to jedini razlog zbog kojeg ne želi da govori o njoj.
– Za odluku sam saznao iz nekih privatnih krugova, ali je nisam video. Koliko sam shvatio, ona je vraćena kako bi bili napisali razlozi zbog kojih je republički javni tužilac zatražio suspenziju Čolićeve – rekao je Milovan Božović
On je, podsetimo, napisao službenu belešku koja je republičkom javnom tužiocu Slobodanu Jankoviću poslužila kao jedan od argumenata za pokretanje postupka za razrešenje. Zbog sumnje da je u tu belešku uneo lažan podatak, Čolićeva je pre tri dana protiv Božovića podnela krivičnu prijavu Drugom opštinskom tužilaštvu.
Odluku Visokog saveta pravosuđa juče nije želela da komentariše ni Gordana Čolić, s obzirom na to da ni njoj odluka nije dostavljena.
– Ne znam kada ću biti vraćena na posao. Ministru pravde Zoranu Stojkoviću sam pre tri dana uputila prigovore na odluku o mojoj suspenziji, sa zahtevom da se protiv republičkog tužioca Slobodana Jankovića pokrene postupak za utvrđivanje razloga za njegovo razrešenje zbog nesavesnog i nestručnog rada – rekla je Čolićeva.
Podsetimo, republički javni tužilac je 1. juna pokrenuo postupak za razrešenje Čolićeve. Suspendovana je 26. juna, a o svemu obaveštena tek tri dana kasnije. Prema propisima, Čolićeva je trebalo odmah da bude obaveštena da je pokrenut postupak za njeno razrešenje. I zahtev za njenu suspenziju je trebalo da bude obrazložen, ali to takođe nije urađeno.
Čolićeva je javnosti "upala u oči" pre dve godine kada je javno iznela podatak da se u tužilaštva dovode ljudi koji nemaju iskustvo u ovom poslu. Tvrdila je da među kandidatima za zamenika tužioca ima mnogo nestručnih ljudi, bez ijednog dana staža u pravosuđu, kao i kadrova prethodnog režima. Oglasila se u medijima pitanjem kojim se kriterijumima rukovodio Visoki savet pravosuđa kada za zamenika tužioca predlaže bivšeg sudiju za prekršaje, a ne izabere stručnog saradnika sa višegodišnjim iskustvom u okružnom tužilaštvu.
– Po zakonu odgovaram za rad Trećeg tužilaštva i za moje zamenike, pa se pitam zašto onda ne mogu da se upoznam sa kriterijumima po kojima se oni biraju. Bojim se da je reč o nekakvoj trgovini sa određenim političkim partijama u kojoj im se, radi kompromisa, dodeljuje određeni procenat funkcija u tužilaštvu. To je veoma opasna stvar – rekla je tada Gordana Čolić.
Ona se pre dve nedelje obratila medijima rekavši da je postupak za njeno razrešenje pokrenut zato što je "neposlušna", jer nije želela da izvršava "naloge odozgo" prilikom odlučivanja u konkretnim predmetima koga treba da tuži a koga ne. Gordana Čolić je pri tom naglasila da se zbog svojih istupanja u javnosti već dve godine nalazi na ministrovoj "crnoj listi" i da njenu smenu zapravo traži lično ministar pravde Zoran Stojković.
Ministar je tim povodom izdao saopštenje u kojem kaže da je "Republičko javno tužilaštvo vršilo kontrolu rada Trećeg opštinskog tužilaštva, pa bi eventualno rezultati te kontrole mogli da budu razlog za pokretanje postupka". Stojković je naglasio da je to "stvar redovnog postupka, a ne volje ili htenja ministra pravde".
-----------------------------------------------------------
Prekinuta tišina
Sindikat pravosuđa Srbije izrazio je juče zadovoljstvo zbog odluke Vrhovnog saveta pravosuđa da ukine suspenziju Gordani Čolić, javnom tužiocu Trećeg opštinskog javnog tužilaštva u Beogradu. U saopštenju je navedeno da su Gordana Čolić, kao i Mioljub Vitorović, zamenik tužioca za organizovani kriminal, "prekinuli tišinu koja dolazi iz pravosuđa kao saglasnost ili znak odobravanja za sve što odluče ’oni gore’".
    </div>
    <div id="kolumna">
SLUČAJ VLADINOG ČINOVNIKA
U srećna vremena ozbiljni novinari nisu pisali leti. Od jedne, ponavljam jedne, plate išli su na more, a mlađe "redakcijske sile" bavile su se temama kao što su miš u pivu, žilet u hlebu, drukavac u Ibru, kopanje kanala Rajna – Majna – Dunav – Morava, pa preko Vardara u Egejsko more, dakle svim onim temama kojih nema u novinama kad je napolju pristojna temperatura. I vest da je Aleksandar Nikitović, šef kabineta Vojislava Koštunice, na radaru "uhvaćen" kako vozi 20 kilometara na sat brže nego što je dozvoljeno na tom delu Pančevačkog puta, ličila bi na hvatanje neke sanđame u Tamišu, da se iza vesti ne valja ozbiljna optužba, odmah demantovana od strane MUP-a Srbije, da je bio suspendovan, a po nekim vestima, i smenjen izvesni Slobodan Jocić, komandir stanice "Sever" saobraćajne policije Beograd, čija je patrola Nikitoviću izrekla mandatnu kaznu od 3.000 dinara zbog prekoračenja brzine.
Utisku da nije reč o novom otkrovenju delova tela Jovana Krstitelja, takođe dežurna tema u letnjim novinarskim radovima, poseban doprinos dala je Demokratska stranka koja se obratila Vladimiru Božoviću, generalnom inspektoru srpske policije, sa zahtevom da se "u najkraćem roku obavesti javnost o istinitosti informacija i o činjenicama koje su utvrđene – ko je naredio, a zatim vratio na dužnost Jocića, ko je potpisao njegovu smenu, ko je naredio obustavljanje postupka protiv Nikitovića, kao i da li će, ukoliko se dokaže istinitost navoda, biti primenjene mere protiv lica koja su prekršila zakon".
To saopštenje nije pisao neko kome je pismenost jača strana, ali je, ipak, jasno da Demokratska stranka ima osnovanu sumnju da je taj nesretni Jocić bio smenjen, pa brže bolje kad je skandal počeo da se valja, vraćen na dužnost, te da je Nikitoviću oproštena kazna. Sam Nikitović, od koga je teže izvući reč nego iz kamena, progovorio je i tvrdi, u izjavi za agenciju Beta, da je kaznu platio, a onda u nastavku izjave potvrđuje da je šef kabineta i politička a ne samo činovnička funkcija, jer on, Nikitović, "podržava inicijativu Demokratske stranke, koja je potekla od predsednika stranke Borisa Tadića, da se javno utvrde činjenice u vezi sa ovim saobraćajnim prekršajem".
Šta smo dakle imali? Koštunicu, istina preko lika Nikitovića, Tadića, neizgovorenu optužbu da je Dragan Jočić, ministar policije tu umešao prste, optužbu o bahatosti i privilegijama, rečju – aferu, koja se u jučerašnjoj "Politici" pojavila ispod letnjeg raporta o uticaju vrućine i punog meseca na stopu kriminaliteta.
Sada je stvar uvaljena u ruke Vladimiru Božoviću, već pomenutom gen. inspektoru srpske policije, kao i obično kad su takve stvari u pitanju i kako red nalaže, ali ćemo se, kao i obično, načekati odgovora kao i u drugim slučajevima kada je trebalo ispitati rad srpske policije, s malom verovatnoćom da ćemo biti pametniji posle nalaza istrage, ako je uopšte bude, nego što smo pametni sada. 
Voleo bih da me Božović demantuje brzim saopštavanjem svih relevantnih činjenica, jer je velika i trajna politička šteta od decenijama uspostavljanog javnog mnjenja koje počiva na uverenju da vlast nije odgovornost već samo privilegija. 
Na toj matrici počiva i uverenje "da su svi oni isti" pa nije ni čudo da je duboka i temeljna apstinencijalna kriza potencijalnog biračkog tela u Srba. U neprestanim pokušajima Demokratske stranke da im "vrate za onaj Bodrum" najzad se došlo do neke opipljive tačke i pretpostavljam da nije teško utvrditi da li u tom dimu ima i vatre i da li je komandiru stanice "Sever" falila i dlaka s glave što se patrola kojoj je on pretpostavljen drznula da kazni vladinog činovnika.
Meni, mada se ne razumem u policijska posla, to izgleda lakše nego pronaći Mladića ili otkriti ko je ubio braću Bitići, što će nam Amerikanci i ostatak sveta, vazda nabijati na nos, a posebno kad neko odavde bude išao kod njih tamo. Pretpostavljam da i političari imaju makar instinktivnu potrebu da se o njima ne priča stereotipnim iskazima i u anegdotama kakva se, na primer, prepričava u kafićima u beogradskoj Njegoševoj ulici, o tome kako se ministar Jočić uveče vratio kući, a na njemu pancir, pa ga u kafiću kroz čiju baštu prolazi da bi stigao do kućnih vrata, pitaju "Uhvatili ste Mladića?", a on kaže "Jok, dva fazana".* Glavni urednik nedeljnika "Vreme"
    </div>
    <div id="kultura">
Kosovski spomenici na Uneskovoj listi
VILjNUS, 13. jula – Pećka patrijaršija, Gračanica i crkva Bogorodica Ljeviška u Prizrenu upisane su danas na Listu Svetske kulturne i prirodne baštine, na 30. zasedanju Uneskovog Komiteta za svetsku baštinu u glavnom gradu Litvanije Viljnusu.
Pod zajedničkim nazivom "Srednjovekovni spomenici na Kosovu", kao ekstenzija manastira Dečani (koji je na Listi od 2004. godine), ta kulturna dobra istovremeno su stavljena i na Listu Svetske baštine u opasnosti, radi obezbeđivanja njihove adekvatne i celovite zaštite, saznaje Portal SEEcult.org.
U diskusiji koja je usledila nakon prezentacije kosovskih spomenika, članovi Komiteta jednoglasno su uvrstili Pećku patrijaršiju, Gračanicu i Bogorodicu Ljevišku na Uneskovu listu najreprezentativnijih kulturnih i prirodnih dobara sveta na osnovu kriterijuma (II), (III) i (IV).
Pored te spomeničke grupe, na teritoriji Srbije nalaze se još dva spomenika Svetske baštine – Stari Ras u Sopoćanima i manastir Studenica.
    </div>
    <div id="vesti">
Pomoć kada je najpotrebnija
Više od dva meseca u beogradskoj opštini Zvezdara radi Kancelarija za besplatnu pomoć žrtvama porodičnog nasilja, a njen osnivač Leila Ruždić-Trifunović, poslanik DS-a u srpskom parlamentu i predsednik Odbora za ravnopravnost polova, kaže za "Politiku" da se pokazalo da je njeno postojanje neophodno. Ljudi, ističe, ne znaju kome da se obrate, ali nemaju ni novac za advokate, pa im je ovakva pomoć preko potrebna. Naša sagovornica kaže da se sprema da pošalje pisma predsednicima opština u Srbiji, kako bi i oni, eventualno, pokrenuli neki sličan program.
U ovoj kancelariji na Zvezdari volonterski rade psiholozi i advokati, a Leila Ruždić-Trifunović kaže da je ona zamišljena kao mesto na kojem žrtve porodičnog nasilja mogu da dobiju pomoć. Ona dodaje: "Dolaze ljudi, uglavnom, po pravnu pomoć, jer ne znaju kome da se obrate u svojim teškim životnim situacijama. Dolaze, takođe, i građani sa drugih beogradskih opština, mada smo mi ovo savetovalište osnovali za građane Zvezdare". Naša sagovornica kaže da Kancelarija funkcioniše kao savetovalište Komisije za rodnu ravnopravnost, koju vodi psiholog Ana Bukva, koja i sama učestvuje u programu pomoći građanima.
Ruždić-Trifunović navodi da se u danima za prijem (utorak, sreda i četvrtak) u savetovalištu pojavi najmanje troje, a dođe i po petoro građana sa raznim problemima. "Imali smo, na primer, slučaj mlade žene, koja je, u svom stanu, živela u vanbračnoj zajednici u kojoj je imala dvoje dece. Partner je prestao da dolazi kući i da učestvuje u troškovima, pa je ona zaključila da je zajednica okončana, ali nije znala kakav status sada imaju njena deca, niti kome da se obrati. Savetovali smo joj da se obrati sudu za starateljstvo nad decom, ali i da bi se regulisalo pitanje učešća oca dece u njihovom izdržavanju."
Naša sagovornica navodi i slučaj oca sa tri odrasla sina, koji su ga konstantno pritiskali da im prepiše stan, a oni će ga izdržavati i brinuti o njemu.
"Taj gospodin je, da tako kažem, u pristojnim godinama, pristojnog obrazovanja, a sinovi su ga pritiscima doterali do psihijatra. Imali smo i slučaj jedne visokoobrazovane gospođe, koja je ove godine otišla u penziju, a koja živi sa kćerkom od 45 godina, takođe, visokoobrazovanom. Kćerka ima neku vrstu šizofrenije, ali uz redovnu terapiju može da funkcioniše sasvim normalno. Međutim, ona ne uzima lekove i onda nastaju problemi, jer tada svu pažnju usmerava na majku i toliko brine za nju da joj ne da da izađe iz kuće, pa čak ni da ide iz sobe u sobu. Žena praktično živi kao u zatvoru. One su dolazile zajedno, a žena je pitala ima li načina da ona više ne živi sa kćerkom, jer je u pitanju bilo njeno fizičko i mentalno zdravlje. Pomogli smo i njima. Gospodin je objasnio sinovima da, ukoliko ne promene ponašanje, idu iz njegovog stana, a majka i kćerka već dva meseca funkcionišu dobro, ukoliko bude promena nagore postoji mogućnost da se njihov problem reši na neki drugi način", nastavlja ona.
Budući da je nasilje u porodici veliki problem u malim gradovima i da se tamo, uglavnom, dešavaju porodične tragedije, jer ljudi nemaju kome da se obrate na vreme, pitali smo našu sagovornicu da li je razgovarala sa koleginicama iz poslaničkih klupa, Snežanom Stojanović-Plavšić (G17 plus) i Živodarkom Dacin (SPS), koje se, takođe, angažuju u parlamentu na pitanjima u vezi sa porodicom i koje bi mogle pomoći da se nešto slično organizuje i u unutrašnjosti. Ona odgovara da otkako DS ne učestvuje u radu parlamenta nije u prilici da kontaktira sa njima, "jer one imaju obaveze oko sednica, a i nisu iz Beograda."
    </div>
    <div id="magazin">
Mamipara za nesanicu
NOVI SAD – Slučaj novosadske penzionerke Vande Cogo ovih dana verovatno će mnoge naterati da dobro promisle pre što se, sedeći ispred televizora, late telefona i odluče da oprobaju sreću ili prekrate svoje slobodno vreme.
Gospođa Cogo, koja je već 11 godina u penziji, primetila je, kao i mnogi drugi televizijski gledaoci u poslednjih nekoliko meseci, da sve više ljudi učestvuje u takozvanim mobilnim kvizovima. U njima se direktno iz fotelje i na poziv glagoljivih voditelja za veću ili manju svotu novca pogađaju brojevi, slova, poznate ličnosti, boje raznih predmeta, rešavaju ukrštenice...
Novosadskoj penzionerki đavo nije davao mira i odlučila je da pokuša da uveća svoju penziju od 11.000 dinara koristeći svoje znanje u rešavanju tih kvizova i pitalica.
– Pratila sam programe raznih televizijskih stanica, kako novosadskih, tako i beogradskih. Pitanja su za moje obrazovanje bila isuviše laka, a nije mi teško padalo ni okretanje ponuđenih telefonskih brojeva – kaže u razgovoru za naš list.
Ipak, naša sagovornica nije do kraja bila upućena u ovu zabavu zbog koje je nedugo potom, uz gorko kajanje, prolila more suza. Glavni razlog su telefonski brojevi "Telekomovog" takozvanog inteligentnog servisa koji, zavisno od dogovora televizijske kuće, odnose i po 60-70 dinara za jedan poziv.
"Ja nisam bila neupućena u visoku cenu pojedinačnog poziva. Ali, nisam znala, niti sam od tih voditelja čula da se naplaćuje svaki registrovani poziv. Mislila sam da se plaća jedino kada vas uključe u program. A mene nisu uključili nikada. Mislila sam da, eto, baš nemam sreće. Ali, mirno sam spavala."
Tako je bilo sve dok joj se iz Telekoma nije javila službenica iz nadležne službe da je obavesti i opomene da je samo za pet dana na njenom broju napravljen račun od 18.000 dinara. Pravi šok je, međutim, doživela tek sutradan, kada su joj rekli da telefonski račun za prethodni mesec iznosi čak oko 77.000 dinara! Uhvatila se za glavu i umalo se nije onesvestila. Noćima oka nije sklopila. Iz Telekoma su najpre obećali da će joj pomoći podelom računa na 24 mesečne rate. Ali, kada je obećanje trebalo ispuniti, predomislili su se. Rekli su da dolazi u obzir najviše deset rata.
Vandi to nije odgovaralo i odlučila je da uzme kredit od banke od 1.200 evra u dinarskoj protivvrednosti kako bi platila dug Telekomu koji je u međuvremenu dostigao oko 100.000 dinara. U naredne dve godine od svoje skromne penzije mesečno će morati da vraća po 55 evra.
Vanda Cogo nije usamljen primer. Ona je samo bila dovoljno hrabra da ukaže na svoj slučaj. U Direkciji za usluge Telekoma "Srbija" rekli su nam da sličnih primera ima sve više u mnogim gradovima, doduše s manjim cehom. Kažu, međutim, da Telekom nije nimalo za to kriv.
– S pravnim licima, u ovom slučaju televizijskim stanicama, mi potpisujemo ugovor. Dobit od poziva takozvanih inteligentnih brojeva najčešće delimo u odnosu pola-pola. Kad je reč o velikim korisnicima, ustupamo im 60 odsto prihoda. Korišćenje brojeva je po pravilu na neodređeno vreme, cenovnik unapred definisan, a mogućnost upotrebe je obično posle mesec dana od podnošenja zahteva. Korisnik treba da ispunjava osnovni uslov kao i za priključenje fiksnog broja, a to je da ima obezbeđen priključak na mrežu – rekla nam je Gordana Arsenović, zadužen u Telekomu za ovu vrstu poslovanja.
Ona, međutim, upozorava da Telekom nema, niti može da ima uvid u način na koji pretplatnici ovih brojeva, u ovom slučaju televizijske stanice, te brojeve i koriste. Posebno za sve aktuelnije kvizove, slagalice i slične igrarije.
U pojedinim televizijskim stanicama koje emituju ovakvu vrstu zabave kažu nam da "caka" nije u težini zadatka ili pitanja, već u tome koliko će voditelj biti vešt i svojom pričom, doskočicom, vicevima, a često i pesmom, zamajavati gledaoce dok se ne nakupi dovoljno novca da posao bude isplativ.
– Niko ne zna da li u međuvremenu pozivi stižu ili ne. Tako se voditelj raspriča i po 15-20 minuta, pa tek onda uključi nekog gledaoca. Dotle se "nakupi" dosta poziva i novac za nagradu je tek simbolična suma u odnosu na stečeni profit. Ponekad zadatak i ne bude rešen, pa televizijskoj kući pripadne još veća svota. Za to vreme gledaoci se nadaju da će ih na osnovu registrovanog poziva neko nazvati i pružiti im šansu, ali se uvek prevare. Neki pomisle da tog puta nisu imali sreće, pa zovu ponovo i tako unedogled, nadajući se taličnom pozivu. Očito je u takvoj nadi živela i gospođa Vanda, neupućena da se svaki registrovani poziv naplaćuje – bio je iskren kolega iz jedne gledanije novosadske televizijske kuće.
Sociolog mr Žolt Lazar, sa Odseka za sociologiju Filozofskog fakulteta u Novom Sadu, ovu pojavu objašnjava više problemom našeg društva u procesu tranzicije, u kome je izražen problem nedostatka neposredne komunikacije među ljudima, nego željom da se u tim raznim igrama dobije novac.
– Naše društvo u tranziciji ima problem što ljudi ne umeju da komuniciraju. Iz socijalističkog uređenja, koje je karakterisala veća komunikativnost, ušlo se u društvenu transformaciju u kojoj se ljudi lakše odlučuju za kontakt sa medijima nego jedni s drugima – ukazuje mr Žolt Lazar.

Perite sudove, živećete duže
Radoholičari i nervčici, čuvajte srce. Kako? Šetnjom! Što ste aktivniji živećete duže, ali i biti zdraviji u starosti. Čak samo 20 minuta kretanja – bilo kakvog – spremanje kuće, muvanje po kuhinji, bašti, pored reke u čijoj blizini živite, jurenje za unucima – dovoljno je za bolje zdravlje. Sve se računa, a korist od šetanja deluje dugoročno, jer ćete blagodeti osetiti u starosti.
Ovo je jedna od glavnih poruka studije objavljene u poslednjem broju poznatog medicinskog časopisa JAMA (Journal of the American Medical Association), u kojoj su naučnici proučavajući grupu zdravih a starijih osoba (od 75 godina) došli do zaključka da je njihovoj dobroj kondiciji u trećem dobu doprinela navika kretanja i odlazaka u šetnju iz mladosti. E sada, novo: u studiji je dokazano da nije bilo bitno kakvom su se fizičkom aktivnošću u toku svoje mladosti i tokom srednjeg doba bavili, već da su to radili svakoga dana. Možda i najvažnije, osobe koje ni u poznijim godinama ne odustaju od svakodnevnih šetnji i kretanja, kod sebe stvaraju pozitivnu energiju i zdrav duh. Bukvalno, energiju za život.
Ovo, nažalost, na našim prostorima i u našem mentalitetu nikako da uhvati dublje korene. Profesor dr Mladen Davidović, naš poznati internista-gerontolog, inače i potpredsednik Društva gerontologa Srbije, kaže da iako svojim pacijentima stalno preporučuje kretanje i šetnje kao glavni lek, u našem podneblju stariji ljudi su pre spremni da "ušetaju" u tablete nego u parkove i šetališta kraj reka. Svaki put se obraduje kada vidi 84-godišnjeg Petra Manojlovića, potpredsednika Društva gerontologa Srbije, kako biciklom dolazi u posetu Klinici, ali bi ipak trebalo da bude mnogo više naših vremešnijih sugrađana koji na šetalištima voze bicikl.
– U Montrealu sam viđao 80-godišnjake na rolerima, a kod nas mi je teško da pokrenem ljude koji su tek prešli šezdesete da ustanu, šetaju, izađu iz fotelje i stana... Moramo širokom akcijom da uverimo celokupnu populaciju u važnost svakodnevne fizičke aktivnosti, naravno primereno godinama. Ljudi kažu da ne mogu da šetaju, a to nije istina, osim u slučajevima kada je reč o nepokretnim bolesnicima. Mišići moraju da rade, jer samo protok energije dovodi do stabilizacije stanja. Dok se krećemo energetski smo zdravi, kada "ugasimo tu mašinu" stvari postaju opasne po naše zdravlje – objašnjava dr Davidović.
Naučnici sa Univerziteta u Pitsburgu su u poslednjem broju najpoznatijeg medicinskog časopisa upravo to i dokazivali: kod 302 starije osobe pratili su tokom šest godina kako deluju dve hemikalije koje se oslobađaju prilikom fizičke aktivnosti. Što je osoba bila aktivnija imala je trostruko manju količinu štetnih materija koje doprinose starenju tkiva, 
Naši mišići, znači muskulatura su najveći organ za kretanje i ukoliko ga ne koristimo ne možemo očekivati da ćemo proći bez kazne, odnosno bez posledica. Na ovu ozbiljnu opasnost podsećaju, po najnovijim medicinskim doktrinama, i endokrinolozi. Nedovoljno kretanje se u medicini naziva hipokinezijom i, po Svetskoj zdravstvenoj organizaciji, to je globalni faktor rizika za kvalitet života, razbolevanje i prerano umiranje. Dr Davidović dodaje i da nema boljeg leka za depresiju ili osteoporozu od – šetnje.
Zanimljivo je kako naizgled male stvari, na primer, obaveza da se za porodicu ili prijateljicu pripremi nedeljni ručak, starijoj osobi iako bolesnoj i koja se teško kreće, doprinose zdravlju, kaže dr Davidović. Iz svog dugog i bogatog iskustva rada s najstarijima u Kliničkom institutu za gerijatriju KBC "Zvezdara", dr Davidović izdvaja zanimljivo zapažanje o tome koliko su ljudi koji su preživeli infarkt posle takvog iskustva bili u boljoj kondiciji nego pre srčanog udara. Razlog je izuzetno jak motiv da se čovek vrati među aktivne, zdrave, one koji mogu da se kreću... Jer, kretanje je život. 
Očito je da zanemarivanje kretanja, odnosno fizičke aktivnosti mnoge osobe svrstava u visokorizičnu grupu da obole od ateroskleroze. 
Lekari će pacijentima oprostiti i koji kilogram viška, osim ako nije u pitanju uočljiva debljina, ali svakoga treba da zabrine i pokrene na akciju borba za dah već pri maloj uzbrdici ili na stepeništu ili osećaj opšte neotpornosti organizma i premorenosti. Ako primete ove pojave, vreme je za akciju. Cilj ove medicinske doktrine nije da se neko na silu napravi sportistom, već da organizam čoveka bude funkcionalniji, zdraviji i zaštićeniji od nastanka bolesti.
Olivera Popović
-----------------------------------------------------------
Samci i srce 
LONDON, 13. jula- Ljudi koji žive sami izloženi su dvostruko većem riziku obolevanja od ozbiljne srčane bolesti od onih koji žive s partnerom, ustanovili su stručnjaci Univerzitetske bolnice "Sigehus" u danskom gradu Arhusu. 
Studija je obavljena na 138.000 ljudi starosti između 30 i 69 godina, izveštava Rojters. 
Muškarci koji žive sami, starosti preko 50 godina, činili su samo 7,7 odsto ispitanika, ali su među pripadnicima svog pola kojima je između 2000. i 2002. konstatovana angina pektoris ili srčani udar oni činili dve trećine ispitanika koji su umrli tokom prvog meseca po postavljanju dijagnoze. 
Žene koje žive same, starije od 60 godina, činile su samo 5,4 odsto ispitanika, ali su među pripadnicama svog pola umrlim od srca imale udeo od jedne trećine. 
Konstatovano je da je učestalost težih srčanih bolesti najmanja među visokoobrazovanim zaposlenim osobama koje žive sa partnerom. Danski stručnjaci ističu da njihovo istraživanje jasno ukazuje na segmente stanovništva kod kojih postoji povećan rizik od težih srčanih oboljenja i da bi lekari kod ljudi iz ove kategorije možda trebalo da otpočnu sa lečenjem povišenog holesterola ili pritiska već na nivou koji kod ostalog stanovništva ne bi smatrali znakom za uzbunu. (Tanjug)

Ploča od belgijskog kamena
U centralnoj Holandiji u blizini grada Edea, na 110 kilometara od Haga, u selu Garderen na privatnom groblju protestantske crkve nalazi se spomenik srpskim vojnicima koji su se po završetku Prvog svetskog rata našli tu u logoru zajedno sa francuskim i belgijskim ratnim zarobljenicima, putujući iz Nemačke svojim kućama. 
Januara 1919. godine u tom logoru je od španskog gripa umrlo 29 srpskih vojnika i oni su sahranjeni na mesnom groblju gde su im Holanđani podigli spomenik za koji se donedavno nije znalo. Spomenik podseća na srpske krajputaše. Vertikalno postavljena kamena ploča od belgijskog kamena, visine oko 1,8 metara, širine oko 50 centimetara i debljine oko 20 centimetara, na kojoj su imena srpskih vojnika ispisana na francuskom, ali na poleđini spomenika i ćirilicom, u vrlo lošem je stanju. 
Na Zadušnice, 10. juna ove godine, naš ambasador u Holandiji dr Radoslav Stojanović na poziv srpskog kulturnog kluba dijaspore "Prijateljstvo" posetio je grad Ede i prisustvovao službi koju je u dvorištu protestantske crkve, koju njen holandski pastor ustupa Srbima, održao prota Vojislav Bilbija iz Roterdama.
Posle posete groblju, iskreno dirnut činjenicom da su srpske kosti rasute širom Evrope, ali i Afrike, pa i Azije, naš ambasador je obećao da će se u Srbiji naći granit, jer ga u Holandiji nema, i da će se prikupiti četiri-pet hiljada evra koliko je potrebno da se napravi novi spomenik, "da se odužimo našim precima koji su proslavili srpsko ime".
Ovaj spomenik je sredinom prošle godine slučajno pronašao holandski profesor Jovan Kačaki, a posle mnogo godina zahvaljujući lokalnom pastoru, penzionisanom policijskom inspektoru Hajsanu Hinkelu, poznatom u tom kraju po prikupljanju humanitarne pomoći za Srbe, kako u Srbiji, tako i u Republici Srpskoj, uz neposredno angažovanje upravnika tog groblja, spomenik je provizorno zaštićen. Stavljena je mermerna ploča na vrh spomenika, da bi se zaustavilo dalje pucanje spomenika po dužini, a pukotine su zatvorene silikonom. Pored toga, Holanđani su, kako kaže ambasador Stojanović, uredili i podnožje spomenika koji se nalazi na kraju aleje, izdvojen od drugih spomenika i zaista dominira čitavim grobljem.
U saradnji s Novicom Savićem, predsednikom Srpskog kluba prijateljstva, Holanđani su već prikupili oko 1.000 evra za izradu novog spomenika koji bi bio napravljen po kopiji starog. Postoji predlog da se pored spomenika stavi i krajputaš, a za sve to postoje dozvole holandskih lokalnih vlasti. 
– Naše današnje ime je okaljano, što propagandom, što zločinima u ratovima 1991–1995. na tlu bivše Jugoslavije koje su počinili nečasni potomci naših časnih predaka. Engleski ambasador Kraford je rekao da Srbija ima dva problema – jedan je što ima loš imidž u svetu, a drugi je što Srbi toga nisu svesni. Za ovo kratko vreme ambasadorskog delovanja imao sam prilike da se uverim u istinitost ovih reči, i mislim da treba, korak po korak, da popravljamo taj imidž. I obnova ovog spomenika bila bi jedan mali korak – kaže dr Stojanović.
Na ovom spomeniku uklesano je: "Umrli za Srbiju. Blagorodna otadžbina Srbija".
Ispod toga ređaju se imena: D. J. ili Đ. Vukosavljević, S. Bogosavljević, M. Milosavljević, D. J. ili Đ. Stojadinović, N. Brčarević, M. Damjanović, M. Miladinović, I. Antonijević, I. Stefanović, M. Marjanović, A. Milošević, P. Martinović, S. Marinković, M. Milojević, V. Bošković, M. Matijević, D. Mijatović, A. Stanković, V. Simonović, S. Lazarević, V. Vukotić, T. Mitrović, V. Mitrović, B. Radović, M. Nikolić, S. Vasić, D. J. ili Đ. Perić, V. Matić i B. Lazić. – U Holandiji postoji još grobnica srpskih ratnika iz Prvog svetskog rata. Konzul naše ambasade u Hagu Bojan Kljajić održava veze sa sličnim srpskim krugovima u drugim mestima u Holandiji, ali bi bilo potrebno da se istraže arhivi i u Srbiji i u Holandiji kako bismo odužili naš dug prema našim časnim precima – kaže naš ambasador u Holandiji.
    </div>
    <div id="politika">
Nema ni manjih plata
Položaj zaposlenih u organima bivše državne zajednice SCG postaje sve teži i komplikovaniji, tvrde njihovi sindikalni predstavnici, uz napomenu da ni na jučerašnjoj sednici Ustavnog suda Srbije nije bilo rasprave o inicijativi za ocenu ustavnosti i zakonitosti dve uredbe Vlade Srbije koje se odnose na prenos poslova i rešenja problema zaposlenih u organima bivše državne zajednice, jer im nije stigao vladin odgovor, iako je rok od 15 dana istekao juče.
A zaposleni su se baš ponadali, kaže u razgovoru za "Politiku" Slobodan Ristić, predsednik Sindikata zaposlenih u organima bivše državne zajednice, da će već na ovonedeljnoj sednici Ustavni sud doneti privremene mere, kojima će se obustaviti primena dve uredbe Vlade Srbije ili neka od njihovih spornih odredbi.
U Ustavnom sudu Srbije im je rečeno da će se naredna sednica suda održati 20. jula. Od 24. jula sudije Ustavnog suda idu na odmor.
Šta će biti ako na sednici od 20. jula ne bude kvoruma, pita se Slobodan Ristić i odmah odgovara: "Rasprava će se odložiti za septembar. I to je ova nevolja za zaposlene u organima bivše državne zajednice. Naime, po pomenutim uredbama Vlade Srbije, većina zaposlenih je dobila otkaze, čija rešenja stupaju na snagu 1. avgusta ove godine".
Ljudi su, kako kaže, u panici – kako zbog toga što će 1. avgusta na ulicu, tako i zbog toga što nisu primili drugi deo plate za maj, iako su je zaradili i uprkos činjenici da su sredstva za nju bila planirana budžetom. Nisu dobili ni prvi deo plate za jun, koji iznosi 60 odsto od ranijih primanja, kako je određeno pomenutim uredbama Vlade Srbije. Kada su sindikalci pitali ljude u Ministarstvu finansija zbog čega nisu dobili drugi deo majske plate, rečeno im je da je račun sa kojeg su ranije primali plate ukinut. Ko je račun ukinuo i što nije otvoren novi nije, međutim, rečeno. S druge strane, kako kaže Ristić, neko je iz ministarstva obavestio banke u kojima zaposleni u organima bivše zajednice imaju tekuće račune da oni više nisu zaposleni. Banke hoće da ukinu tekuće račune i traže da se pokriju minusi na računima. "Naši ljudi već sada nemaju od čega da žive. Ne znaju šta će s njima biti, jer ne postiji odgovarajući socijalni program za one koji ostaju bez posla", kaže Ristić.
Uredbom Vlade Srbije propisano je da za juni i juli zaposleni u organima bivše državne zajednice SCG prime plate umanjene za 60 odsto. No, ni to se ne uplaćuje.
"U Ministarstvu za državnu upravu i lokalnu samoupravu optužuju Ministarstvo za finansije. Kažu nam da su tamo ’despoti’. U Ministarstvu finansija uputili su nas natrag, u Ministarstvo za državnu upravu i lokalnu samoupravu", priča Slobodan Ristić.
Ljudi svakog dana doživljavaju stresove. Pala je, tvrdi Ristić, i prva žrtva. Bogdan Škorić iz Pazove pozajmio je 25 dinara od kolege za kartu za prevoz. Kada je stigao kući počeo je, po rečima ukućana, da halucinira. Odveli su ga u bolnicu. U bolnici je preminuo.

Dobrodošli svi, osim Baneta Ivkovića
Nikakvih razgovora o povratku Zorana Lilića, bivšeg predsednika SRJ i funkcionera SPS-a, u redove socijalista nije bilo, tvrde svi u rukovodstvu stranke, povodom nekih nezvaničnih informacija o Lilićevom povratku. Prvi ljudi socijalista, međutim, kažu za "Politiku" da postoji ideja o okupljanju svih ljudi koji su nekada bili u ovoj partiji, te da su vrata svima otvorena, osim onima koji su se o nju ogrešili.
Sam Zoran Lilić, kako je rekao za "Politiku", ne želi da komentariše ove nezvanične informacije. Podsećamo da je Lilić svojevremeno osnovao svoju stranku, Srpsku socijaldemokratsku partiju, ali ona odavno nije aktivna.
O Lilićevom, ali i o povratku nekih drugih bivših funkcionera SPS-a u matičnu partiju, bilo je i ranije priča, ali se sve, uglavnom, na tome završavalo. Poslednja i svakako najzanimljivija najava bila je ona o povratku u matičnu stranku Nebojše Čovića, nekadašnjeg predsednika beogradskih socijalista i gradonačelnika Beograda, sadašnjeg lidera Socijaldemokratske partije.
Nekih razgovora između Čovića i SPS-a je bilo, to su svojevremeno potvrdili i Čović i Zoran Anđelković, generalni sekretar SPS-a, ali se sve završilo bez rezultata.
Inače, kako se nezvanično saznaje, najveći zagovornik okupljanja svih koji su nekad bili u SPS-u, pa iz raznoraznih razloga otišli, jeste Milomir Minić. Bilo je i zvaničnih predloga o ponovnom prijemu nekih ljudi, ali je većina članova izvršnog i glavnog odbora bila protiv toga, jer nisu mogli, kako su nam svojevremeno ispričali, da oproste onima koji su napustili partiju u njenim najtežim trenucima.
No, generalni stav, jeste da treba objediniti sve one koji mogu da doprinesu snaženju SPS-a. Milutin Mrkonjić kaže za "Politiku" da je on imao i ima samo jednu partiju, SPS, ali da bi povratak Zorana Lilića smatrao sjajnim rešenjem. Mrkonjić kaže: "Ja sam ovom sadašnjem, mladom rukovodstvu stranke zamerao što nisu vratili sve te ljude koji su otišli. Tu mislim, pored Lilića, na Dobrivoja Budimirovića Bidžu, Raku Radovića, akademika Mihaila Markovića, Nebojšu Čovića... Mislim i da bi trebalo aktivirati i Živadina Jovanovića, ne mogu svih da se setim, ali takvim okupljanjem SPS bi imao 25 odsto glasova. Ja sam za vraćanje svih onih koji se o partiju nisu ogrešili." Pitali smo da li bi vratio i Branislava Ivkovića, a Mrkonjić kaže: "Baneta ne bih komentarisao".
Ivica Dačić, predsednik GO SPS-a, kaže za "Politiku" da nikakvih razgovora ni sa Lilićem, ni sa nekim drugim bivšim socijalistom o njihovom povratku nije bilo. On dodaje: "Ali, mi hoćemo da pozovemo na veliko okupljanje u i oko SPS-a. Poziv ne važi za one koji su se o stranku ogrešili, kao Branislav Ivković." Dačić kaže da je SPS-u potrebno reformisanje, ali "ne mislim da je reformisanje samo vraćanje starih kadrova, potrebni su i novi, mladi ljudi". On nije želeo da kaže koga bi voleo ponovo da vidi među socijalistima, a što se tiče Čovića, Dačić kaže: "Čović ima svoju partiju, pa možemo da razgovaramo o saradnji stranaka."
Zoran Anđelković, generalni sekretar SPS-a, kaže za "Politiku" da nema informaciju o Lilićevom povratku, niti da je neko s njim o tome razgovarao. On dodaje: "Na poslednjoj sednici Izvršnog odbora razmatrali smo predloge odluka za pripremu kongresa stranke i mislim da su oni odraz te politike okupljanja svih ljudi koji su nekada bili u SPS-u, a koji su opredeljeni za tu ideju socijalne pravde. Prema tome, vrata su otvorena, ali onaj ko želi da se vrati, treba to i da zatraži, a sve zavisi od toga o kom čoveku je reč i kakvu poziciju je ranije imao u SPS-u. Ako je reč o ljudima koji su nekada obavljali neku odgovornu dužnost, oni moraju da izraze svoje želje u razgovoru sa rukovodstvom, a o tome će se razgovarati na organima stranke, kao i uvek. Tako je bilo i sa Miloradom Vučelićem i Aleksandrom Vulinom, koji su imali svoje stranke. Oni su rekli svoje želje, s njima se razgovaralo, pa se išlo na organe stranke, a onda je kongres prihvatio da se njihove stranke, DSP, odnosno PDL utope u SPS. Evo, sad smo na IO predložili Duška Matkovića za predsednika Odbora za ekonomsku politiku u okviru priprema kongresa. On je ranije bio na visokim funkcijama, ali već nekoliko godina je neaktivan, sada se to promenilo. Dakle, vrata SPS-a su otvorena, ali to ne znači da može da uđe svako ko poželi. Na primer, vrata SPS-a za Branislava Ivkovića su zatvorena."

Privedeni zbog crtanja "poternice" za Mladićem
Zbog grafita sa likom Ratka Mladića i natpisom "Traži se zbog genocida", niška policija pozvala je juče, po drugi put za dva dana, na informativni razgovor četvoro aktivista nevladine organizacije Inicijativa mladih za ljudska prava, sumnjajući da su navedeni grafiti delo njihovih ruku.
Kako je javila agencija Beta, posle tročasovnog ispitivanja, nešto posle podneva oni su napustili zgradu niške policije, a da, prema rečima Maje Stojanović, koordinatora Inicijative u Nišu, "policija nije znala da nam kaže koje smo prekršajno ili krivično delo počinili".
– Inicijativa mladih za ljudska prava jeste organizovala akciju pisanja grafita nešto pre obeležavanja godišnjice masakra u Srebrenici 11. jula i u okviru nje delila sprej i šablon sa Mladićevim likom. Međutim, mi nismo lično pisali grafite i pretpostavljamo da su to činili građani koji su podržali našu akciju – rekla je Maja Stojanović, jedna od privedenih, agenciji Beta.
Ona je kazala da su im u SUP-u saopštili da su pozvani na informativni razgovor po prijavi građana koji su bili "uznemireni" ovakvim grafitima.
– Uprkos tome što, po rečima policije, grafita protiv Mladića ima po celom gradu, najviše ih je interesovalo ko je napisao onaj ispred zgrade Predsedništva Skupštine grada u kojoj je kabinet gradonačelnika – rekla je Stojanovićeva, koja je ranije u toku dana za B92 izjavila da su im u sredu u policiji obrazložili da je crtanje grafita po trotoarima kažnjivo po zakonu i da bi za to trebalo da bude podneta prekršajna prijava za remećenje javnog reda i mira.
– Na naše pitanje da li su uhvatili one koji su ispisivali "Nož, žica, Srebrenica" i još neke fašističke grafite po gradu, odgovorili su da ih traže i da još nisu uhvaćeni, iako je to bilo još pre nekih šest meseci ili godinu dana – dodala je ona.
Lidija Pavlović, portparol niške policije, izjavila je Beti da je policijska istraga u toku, a da eventualne prekršajne prijave zbog remećenja javnog reda i mira nisu podnete.
Koliko god su policajci bili revnosni u ovom slučaju, to se ne može reći i za događaj od pre tačno godinu dana, kada su 18. jula, takođe u Nišu, na zgradi televizije osvanuli grafiti: "Generale Mladiću, hvala za Srebrenicu", "Jedino rešenje je etničko čišćenje 100 posto", "Nož, žica, Srebrenica", "Kombat 18", kukasti krst i simbol skinhedsa. Počinioci ovog dela do danas nisu pronađeni.
Portparol Ministarstva unutrašnjih poslova Dragana Kajganić nije mogla za "Politiku" da navede da li su do sada ikada privedene osobe za koje se sumnja da su ispisivale grafite podrške optuženim ratnim zločincima.
Na pitanje da li je uobičajeno da se zbog ispisivanja grafita ljudi privode na informativni razgovor, ona dodaje da, ako policajac zatekne osobu u trenutku dok piše grafite, može da ga legitimiše, uzme mu podatke i pozove ga na informativni razgovor. Takav slučaj se, prema njenim rečima, može tretirati kao oštećenje stvari, dok se drugačije gleda na grafite u kojima se poziva na versku, rasnu i nacionalnu netrpeljivost.
Naša primedba da u ovom slučaju policajci na informativni razgovor nisu priveli osobe koje su zatekli kako ispisuju grafite po zidovima, te da je to učinjeno na osnovu žalbi građana i pretpostavki ko bi mogao da stoji iza cele akcije, ostala je bez komentara.
Bogoljub Milosavljević, profesor Pravnog fakulteta Univerziteta "Union", ocenjuje da svako ima pravo da iskazuje svoje mišljenje, pod uslovom da time ne ugrožava nekog drugog ili da ne remeti javni red i mir.
Do privođenja bi, prema njegovom mišljenju, moglo da dođe u slučaju da je bilo remećenja javnog reda i mira, da je došlo do tuče ili sličnog incidenta, pri čemu bi u policijskoj stanici trebalo da završe svi koji su u tuči učestvovali.
M. R. Petrović
-----------------------------------------------------------
Policajci kao komunalci
Od petooktobarskih promena nije uobičajeno da policajci privode na informativni razgovor osobe koje ispisuju grafite (kao što su to, recimo, do 5. oktobra 2000. činili sa "otporašima"), ali, po aktuelnim propisima, komunalni inspektor može da napiše mandatnu kaznu samo uz asistenciju policije. Naime, opštinski komunalni inspektori, u čijoj je nadležnosti kažnjavanje zbog ispisivanja grafita, nemaju pravo da legitimišu bilo kog prekršioca. Zbog toga, prema rečima Gorana Vujanića, zamenika beogradskog sekretara za inspekcijske poslove, komunalni inspektori najčešće ne uspevaju da kazne prekršioce.
- Kažnjavanje zbog ispisivanja grafita, pljuvanja ili bacanja otpadaka bilo bi znatno lakše ako bi promenom republičkih zakona bila oformljena komunalna policija- objašnjava Vujanić i dodaje da u našoj zemlji ne postoji mogućnost, kao svuda u svetu, da očevidac prijavi počinioca.
Zbog ovog nedostatka prekršioci mogu da budu kažnjeni samo kada ih, na primer, komunalni inspektor u pratnji policije zatekne pri ispisivanju grafita.N. R.
    </div>
    <div id="vesti">
Zamislite sebe u našoj koži
– Pozivam vas, uvaženi predstavnici vodećih zemalja slobodnog i demokratskog sveta, da za trenutak pokušate da sopstvenu domovinu zamislite u položaju države od koje se traži da jednoj agresivnoj etničkoj grupi (koja, uzgred rečeno, već ima u neposrednom susedstvu svoju državu) prosto ustupi deo zemlje iz kojeg je nacija potekla, i koji je u istoriji vezan za vremena njenog najvećeg procvata. Zaista, koja bi demokratska država na tako nešto pristala? Verujem da delimo zajedničko uverenje da bi to u osnovi bio akt prinude i pravnog nasilja, i nema te demokratske države i te izabrane vlasti, u Srbiji ni u celom svetu, koja bi se sa takvim postupkom mogla pomiriti. Na osnovu izloženog, uveren sam da možete sa dubljim razumevanjem da sagledate neodrživost zahteva za nezavisnost južne srpske pokrajine. I molim vas da ne zaboravite staru istinu da rđavi istorijski obrti imaju tendenciju da se ponavljaju, kao i da nijedan čovek i nijedna država nikada nisu ostrvo za sebe. 
Danas smo suočeni sa situacijom da albanska etnička grupa, koja na Kosovu i Metohiji čini ubedljivu većinu, ultimativno zahteva da dobije nezavisnost, međunarodno priznanje i pun suverenitet nad delom teritorije koja pripada Srbiji. Kažem ultimativno, jer je očigledno da se argumentacija za nezavisnost Kosova svodi na nasilje i neprestanu pretnju pukom silom. Činjenice nemilosrdno svedoče da je od 1999. godine naovamo na delu bila zapravo politika nasilja i bezobzirnog etničkog čišćenja. Te činjenice kazuju da je preko 200.000 Srba, ili 60 posto od broja koji su tamo živeli pre 1999, proterano, da je preko hiljadu Srba ubijeno, a da je srpska imovina ili uništena ili prisvojena, da je uništeno ili oštećeno preko 150 srpskih crkava i manastira, a da preostalo srpsko, ali i skoro sve drugo nealbansko stanovništvo, živi u neljudskim uslovima, bez posla, bez slobode kretanja, a u stalnom strahu za goli život. Najzad, u martu 2004. došlo je do dvodnevne provale nekontrolisanog nasilja, sa ubijanjem i zlostavljanjem nealbanaca, pljačkom i paljevinama, pri čemu je za to kratko vreme teško oštećeno 35 hrišćanskih crkava, među kojima i jedan jedinstveni spomenik s početka 12. veka.
 
Srbija, s druge strane, dosledno ispoljava spremnost da se suoči sa realnošću, da prihvati kompromis i postigne sporazum, uz zapravo dva elementarna ograničenja: ona odlučno odbacuje svaki pokušaj da se nametnutim rešenjem oduzme skoro 15 procenata teritorije Srbije, i isto tako odlučno zahteva da se obezbede opstanak i egzistencija dostojna čoveka za srpsko i drugo nealbansko stanovništvo koje je na Kosovu i Metohiji ostalo da živi. 
Pre otpočinjanja sledeće faze razgovora o budućem statusu Kosova i Metohije, Srbija je iznela platformu o suštinskoj autonomiji za pokrajinu. Naša platforma predviđa rešenja po kojima bi Kosovo i Metohija, koje naseljava velika albanska većina, raspolagalo najvećom mogućom autonomijom, i još garantovanom autoritetom međunarodne zajednice kroz međunarodni sporazum i međunarodno prisustvo. U izlaganju ovakvog pristupa rukovodili smo se pitanjem – da li ono što većinski Albanci na Kosovu i Metohiji danas suštinski traže može da se realizuje i na neki drugi način, osim nezavisnošću pokrajine i stvaranjem još jedne albanske države na tlu jedne druge države, Srbije. Došli smo do nedvosmislenog odgovora da je to moguće i ponudili predlog rešenja za ozbiljne razgovore. 
Srbija je na takvo rešenje bezrezervno spremna, ne tražeći nikakve posebne ustupke. Svojim stavom prema slučaju Kosova, moja zemlja, gospodine predsedniče, zastupa u stvari najopštiji dugoročni interes, a boreći se za očuvanje svoje teritorijalne celovitosti, bori se za princip koji je zaloga zdravih međudržavnih odnosa, pa – bez preterivanja – i osnovni preduslov očuvanja stabilnosti i mira u regionu i celom svetu.
Demokratska Srbija ne može da pristane na nezavisnost Kosova i Metohije i zato što je privržena međunarodnom pravu i poštovanju potpisanih dogovora, ali i iz razloga samopoštovanja, nerazdvojnog od poštovanja za druge. Kosovo je za Srbiju neposredno povezano sa tradicijom nacionalnog dostojanstva.

Ohrabrenje iz Njujorka
Od našeg stalnog dopisnikaVAŠINGTON, 13. jula  – Kosovo i Metohija je na statusnoj raskrsnici, a kojim će putem krenuti – pitanje je kome pažnju posvećuje ceo svet, kako se ispostavilo i na današnjoj sednici Saveta bezbednosti UN u Njujorku, u kojoj je učestvovao i predsednik Vlade Srbije Vojislav Koštunica. Svi su se, koliko se moglo saznati o ovom sastanku zatvorenom za javnost, založili za kompromis između Beograda i Prištine, kao i između širih opštih i posebnih interesa, ali pri tom još nema saglasnosti oko sadržaja kompromisa za kosmetski problem.
Ipak, kad je danas sumirao utiske sa ovog sastanka i niza susreta, kakve je juče imao u Vašingtonu, a prethodno u prestonicama evropskih članica Kontakt grupe, Koštunica je rekao da je stekao utisak da se u svetu povećava razumevanje za složenu kosmetsku situaciju, uz zahteve da se "rešenje za nju nađe kompromisom u skladu s međunarodnim pravom".   
Pred svetom su dva scenarija, predočio je Koštunica. Beogradski, po kome se "pravedno i trajno rešenje isključivo može naći davanjem najšire, suštinske autonomije Kosmetu u okvirima međunarodno priznatih granica Srbije". I prištinski, po kome većinsko albansko stanovništvo "ultimativno zahteva da dobije nezavisnost, međunarodno priznanje i pun suverenitet nad delom teritorije koja pripada Srbiji", a ultimativan je jer se argumentacija za nezavisnost "svodi na nasilje i pretnju pukom silom".
Koštunica je takođe naglasio da i treća strana, koju predstavljaju specijalni izaslanik generalnog sekretara UN Marti Ahtisari i Kontakt grupa, kao posrednici imaju veliku odgovornost, pogotovu što su veoma udaljeni početni stavovi dveju strana u sporu. Na sednici Saveta je pokazana jednodušnost u zahtevima da se pregovorima i kompromisom dođe do rešenja, ali i među članicama tog tela još ima nesaglasnosti. 
Na sednici je prevladavao ozbiljan ton, ocenio je premijerov savetnik Slobodan Samardžić. Predstavnici Srbije su "ohrabreni  tokom sastanka u kome su prevladavali stavovi da se rešenje ne nameće nego da se do njega dođe usaglašavanjem pregovarača". Samardžić je, takođe, specificirao da su Rusija i Kina i ovom prilikom istakli značaj poštovanja teritorijalnog integriteta i suvereniteta postojećih država, a da su SAD i Britanija uz ostalo isticali da o statusu Kosova treba da "odluči narod koji tamo živi".
Posle sednice Saveta održan je konsultativni sastanak njegovih članica s Martijem Ahtisarijem. Nešto od sadržaja tog susreta biće poznato docnije, kao i o najavljenom popodnevnom susretu kosovskog predsednika Fatmira Sejdijua sa ambasadorima Saveta u okolnostima koje izmiču službenim kategorizacijama…
U svom izlaganju Koštunica je ponovo upozorio da bi eventualna nezavisnost Kosova bila neprihvatljiva za Srbiju. Takvim rešenjem, obrazložio je, bili bi "obezvređeni i dovedeni u pitanje svi uspesi demokratskih vlasti Srbije, parlament Srbije bi bez ikakve sumnje odbacio takvo rešenje i proglasio ga nelegitimnim i pravno ništavnim, a Srbija bi nastavila da teritoriju Kosova i Metohije smatra delom svog suvereniteta". Takav razvoj događaja sigurno ne bi doprineo opštem interesu mira, stabilnosti i unapređivanju uspešno pokrenutih demokratskih procesa na Balkanu, smatra premijer i ukazuje da se to može izbeći jedino pregovorima i kompromisom.
Čini se da je u Koštuničinom pristupu osnovno bilo povezivanje lokalnih i globalnih posledica do kojih može da dovede rešavanje kosovskog problema. Njegove ocene, ukratko prepričane, glase: nezavisnost Kosova bila bi protivna međunarodnom pravu, okrnjila teritoriju jedne demokratske zemlje, nanela nestabilnost regionu u kome se nalazi i poslužila kao inspiracija za niz secesionističkih pokreta širom sveta, pa onda – čemu ona. Da bi se bolje razumeo stav Srbije, Koštunica je učesnicima sednice predložio da sami sebe zapitaju da li bi pristali na komadanje sopstvenih zemalja.  
Rešenje za kosovsko pitanje, ponovio je, treba da bude univerzalno, kako ne bi poslužilo kao presedan za teritorijalne pretenzije širom sveta. A suštinska autonomija koju predlaže Beograd, kaže, nudi Albancima da suštinski realizuju većinu zahteva, a bez proglašenja nezavisnosti Kosova.
Koštunica je kritički govorio o promenama u pristupu međunarodne zajednice Kosovu. Podsetio je da je prvo primenjivana politika "standardi pre statusa", zatim "standardi status" da bi se sada došlo do politike "status pre standarda" i to "verovatno zbog uverenja da albanska zajednica nije u stanju da poboljša standarde" koji "zapravo podrazumevaju osnovna ljudska prava (posebno manjina) koja ne bi smela ni biti predmet pregovora". Za dosadašnje pregovore rekao je da "nisu dali stvarne rezultate" uopšte pa ni u pokušajima decentralizacije čije bi bolje ostvarivanje "omogućilo srpskoj zajednici da ozbiljno razmotri mogućnost aktivnijeg učešća u radu kosovskih institucija".
Takva promena značila bi i "korak bliže postizanju za sve prihvatljivog i sporazumnog rešenja budućeg statusa pokrajine", poručio je premijer Koštunica u obraćanju Savetu bezbednosti UN. Po završetku sednice, Koštunica je izjavio da su razgovori tom prilikom bili "zanimljivi" i da "imamo razloga da budemo zadovoljni onim što se čulo na sastanku". Reagovanja većine ostalih učesnika sednice zasad nisu poznata, ali je izvesno da će ih ubrzo biti jer rešavanje kosovskog pitanja ulazi, opšta je ocena, u novu bitnu fazu.
-----------------------------------------------------------
Čurkin: Niko nema pravo da Srbiji nametne rešenje
Od našeg stalnog dopisnikaVAŠINGTON, 13. jula  – Međunarodna zajednica nema ni zakonsko, ni političko, ni moralno pravo da Srbiji nametne rešenje za Kosovo, izjavio je ruski ambasador Vitalij Čurkin, posle sednice Saveta bezbednosti UN. Razgovarajući s novinarima, on je naglasio i da se Moskva protivi svakoj vrsti veštački nategnutih rokova za određivanje budućeg statusa Kosova. "Nećemo dozvoliti da se kaže kako zbog nedostatka vremena ne možemo da uzmemo u obzir stav Srbije", naglasio je, suprotstavljajući se tako zahtevima, pre svega Amerike, da se budući status Kosova odredi do kraja ove godine.
Kosovo nikad nije bilo nezavisno u novijoj istoriji, dodao je i ponovio stav Rusije da bi davanje nezavisnosti Kosovu moglo podstakne slične zahteve na mnogim prostorima zahvaćenim etničkim sukobima i razmiricama. Principi ne mogu da se menjaju od dana do dana, od slučaja do slučaja, zaključio je Čurkin, uz napomenu da je i danas na to skrenuo pažnju kolegama u Savetu bezbednosti UN. 
-------------------------------------------------
Ahtisari: Prerano za status
Od našeg stalnog dopisnikaVAŠINGTON, 13. jula – Preuranjeno je sada govoriti o konačnom rešenju za status Kosova, izjavio je danas Marti Ahtisari, specijalni izaslanik UN za taj proces, posle današnjih konsultacija s članicama Saveta bezbednosti. Novinarima je rekao da je na tom sastanku obavestio učesnike da razgovori u Beču napreduju.
Najavio je da da će do kraja jula organizovati sastanak političkih lidera Beograda i Prištine. Biće to prvi sastanak rukovodstava dveju strana, dodao je, i prilika da svako od njih iznese svoje viđenje budućnosti Kosova.
Upitan da li se očekuje da novi status Kosova bude određen do kraja ove godine, on je rekao da "zasad nema drugih predloga". 
Premijer Srbije se danas u zgradi UN sastao i sa Ahtisarijem. Razgovarali smo kako da se najavljeni susreti dobro pripreme, preneo je Koštunica.

Pregovori sa EU u septembru?
Koliko god čudno zvučalo, "povišeni ton" koji Vlada Srbije poslednjih nedelja koristi u komunikaciji s Evropskom unijom i Sjedinjenim Američkim Državama izgleda da je počeo da donosi plodove. Naravno, reči ne bi donele ništa da iza njih nema dela, odnosno – u slučaju EU – akcionog plana za okončanje saradnje s Haškim tribunalom. 
Prvi rezultat stigao je iz Brisela kao najava da bi Evropska komisija već u septembru mogla da nastavi prekinute pregovore sa Srbijom, ako Akcioni plan koji se svodi na eventualno hapšenje Ratka Mladića, bude dovoljno ubedljiv, saznaje Tanjug u delegaciji Finske pri Savetu Evropske unije. Jedan finski diplomata, koji nije želeo da mu se pominje ime, izjavio je dopisniku Tanjuga da taj plan "treba da bude ubedljiv i konkretan". "Ako je to slučaj, postoji velika spremnost da se pregovori nastave", objasnio je on. U isto vreme, i agencija Rojters je, pozivajući se na neimenovanog britanskog diplomatu, potvrdila tu informaciju. Britanac je, međutim, naglasio da nastavak pregovora zavisi od toga da li će Haški tribunal pozitivno oceniti Akcioni plan. Po rečima britanskog zvaničnika, do sada se uglavnom tumačilo da je uslov za obnavljanje pregovora sa Srbijom izručenje Mladića, iako formalni zahtev glasi da Srbija treba da dostigne "punu saradnju" sa Haškim tribunalom. Uz ocenu da je "reč delom o sivoj zoni", britanski diplomata je dodao da će Akcioni plan Beograda "morati da bude vrlo, vrlo ubedljiv". Srpski premijer Vojislav Koštunica će Akcioni plan predstaviti u Briselu 17. jula, na marginama sastanka Saveta ministara EU. 
Rojters dodaje da se zvaničnici u Briselu nadaju da bi Mladić mogao da bude prebačen u Hag pre eventualnih prevremenih izbora u Srbiji koji bi, kako se navodi, mogli da budu održani u novembru. Agencija takođe primećuje da su zvaničnici EU ove nedelje saopštili da veruju da je Koštunica sada rešen da uhapsi Mladića, a ne samo da pokuša da isposluje njegovu dobrovoljnu predaju. 
Na drugoj strani, sarajevski "Dnevni avaz" tvrdi, pozivajući se na "više pouzdanih izvora", da bi Bosna i Hercegovina, zajedno sa Srbijom i Crnom Gorom, možda i do kraja jula mogla da dobije šansu da bude posmatrač ili čak uslovni član programa NATO-a Partnerstvo za mir. Sagovornici "Dnevnog avaza" navode da je najveći razlog za "popustljivost" zapada prema Srbiji, BiH i Crnoj Gori – Kosovo. "Srbija, nakon odlaska Crne Gore i predstojećeg gubitka Kosova, postaje ’ranjena zver’ Balkana. Liberalne i prozapadne snage u Srbiji suočene su sa sve većim padom popularnosti i mora se razmotriti način da se to zaustavi. Otvaranje vrata za evropske i evroatlantske integracije moglo bi promeniti situaciju", kaže diplomata koji je tražio anonimnost. 
Međutim, izgleda da se baš u vezi s pitanjem Kosova poslednjih nedelja stvari menjaju. Neki zapadni analitičari koji su do pre svega nekoliko meseci bili uvereni da će Kosovo do kraja godine biti nezavisno, sada pominju i neke druge mogućnosti, pa čak i podelu pokrajine, koju je Kontakt grupa, kao i Vlada Srbije, odbacila kao mogućnost. Glavni razlog za naprasno pomanjkanje ubeđenosti može biti stav Rusije, koja je nekoliko puta javno rekla da rešenje mora biti dogovoreno i da zapad ne može Srbiji da nametne bilo koje rešenje koje njoj ne odgovara. Pošto je članica Kontakt grupe i stalna članica Saveta bezbednosti, pozicija Rusije ne može da se prenebregne, pogotovo što, kako "Politika" saznaje iz diplomatskih krugova, još jedna stalna članica Saveta bezbednosti ima isti stav. Kina je, naime, odlučila da, što se Kosova tiče, potpuno podrži poziciju Moskve.
V. Radomirović
-----------------------------------------------------------
Nikiforov: Bitni samo rezultati
HAG - Tužilaštvo Haškog tribunala dobilo je "nove informacije" o Akcionom planu Vlade Srbije za hapšenje generala Ratka Mladića, ali tužilaštvo interesuju "samo rezultati, a ne obećanja i planovi", izjavio je juče portparol glavnog tužioca Anton Nikiforov. "Dobili smo nove informacije o Akcionom planu Vlade Srbije i u stalnom smo kontaktu sa Beogradom, Evropskom unijom i Finskom, koja predsedava EU. Nas interesuju rezultati, a plan se može posmatrati samo kao sredstvo da se do njih dođe... 
Odgovarajući na pitanje novinara o "naznakama" iz Brisela da bi EU mogla obnoviti pregovore sa Beogradom i ako general Mladić ne bude uhapšen, Nikiforov je rekao da tužilaštvo "nije čulo ni za kakvu promenu stava EU". "EU je insistirala na hapšenju Mladića, a mi insistiramo na hapšenju svih šest begunaca", kazao je predstavnik Karle del Ponte. (Beta)

Očekujte novu rezoluciju Saveta bezbednosti
INTERVJUOdnosi Francuske i Srbije ponovo su dostigli dobar nivo, kaže francuski ambasador u Beogradu Ig Perne, objašnjavajući su da su oni sada, kao tokom većeg dela dvadesetog veka, odnosi prijatelja. "Ali takvi odnosi imaju i jednu obavezujuću dimenziju – a to je da prijatelji uvek treba da razgovaraju otvoreno", kaže Perne. "Iako ponekad istina nije ono što je najprijatnije čuti, mislim da najveća usluga koju prijatelju možete da učinite jeste da mu kažete istinu".
• O čemu konkretno govorite?
– Govorim o određenom broju stvari kao što i sami pretpostavljate. Između ostalog, i o Kosovu, ali ne samo o Kosovu. Ali taj jezik istine ne znači i mešanje u unutrašnju srpsku politiku.
• Vaš ministar Dust-Blazi je pre nekoliko meseci, tokom posete albanskog ministra spoljnih poslova Parizu, rekao da se Francuska zalaže za neku vrstu nezavisnosti za Kosova i Metohije, uz jako međunarodno prisustvo. Šta to znači?
– Ono što je ministar Dust-Blazi želeo da kaže jeste to da treba poštovati principe realnosti, a realnost je da u toj pokrajini 90 odsto ljudi želi nezavisnost. Mi ne kažemo da je to dobro ili loše, ali to je realnost, to je tako. Dakle, šta da se radi s tom realnošću? U obavezi smo da nju imamo u vidu i jasno je da ne možemo da isključimo ideju nezavisnosti, ali smo takođe svesni da stvari nisu jednostavne i da je međunarodno prisustvo neophodno. Kad imate vojno prisustvo u nekoj zemlji, da li možete tu zemlju zaista smatrati nezavisnom? Hoću da naglasim da rezultat pregovora nije unapred određen, i da postoji manevarski prostor koji Srbija treba da iskoristi. Za nas je od suštinskog značaja da se obezbede uslovi dostojanstvenog i normalnog života za manjine na Kosovu. Mi imamo vojnike na Kosovu, čak 2.400 vojnika, što je naš najveći kontingent van Francuske, posle onoga u Obali Slonovače. Naše trupe su raspoređene tamo gde se dodiruju srpsko i albansko stanovništvo, gde je situacija teška i osetljiva. Za nas je bitno da naši prijatelji Srbi na Kosovu preuzmu odgovornost za sopstvenu sudbinu i da brane svoje interese na konstruktivan način. Mi imamo zajednički interes na neki način, jer i mi želimo da Srbi ostanu na Kosovu, a i oni žele da ostanu tamo. Njihov položaj nije zadovoljavajući i mi podržavamo i želimo poboljšanje te situacije, ali je i na njima da doprinose tom poboljšanju.
• Govorite o realnosti na terenu i tome da 90 odsto stanovnika Kosmeta želi nezavisnost. Ali, u isto vreme, granice Srbije su međunarodno priznate. One obuhvataju i Kosmet.
– U pravu ste. To je jedna od komplikacija koje nosi ovo pitanje. Vi mislite na Rezoluciju 1244 Saveta bezbednosti UN...
• Ne samo na nju.
– Da, ali to je poslednja pravna formulacija. Mislim da treba biti svestan toga da međunarodno pravo nije savršeno niti definitivno, ono evoluira i mora da prati realnosti i promene u percepciji te realnosti od strane međunarodne zajednice. Tako da možete na kraju ove godine, ili ne znam ni ja kad, imati jednu novu odluku tog istog Saveta bezbednosti koja će takođe imati međunarodnu pravnu vrednost i koja će možda biti različita od Rezolucije 1244, a uzimaće u obzir neku novu situaciju i novu percepciju neke situacije. Ovo vam govorim samo da shvatite da situacije nisu jednom date i da se mogu promeniti.
• Da li se već sada pregovara o takvoj rezoluciji?
– Nisam u toku i ne mislim da se o tome govori, ali vidim da se u nekim novinama prave aluzije na to. Naravno da se u različitim kabinetima verovatno razmišlja i o tome, ali ne vidim da ima pomaka u bilo kojoj tački razmatranja te konkretne mogućnosti. Pregovori o statusu, opet ponavljam, nisu gotovi. Naravno, treba se spremati unapred za sve mogućnosti, ali nema teksta rezolucije, čak ni embriona takvog nekog teksta. Naravno da ljudi koji se bave pregovorima moraju da razmišljaju i o tome da će se u nekom trenutku ti pregovori i okončati. To je moje lično osećanje i ja mogu da ne budem u pravu. 
• Govorite o tome da 90 odsto stanovnika Kosmeta želi otcepljenje. Ali, po poslednjim istraživanjima, dve trećine građana Republike Srpske želi otcepljenje od Bosne i Hercegovine. Kažete da se shvatanje međunarodnog prava menja. Znači, za nekoliko godina bi RS mogla da se otcepi?
– Ja ne mogu da predvidim šta će biti u budućnosti. Danas je status Republike Srpske predmet međunarodnog ugovora koji svi priznaju. To je Dejtonski ugovor. Možda će sutra međunarodna zajednica želeti da promeni te svoje rezolucije i ugovore. Ja o tome ne znam ništa. Ali, sada ne vidim ni početak razmišljanja o toj temi, a video sam i izjave vaših rukovodilaca da ne treba dirati Dejtonski sporazum. 
• Koliko sam ja shvatio izjave premijera Koštunice i predsednika Tadića, oni su rekli da poštuju suverenitet Bosne i Hercegovine kao što bi i međunarodna zajednica trebalo da poštuje suverenitet Srbije.
– Da, ja sam to isto video, ali pravo da vam kažem, situacija je drugačija, jer ovde UN upravljaju delom teritorije. Mi bismo hteli da se do rešenja za Kosovo dođe sporazumom, i ishod pregovora se ne može prejudicirati. Ipak, postoje datosti koje moramo da uzmemo u obzir.
• Sve vreme u Prištini govore da je nezavisnost jedino rešenje i da neće pristati ni na šta manje od toga. Niko na to ne reaguje, kao što niko u međunarodnoj zajednici ne reaguje na izjave zvaničnika Albanije koje se svode na otvorene teritorijalne pretenzije ka delu Srbije
– Nalazimo se u procesu pregovaranja, gde svako izražava maksimum svojih pretenzija. Ali, međunarodna zajednica je već istakla da ima nameru da ostane i civilno i vojno angažovana, koji god da bude status Kosova. Mislim da je to vrlo jasna poruka.
• Ali ovde diplomatski predstavnici često žestoko kritikuju politiku Vlade Srbije, a ne vidimo isti odnos kad predstavnici Albanaca poručuju da ništa osim nezavisnosti ne dolazi u obzir
– Mislim da su naše poruke ipak bile jasne. Mogu da vas uverim da je Kontakt grupa i pismeno uputila jasne poruke da je neophodno da se situacija poboljša. Međunarodna zajednica je svesna toga da, iako 90 odsto stanovnika želi nezavisnost, onih deset odsto želi dostojanstven život. Mi želimo da tim ljudima obezbedimo dostojan i normalan život i poručili smo da će, dok ne bude garancija za to, i civilno i vojno prisustvo biti jako. U tome smo vrlo odlučni. Međutim, međunarodna zajednica je veoma zabrinuta što ne postoji dovoljno znakova podsticaja Srbima s Kosova da svoju sudbinu uzmu u sopstvene ruke. Veoma smo zabrinuti smo zbog toga, jer nam se čini kao da je samo međunarodnoj zajednici ostavljeno da ispunjava taj zadatak, bez pomoći Srbije.
• A možda je Srbima s Kosmeta samo jasno šta će se desiti ako pokrajina postane nezavisna i plaše se toga
– Možda, ali po našim saznanjima ima i onih koji žele da preuzmu odgovornost za svoju sudbinu i konstruktivno se za nju angažuju.
• U sedištu NATO-a nedavno sam čuo da se planira da Kosovski zaštitni korpus nastavi da postoji, jer "Kosovo treba da ima svoje snage bezbednosti".
– Da, razmišlja se o tome. Jasno je da će Kosovu biti potrebne neke policijske ili bezbednosne snage, ali i tu se radi o diskusijama i pregovorima. Stvari nisu jasno uokvirene. Neki kažu "hoćemo kosovsku armiju", drugi da treba da budu snage s malokalibarskim oružjem, nalik na žandarmeriju, ali to su stvari o kojima se još pregovara. Opet ponavljam, postoji manevarski prostor. Princip je da se traži razumno rešenje.
• Meni ipak izgleda kao da međunarodna zajednica, odnosno NATO, želi da što pre povuče svoje vojnike i da na Kosmetu ostavi lokalne snage. A zemlja sa svojom vojskom je nezavisna zemlja. Zar ne?
– Opet se vraćamo na istu temu. Međunarodna zajednica je uputila jasnu poruku da će na Kosovu ostati vojno prisutna.
-----------------------------------------------------------
Ne blokiramo ukidanje viza
• Da govorimo otvoreno. Da li Francuska zaista blokira liberalizaciju viznog režima za zemlje zapadnog Balkana?
– Razgovor o pitanju viznog režima trenutno je veoma složen. Ali stvari su složenije nego što vi kažete i manje negativne nego što se misli. Pre nekoliko meseci, potpisali smo ugovor o readmisiji, koji je jedan od suštinski važnih uslova da se olakša vizni režim. Trenutno pred sobom imamo situaciju koju treba da učinimo boljom u relativno kratkom roku. Ali vi znate da mi u Francuskoj imamo i svoje brige, jedan specifičan unutrašnji kontekst. Naša ideja je da se omogući olakšavanje viznog režima uz poštovanje pravila i šengenske procedure. Znate, uvek u EU ima onih koji kažu da nisu oni krivi već komšija, ali su naša ramena dovoljno široka da možemo da izdržimo i to. 
-----------------------------------------------------------
Zidanu odmah oprošteno
• Da li ste oprostili Zidanu, s obzirom na to da ste i ovaj državni praznik Francuske, 14. jul, mogli da slavite kao svetski prvaci u fudbalu?– Ako sam dobro razumeo, način na koji je dočekan u Francuskoj dobro pokazuje da mu je odmah oprošteno. Ali moram nešto da primetim. Da li se bunio njegov italijanski kolega? Nemam utisak da je on podneo prigovor na Zidanovo ponašanje, tako da možda ima stvari koje tu nisu jasne. Naravno, želim da čestitam našim susedima – Italijanima. Oni su odigrali odličnu utakmicu. Mi smo pokušavali da damo gol, nismo uspeli, jer je italijanska odbrana odigrala odlično. A ni biti drugi nije loše, složićete se?

Na Blerovom tragu
Toniju Bleru moglo bi se dogoditi da postane prvi britanski premijer pod istragom u vreme mandata. Ma kako ovo zvučalo bizarno, ništa više nije isključeno posle preksinoćnog hapšenja i puštanja (uz kauciju) i jučerašnjeg ponovnog privođenja Blerovog bliskog saradnika lorda Levija, čime je višemesečna afera u Britaniji sa prodajom plemićkih titula eksplodirala do neslućenih razmera. Toliko da je trpela i diplomatska aktivnost.
Naime, u danu kada je izraelskim napadom na Liban zapretila obnova ratnog sukoba na Bliskom istoku, lord Levi, inače specijalni Blerov izaslanik za taj deo sveta, nije imao vremena za posredničke zadatke. Umesto da je eventualno već na putu, 62-godišnji vlasnik plemićke titule i luksuzne vile u severnom Londonu, ujedno i glavni laburistički lobista, našao se juče ponovo pritisnut neprijatnim pitanjima policijskih inspektora oko načina finansiranja stranke i okolnosti da su neki od najdarežljivijih novčanih priložnika naknadno izabrani u Dom lordova. Što prirodno potkrepljuje sumnje da su, pomažući vladajuću partiju, sebi kupili mesto u Gornjem domu Parlamenta.
Sve stranke, ne samo u Britaniji, ispomažu se finansijskim sredstvima bogatih simpatizera, ali upravo da bi stvari bile čiste i izbegla se korupcija u najbukvalnijem smislu, britanski zakon, na snazi još od dvadesetih godina proteklog veka, obavezuje stranke da objave donacije u vrednosti iznad pet hiljada funti. Postoji, međutim, i zanimljiva finesa – da se ta obaveza na odnosi na pozajmice koje se daju pod komercijalnim uslovima.
Afera u ostrvskom državnom vrhu izbila je na insistiranje poslanika iz manjih stranaka, iz Škotske i Velsa, da se ispita kako to da se među kandidatima za Dom lordova nalaze i četvorica biznismena koji su laburistima uoči prošlogodišnjih parlamentarnih izbora dali pozajmice od četiri miliona funti (dok je ukupna suma zajmova od 12 biznismena iznosila 14 miliona funti).
Kada je priča izbila u javnost jedan od zajmodavaca je priznao da mu je upravo lord Levi sugerisao da prećuti svoju ulogu, odnosno da pred Komitetom za imenovanje u Dom lordova ne pominje pozajmicu. A da je cela stvar držana u maksimalnoj diskreciji govori i činjenica da su za pozajmice osim Blera znala samo još trojica ljudi, ali ne i, recimo, ministar finansija Gordon Braun. Uz činjenicu da je Bler evidentno hteo to da prikrije i od svojih saradnika koji bi po prirodi posla morali da znaju otkud potiče novac i kuda ide novac, neizbežno se postavlja pitanje zašto je to činio i ko je sve od toga profitirao?
Lord Levi, koji i privatno održava prijateljske veze sa premijerom i redovno sa njim igra tenis, u svemu tome imao je specijalna zaduženja. On je bio taj koji je animirao buduće zajmodavce, a da li im je nudio i neke posebne aranžmane – utvrdiće istraga. Bez obzira na to što je predstavnik vlade odbio da komentariše Levijevo hapšenje, ostajući pri tvrdnji da je to "partijska stvar", u medijskim izveštajima se zapaža da će Bleru biti gotovo nemoguće da izbegne suočavanje sa istražiteljima. Istraga Skotland jarda obuhvatila je, inače, i druge stranke, ali situacija za laburiste je najdelikatnija i najneprijatnija upravo zato što su kao stranka na vlasti najviše u situaciji da sredstva i uticaj upotrebe i zloupotrebe.

Ko poruči muziku – plaća
Od našeg stalnog dopisnika
Berlin, 13. jula – Predsednik pokrajinske vlade Meklenburg Prednja Pomeranija Harald Ringstorf (SPD) dočekao je sinoć predsednika Džordža Buša i njegovu suprugu Lauru "na svojoj teritoriji", na aerodromu blizu Rostoka, ali se neće naći među probranim zvanicama na večerašnjem roštilju u malom, idiličnom mestu Trinvilershagen. 
Pokrajinski premijer je odbio poziv objašnjavajući to "pretrpanim terminima", ali je stvarni razlog u činjenici da je poseta visokog gosta postala delikatna unutrašnjopolitička nemačka tema. 
Kancelarka i pokrajinski premijer jedva da komuniciraju, a generalni sekretar Hrišćansko-demokratske unije (CDU) Ronald Pofala je oštro kritikovao vladu u Šverinu zbog najavljenih demonstracija protiv posete američkog predsednika, optužujući je da se predstavlja kao "nedostojni domaćin", a njenog šefa da "nije gazda u sopstvenoj kući", s obzirom na činjenicu da će nekoliko ministara koalicione vlade, iz redova istočnonemačkih socijalista, ne samo učestvovati nego i govoriti na protestnim skupovima. 
Predsednik pokrajinske vlade je demonstrativno odbio poziv na  roštiljijadu očigledno povređen činjenicom da je taj poziv stigao u poslednji čas – tek juče, kako je objasnila vladina predstavnica za štampu – što je ovde gotovo nezamislivo. 
Protesti protiv Buša
Kraj roštilja će se naći, među svega pedesetak zvanica, međutim, navodno na američko insistiranje, osoba koja upadljivo odbija pojavljivanje u javnosti: Joahim Zauer, (drugi) muž Angele Merkel, univerzitetski profesor koji ne želi da izigrava "suprugu".
Tema oko koje je poslednjih dana varničilo na liniji Šverin – Berlin, zbog toga ko će snositi (visoke) troškove Bušove posete, preko dvadeset miliona evra, zaoštrava se. 
Po pravilu bi trebalo da ceh plati vlast na čijoj je teritoriji realizovana poseta. Zvaničnici u Šverinu, pokrajinskoj prestonici, to, međutim, odbijaju tvrdeći da američki predsednik nije njihov gost. Ko poruči muziku, taj treba i da plati, kaže Angelika Gramkov, šef poslaničke frakcije levice u pokrajinskom parlamentu, aludirajući na činjenicu da je kancelarka pozvala predsednika u njenu izbornu jedinicu.
Protestne skupove protiv Buša, istina izvan njegovog vidokruga, organizovalo je više desetina (!) potpuno različitih grupacija, od mirovnih pokreta do političkih stranaka i ekoloških organizacija kao što je "Grinpis". Ova poslednja je istakla veliki broj transparenata i panoa na kojima piše: ne atomskom oružju, ne ratu, ne Bušu.
Vlast u Berlinu je, inače, okvalifikovala posetu američkog predsednika kao "izuzetno važan" politički događaj za odnose između dve zemlje. Buš se ovde nalazi prvi put posle smene vlasti i svi su uvereni je u pitanju "okretanje novog lista" i konačno podvlačenje crte ispod nemačko-američkih nesporazuma iz Šrederovih vremena.
Ističe se posebno važnost uspostavljanja dobre "atmosfere" između predsednika i kancelarke, koja igra važnu ulogu u odnosima među državnicima i njihovim zemljama.
Međusobne pohvale
Merkelova i Buš su danas pre ručka, iza zatvorenih vrata, u Štralsundu imali duži razgovor o, kako je saopšteno, dve grupe pitanja: onih veoma aktuelnih i onih dugoročnih. Najvažnije teme iz prve kategorije bile su: iranski nuklearni program, razvoj situacije na Bliskom istoku i predstojeći samit G-8 u Sankt Peterburgu.
U one dugoročnije teme ušli su Irak, Avganistan, Kongo, situacija u istočnoj Evropi, s posebnim osvrtom na Rusiju. Krug pitanja u kojima je, kako se naglašava, američki predsednik veoma zainteresovan da čuje procene i analize nemačke kancelarke, s obzirom na "njenu biografiju". Buš je, navodno, impresioniran činjenicom da je jedna istočna Nemica, odrasla u "vremenu komunističke diktature", postala uverljivi demokrata i dospela na najvažniji politički položaj u zemlji.
Posle razgovora, na gradskom trgu, pred oko hiljadu prisutnih, od kojih su polovina bili vojnici u civilu, dva državnika su izmenjali međusobne pohvale – Merkelova je izrazila posebnu zahvalnost Vašingtonu za doprinos nemačkom ujedinjenju – i naglasili značaj nemačko-američkog prijateljstva i partnerstva.

Kampovanje u Kijevu
Tragom vestiNa ulicama i trgovima Kijeva ponovo niču naselja od šatora, trešti muzika, vijore se zastave i šalovi, raspravlja se o politici, demokratiji, parlamentu, izdaji... Mnogo šta podseća na kraj 2004. kada su lideri takozvane narandžaste koalicije izašli pred Ukrajince i svet sa zahtevom za pravedne izbore, bez zakulisnih radnji i falsifikovanih glasačkih listića... Ali mnogo šta je i drugačije. U sadašnjoj karnevalskoj atmosferi daleko je više zastava pod kojima stoje oni koji su pre 18 meseci "bojno polje" napustili kao poraženi, nego simbola pobednika – "oranžista". 
Nešto je, ipak, novo – oči i jednih i drugih netremice su uperene u predsednika države Viktora Juščenka. Od njega se očekuje konačno rešenje. Novoizabrana Vrhovna rada (parlament) je, praktično, blokirana. Obnovljena "narandžasta koalicija" nije uspela da predloži budućeg predsednika vlade iza kojeg bi stala dovoljna većina deputata. Druga strana, pre svega Partija regiona Viktora Janukoviča, tvrdi da takvog kandidata ima, ali "oranžistima" ni na kraj pameti ne pada da se sa ovim saglase. I na tome se, uz poneki verbalni incident i razbijeni nos, priča završava. Čeka se reč Juščenka.
Pred odlukom
Ukrajinski predsednik našao se nevoljno u ulozi danskog carevića. "Biti, ili ne biti" nije samo retoričko pitanje. Odluka koju mora da donese sudbonosna je i za njega i za zemlju. A prostora za manevar je malo. Sve se svodi na dva rešenja: prihvatiti zahtev većine u parlamentu ujedinjenih u "Antikriznu koaliciju" koju čine Partija regiona, socijalisti i komunisti, ili pozvati narod na novo izjašnjavanje. U oba slučaja Juščenko, na neki način, potpisuje sopstveni poraz. 
Stranačke računice su ovih dana u Ukrajini omiljena zabava. Kako među deputatima, političkim analitičarima i novinarima, tako i među običnim svetom. Zasnivaju se na nekoliko činjenica: 
Prvo, nesumnjivo je da je "Antikrizna koalicija" uspela da obezbedi neophodnu parlamentarnu većinu. 
Drugo, obezbedila ju je tako što su socijalisti Aleksandra Moroza promenili stranu i iz tabora "oranžista" prešli među pristalice bivšeg premijera Viktora Janukoviča. 
Treće, predsednik Juščenko formiranje "Antikrizne koalicije" smatra nelegitimnim i ne želi (za sada) da je prihvati. 
Četvrto, Ustavni sud, jedino telo koje može da odlučuje o političkim reformama, zbog nedostatka određenog broja članova takođe je blokiran. Razlog je jednostavan – deputati ne mogu da se dogovore o imenovanju novih sudija.
Kojoj opciji se prikloniti? Juščenkova partija "Naša Ukrajina" ima otvoren poziv da se pridruži "Antikriznoj koaliciji" i, kako ovde navode, "ujedini dve Ukrajine". Misli se, naravno, na postojeću političku podelu u zemlji na zapadni i istočno-jugoistočni deo. 
U ovoj kombinaciji za Blok Julije Timošenko koji je na proteklim izborima zadobio poverenje četvrtine Ukrajinaca mesta, jednostavno, nema. Mada se ovakvo rešenje čini kao valjan izlaz, ono je za Juščenka na duže staze nepovoljno, pa možda čak i pogubno. Naime, oni koji su uz njega odlučno stali 2004. istovremeno su stali i protiv Janukoviča. Eventualni savez pomenute dvojice, u sada potpuno izmenjenim okolnostima, čini se stoga kao kompromis u koji bi bivši poraženi (Janukovič) ušao kao pobednik, a bivši pobednik (Juščenko) samo zato što nema alternative. 
Nema sumnje i da bi priklanjanje ovoj opciji dodatno erodiralo poverenje preostalih "oranžista", pogotovo sledbenika Julije Timošenko, u aktuelnog šefa države. Doduše, moglo bi da mu donese poneki poen iz tabora protivnika, ali po koju cenu?
Varijante gubitnika
Druga mogućnost jeste raspuštanje parlamenta i raspisivanje novih izbora. Ovo je za Juščenka još nepovoljnija varijanta. Pre svega, sadašnja Vrhovna rada izabrana je apsolutno demokratski. U tome su saglasni svi posmatrači, kako domaći tako i strani. Sa druge strane, pravo je svake političke partije (u ovom slučaju socijalista) da odlučuje s kime će u koaliciju. Da li će pri tome potpisati svoju "smrtnu presudu" nije na protivnicima da odlučuju nego na njenim biračima. Za sada je samo jedan socijalistički deputat izrazio negodovanje zbog ulaska u "Antikriznu koaliciju". 
Eventualno raspuštanje parlamenta nametnulo bi i pitanje da li je Juščenko taj koji odlučuje o sastavu Vrhovne rade ili su to birači? I gde je tu demokratija? Sem toga, iz Bloka Julije Timošenko se čuju zahtevi da se izborni cenzus sa sadašnja tri podigne na 10 procenata. Jasno je da bi u tom slučaju fotelje bile rezervisane isključivo za Partiju regiona i Julijino društvo. 
Raspisivanje novih izbora i pod sadašnjim uslovima nije bez opasnosti po prvog među Ukrajincima. Teško je, naime, verovati da bi značajno narušeni rejting predsedničke "Naše Ukrajine" odjednom mogao da krene nagore. Naprotiv. Slično je i sa socijalistima. Nastali prazan prostor omogućio bi Timošenkovoj da na svoju stranu privuče mnogo razočaranih "našeukrajinaca", dok bi mesta socijalista lako mogla da prigrabi agilna Natalija Vitrenko sa svojim nacionalistima. I opet je na gubitku – Juščenko.Koliko u svemu gubi Ukrajina, pokazaće vreme.
    </div>
  </body>
 </text>
</TEI>