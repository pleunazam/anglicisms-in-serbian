<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-3-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/3/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kultura">
„Žanka Stokić” Dari Džokić
U Narodnom pozorištu u Beogradu, glumici Dari Džokić svečano je uručena nagrada „Žanka Stokić”. Nagrada se dodeljuje osmi put, i to glumačkoj ličnosti koja je obeležila pozorišni i filmski život Srbije stvaralačkom zrelošću i bogatstvom umetničkog izraza.
„Uspešna i u komedijama i u tragedijama, Dara Džokić je otmeno, predano i nenametljivo pokazala majstorstvo glumačkog poziva, široki raspon uloga i zadivljujuću moć transformacije, saopštio je žiri u sastavu: Mira Stupica, Dušan Kovačević, Manojlo Vukotić, Božidar Đurović, i Gordana Đurđević Dimić.
O Dari Džokić potom su govorile kolege: Branislav Lečić koji je naglasio da njegova drugarica sa klase „može da iznese i ponižene i uvređene, i kraljice i seljanke, i majke i ljubavnice”. Glumica Svetlana Bojković rekla je da ovu njenu omiljenu glumicu odlikuju radoznalost, skromnost i umetničko poštenje, rediteljka Alisa Stojanović govorila o osećaju za timski rad Dare Džokić, mladi glumac Vuk Kostić o „darovitoj Dari” sa kojom je imao sreću da igra, a Petar Kralj je ispričao kako je Dari Džokić u jednoj ulozi iskazivao ljubav, nadajući se da će se ona i ostvariti.
– Privilegija glumačke umetnosti je igra koja je u službi razumevanja sveta i vremena. Mi sanjamo da bi vaše oči bile otvorene, rekla je, između ostalog, u svom govoru nagrađena glumica.
Podsetimo, Dara Džokić je igrala u predstavama: Sveti Georgije ubiva aždahu, Pariska komuna, Čaplja, Marija Stjuart, Lepotica Linejna, Kneginja iz Foli Beržera, Iza kulisa, Turneja, Parovi, Mješoviti brak, Egzibicionista, Odumiranje, Putujuće pozorište Šopalović, Kosa…, i filmovima: Dečko koji obećava, Moljac, Kamiondžije opet voze, Povratak lopova, Obećana zemlja, Azra, Skoro sasvim obična priča, Promeni me, i drugim. Priznanje „Žanka Stokić”  dodeljuju Narodno pozorište, opština Požarevac i „Večernje novosti”.
M. S.
    </div>
    <div id="vesti">
Lažna vest o ruskoj invaziji na Gruziju
TBILISI – Gruzijska privatna televizija Imedi, kako javlja Radio Slobodna Evropa, izazvala je u subotu uveče paniku među građanima kada je namerno objavila lažnu vest da je u toku invazija Rusije na Gruziju.
Televizija Imedi je prikazala snimke sukoba Rusije i Gruzije iz avgusta 2008, javljajući da su ruski tenkovi na putu ka Tbilisiju i da su ruski avioni bombardovali luke i aerodrome.
Tek na kraju priloga objašnjeno je da je vest lažna i da je ta televizija samo želela da pokaže šta bi moglo da se desi.
Lokalni mediji su preneli da su, zbog lažne vesti, hitne službe primile rekordan broj poziva.
Kako se navodi, urgentni centri potvrdili su da je veliki broj građana doživeo srčani udar, kao i da su mnogi na vest o upadu ruske vojske pali u nesvest.
U gradu Gori koji je najviše stradao u ratu iz 2008. godine, više stotina građana pohrlilo je u prodavnice kako bi se snabdelo neophodnim proizvodima za vanrednu situaciju.
Zbog preopterećenosti mreža, mobilna telefonija je nakratko prestala da radi.
Zvaničnici gruzijske vlade osudili su postupak TV stanice.
    </div>
    <div id="sport">
Poraz Ane Ivanović i pad na WTA listi
INDIJEN VELS – Poraz u drugom kolu međunarodnog turnira u Indijen Velsu od Letonke Anastasje Sevastove 6:2, 6:4 koštaće srpsku teniserku Anu Ivanović i ispadanja iz društva 50 najboljih igračica sveta, odnosno pada na WTA listi na kojoj trenutno zauzima 28. poziciju.
Ivanović je na turniru u Indijen Velsu bila 24. nosilac, ali u meču sa 63. teniserkom sveta nije uspela da opravda ulogu favorita i naredno takmičenje u Ki Biskejnu dočekaće na sličnoj poziciji sa koje je pre pet godina krenula u pohod ka vrhu svetskog „belog sporta”.
Prethodne dve godine Ivanović je pronalazila put do finala u Indijen Velsu i pred početak turnira bila je sigurna da će dokazati da joj je mesto u elitnoj konkurenciji. Sevastova je odličnom igrom sprečila drugi srpski reket da prekine lošu seriju koja traje već godinu dana i nanela joj peti poraz u ovoj sezoni.
Janković u trećem kolu
Srpska teniserka Jelena Janković plasirala se u treće kolo međunarodnog teniskog turnira u Indijen Velsu (Kalifornija) pošto je savladala Petru Martić iz Hrvatske sa 6:3, 7:6 (7:2).
Meč je trajao jedan sat i 43 minuta. Jankovićeva je na turniru šesti nosilac, a Martić je igrala kvalifikacije za ulazak u glavni žreb.
Ovo je bio prvi međusobni meč Jankovićeve i Martićeve.
Đoković i Troicki uspešni
Srpski teniser Novak Đoković plasirao se u treće kolo velikog ATP turnira u Indijen Velsu (Kalifornija), pošto je u drugom kolu, savladao Amerikanca Mardija Fiša sa 6:1, 0:6, 6:2, za jedan sat i 42 minuta.
Đoković, drugi teniser sveta, u trećem kolu sastaće se sa 25. nosiocem, Nemcem Filipom Kolšjaberom.
I Viktor Troicki se plasirao u treće kolo, s obzirom da se Urugvajac Pablo Kuevas predao zbog povrede leđa, pri vođstvu Troickog od 1:0 u gemovima u prvom setu.
Protivnik Troickog u četvrtom kolu je Rus Nikolaj Davidenko.
    </div>
    <div id="vesti">
Điabao: SAD ugrozile suverenitet Kine
PEKING – SAD su „ugrozile kineski suverenutet” ugovorom o prodaji oružja Tajvanu i odlukom američkog predsednika Baraka Obame da se u februaru sastane sa tibetanskim duhovnim vođom dalaj-lamom, izjavio je danas kineski premijer Ven Điabao.
„Kinesko-američki odnosi su krenuli u dobrom pravcu nakon dolaska na vlast” predsednika SAD Baraka Obame, rekao je Điabao, ali odlukom o prodaji oružja Tajvanu u januaru i sastankom sa dalaj-lamom „ugrožen je kineski suverenitet”.
Ta dva događaja su izazvala značajne probleme u odnosima dve države, ali „odgovornost za to ne snosi kineska, već američka strana”.
„Nadamo se da će SAD otvoreno odgovoriti na ta pitanja i preduzeti konkretne korake ka poboljšanju (bilateralnih) odnosa”, zaključio je kineski premijer ne precizirajući kakve mere Peking očekuje od Vašingtona.
„Dijalog je bolji od konfrontacije, saradnja i partnerstvo su bolji od sukoba”, kazao je Điabao novinarima poslednjeg dana zasedanja velikog narodnog kongresa.
Kineski premijer je izrazio nadu da će u budućnosti moći da otputuje u posetu Tajvanu ,dodajući da je uveren da se „bratske veze” ne mogu prekinuti i da će problemi sa vlastima u Tajpehu „biti rešeni”.
„I dalje gajim nadu da ću jednoga dana posetiti Tajvan”, rekao je Điabao dodajući da 5.000 godina zajedničke istorije i kulture ne može biti izbrisano „političkim događajima” poslednjih 60 godina.
Odnosi Kine i Tajvana su se u velikoj meri popravili od kako je na vlast u Tajpehu u maju 2008. došao Ma Jing-jeu. Tajvan teži da u što skorije vreme potpiše sa kineskim vlastima sporazum o ekonomskoj saradnji što bi, kako se nadaju u Tajpehu, doprinelo rastu privredeu i povećanju zaposlenosti.
Napeti odnosi između Kine i Tajvana traju od 1949. godine, odnosno od trenutka kada se Tajvan nakon dolaska komunista na vlast u Pekingu, odvojio od matične zemlje i formirao odvojenu vladu.
Vlasti u Pekingu to odvajanje nikada nisu priznale i Tajvan i dalje smatraju svojom teritorijom.
    </div>
    <div id="magazin">
Osnovana fondacija Aleksandar Nevski
BEOGRAD – U Beogradu je osnovana Fondacija „Aleksandar Nevski” koja je čuvati uspomenu na vojskovođu, vladara i svetitelja, koji je 2008. godine proglašen za najveću ličnost ruske istorije.
Ova srpska fondacija će kroz svoje programe i aktivnosti upoznavati građane Srbije, a i izvan nje, sa ličnošću i delom ovog znamenitog Rusa, afirmišući pri tom tradicionalne hrišćanske vrednosti i vrline bliske srpskom i ruskom narodu, koje je oličavao Nevski, rekao je Tanjugu osnivač i predsednik Upravnog odbora Fondacije Predrag Jeremić.
Kao i knjiga „Sto znamenitih Srba” u izdanju izdavačke kuće „Princip”, čiji je Jeremić vlasnik, i ova fondacija je posvećena trajnim i temeljnim vrednostima.
Fondacija, navedeno je među njenim ciljevima, treba da izrazi i odnos naše javnosti prema najznamenitijim predstavnicima drugih naroda, u ovom slučaju - ruskog. Pored hrama na Dorćolu, gotovo da kod nas i nema drugih obeležja i aktivnosti koje bi ukazivale na ovu izuzetnu ličnost, rođenu 30. maja 1220. godine.
Kada je 1237. godine papa Grgur IX organizovao krstaški pohod da bi pokorio ruske zemlje, knez Aleksandar je ustao u zaštitu pravoslavlja i u bici na ušću reke Ižore, na obalama Neve, 15. jula 1240. izvojevao veličanstvenu pobedu, po kojoj je i dobio nadimak Nevski.
„Nevski je pravoslavni vitez koji se ne vezuje ni za kakave ideologije”, istakao je Jeremić i dodao da će Fondacija ljudima u Srbiji, Crnoj Gori i Republici Srpskoj putem predavanja, „okruglih stolova”, filmova, reprezentativne monografije, TV i radio emisija, a možda i pozorišnih predstava približiti ličnost i delo Nevskog.
Fondacija neće biti bastion konzervativizma i tradicionalizma, već će afirmisati najbolje i najplemenitije vrednosti, razvijaće izdavačku delatnost, prema potrebi će se baviti i humanitarnim radom, a ustanoviće i godišnju nagradu.
    </div>
    <div id="politika">
Drašković: EU nema alternativu
BEOGRAD – Lider Srpskog pokreta obnove (SPO) Vuk Drašković ocenio je danas, na proslavi 20 godina postojanja te stranke na političkoj sceni Srbije, da Evropska unija i evroatlanske integracije zemlje nemaju alternativu.
„Evropska unija i evroatlantske integracije nemaju alternativu i neka niko ne računa da možemo pod ovim, a ne pod onim uslovom da to ostvarimo”, rekao je Draškovih i poručio da „nema cenkanja sa budućnošću zemlje”.
Lider SPO je naglasio da će Srbija, uređena na evropski način, biti privlačna za sve narode, pre svega bivše Jugoslavije.
„To mora biti naš stateški cilj, bićemo privlačni i za druge u regionu i niko neće zazirati od Srbije”, naglasio je Drašković i dodao da Srbija više ne sme doživeti nijedan poraz.
Srbija se, kazao je on, dvoumi kuda će, jer su sve snažniji pritisci da se okrene od Evrope i ponovo stupi u poluneprijateljske odnose sa zemljama Zapada.
Proslavi 20. godišnjice SPO u „Aeroklubu” prisustvovali su potpredsednici Vlade Srbije Božidar Đelić i Mlađan Dinkić, predstavnici diplomatskog kora, verskih zajednica i parlamentarnih stranka – G17, DSS, SNS, DS.
    </div>
    <div id="kolumna">
Nasilnicima šaljemo pogrešne poruke
U Beogradu imamo dve „Sigurne kuće“, ali u toku je kampanja za izgradnju treće, jer postojeći kapaciteti su, nažalost, manji od potreba. Kapaciteti su 25 plus 25 žena sa decom u dve kuće, međutim obično bude do šezdeset žena. Danas smo imali prijem tri žene i petoro dece, a zatim smo primili još jednu ženu sa troje dece.
Mediji su doprineli tome da većina žena zna za mogućnost zaštite u „Sigurnoj kući“. Odluka o dolasku ovde nije jednostavna, jer nije lako napustiti svoju kuću i domaćinstvo i dovesti dete u sasvim novu sredinu. Ipak, mogućnost izbora, odnosno saznanje da postoji mesto gde može da se skloni i zaštiti su vrlo bitni. Osim Beograda, „Sigurne kuće“ imaju i: Kragujevac, Niš, Zaječar, Leskovac, Užice, Novi Sad, Zrenjanin.
Žene često povedu jedno dete, a jedno ostane sa ocem. Povedu dete koje se u tom trenutku zateklo pored nje. Takođe, starija deca često ne žele da menjaju sredinu, pa ostaju sa ocem nasilnikom.
Socijalni profil žena u „Sigurnoj kući“ je različit. Mnoge su bez završene srednje škole. Ima ih i sa završenom srednjom školom, višim školama, pa i fakultetima, ali većinom su bez stručne spreme. Po pravilu, mlade su se udale, iz srednjoškolske klupe. Često potiču iz primarne porodice u kojoj je takođe bilo nasilja. Bežeći od jednog nasilja dospevaju do drugog. Ali kad dođu u „Sigurnu kuću“, već su žene sa decom, u tridesetim i kasnijim godinama, kad je nastavak školovanja veoma težak. Ipak, imamo programe edukacije ovih žena, koji se svode na dokvalifikacije, naravno, po njihovom izboru (frizerka, kuvarica, kozmetičarka...).
Šta mi kao društvo činimo da se nasilje u porodici smanji? Doneli smo zakone (krivični, porodični...) koji su u skladu sa evropskim, koji regulišu ovu oblast, ali mislim da neefikasnost u sprovođenju zakona utiče i na neefikasnost u borbi protiv nasilja.
Na primer, došla nam je žena sa detetom, pobegla je od muža iz stana čiji je ona vlasnik. I to nije prvi put. Zbog boravka u „Sigurnoj kući“ neće raditi neko vreme, čitav njen život i život deteta su poremećeni, a nasilnik je ostao u njenom stanu. Jer postupak u vezi sa brakorazvodnom parnicom traje dugo (prvo ročište, drugo ročište...).
Nasilje u porodici je krivično delo, što znači da bi i policija i pravosuđe u ovim postupcima morali da budu efikasniji i da izriču strože kazne. Ako se nasilnik brani sa slobode verovatnoća da će ponoviti krivično delo je velika. I kod nas postoji pravni institut zabrane prilaska žrtvi, ali i pored toga dođe do kontakta i tako se suočavamo s novim krivičnim delom nasilja. Mislim da bi nasilnik trebalo da bude u pritvoru, ako je krivično delo izvršeno, sve do izricanja pravosnažne presude, da ne bi došlo do novog nasilja u porodici. Problem je i u tome što se nasilnicima uglavnom izriču minimalne kazne.
Plediram, dakle, da se zakoni u ovoj oblasti efikasno primenjuju i da se izriču oštrije kazne da bi se postepeno uticalo na svest, jer blagom kaznenom politikom šaljemo odgovarajuću poruku nasilnicima da nasilje i nije neko krivično delo koje se kažnjava oštrim kaznama. Često je blaga kaznena politika posledica stava da se radi o ocu porodice i da je zbog dece i njihovog izdržavanja bolje da on bude na slobodi i da kazne budu kraće „da ne bi izgubio posao“. To nije dobar stav iz više razloga. Porodica jeste najbolja prirodna sredina za odrastanje i vaspitanje dece, ali samo ako su odnosi u njoj zdravi. I žene koje kod nas dođu kad ih pitamo zašto su tako dugo trpele nasilje kažu: „Zbog dece“. To je svakom razumljiv razlog, ali ako deca od malih nogu prisustvuju svađama, batinanju, isterivanju iz kuće, pretnjama, hvatanju za noževe, onda to nije „zbog dece“.
Veći stepen obrazovanja i ekonomska samostalnost utiču na smanjenje nasilja u porodici. S druge strane, ekonomska kriza i nezaposlenost doprinose porastu nasilja, ali to nije pravilo. Kod nas su i ratovi uticali na nasilje, mada nasilja u porodici ima svuda, bilo ga je i pre ratova, a ima ga i u zemljama koje su neuporedivo bogatije.
Međutim, u razvijenim zemljama postupak koji je potreban da bi se nasilnik osudio na zatvorsku kaznu traje neuporedivo kraće i znatno je efikasniji, pogotovo kada je u pitanju nasilje nad decom. A kod nas traje godinama, tako da mi time, posredno, ohrabrujemo nasilnike i šaljemo im pogrešne poruke.
U kakvom stanju dolaze žene u „Sigurnu kuću“? Uglavnom s teškim fizičkim povredama. Evo, došla je pre neki dan žena sa malim detetom, a i trudna, a on ju je tako trudnu prebio. Imali smo nedavno ženu koju je muž ubo u stomak, a bila je trudna. Igrom slučaja, beba je preživela. Teško je poverovati da čovek čoveku može tako nešto da uradi. A pogotovo čovek ženi koju je nekad, pretpostavljam, voleo.
To ne treba trpeti, mada znam da nije lako preokrenuti život i krenuti ispočetka. Ali bolje je i to nego trpeti. Jer treba videti te mlade žene koje nemaju nijedan zub, koje ne vide na jedno oko, one kojima je polomljena ruka ili zglob. One su toliko prebijane godinama da su sve priče o „razmaženim ženama“ danas, u odnosu na „stara vremena“ zapravo tragikomične.
*Koordinatorka Savetovališta protiv nasilja u porodici
    </div>
    <div id="sport">
Jagodini bod u Požarevcu
Osamnaesto kolo
Habitfarm Javor – BSK 1:0 (0:0)
Crvena zvezda – Napredak 2:1 (0:1)
Vojvodina – Čukarički Stankom 4:0 (2:0)
Mladi radnik – Jagodina 0:0
OFK Beograd – Rad 3:2 (1:1)
Smederevo – Metalac 0:1 (0:1)
Hajduk – Partizan 0:2 (0:1)
Borac – Spartak sreda, 14 č
Tabela

Parovi sledećeg kola (20. i 21. mart):Smederevo – Vojvodina, Metalac – Crvenazvezda, Napredak – OFK Beograd, Rad – Mladi radnik, Jagodina – Borac, Spartak Zlatibor voda – Habitfarm Javor, BSK – Hajduk,Partizan – Čukarički Stankom.
    </div>
    <div id="kultura">
Etno hip-hopom u Evropu
Predviđanja mnogih da će srpski predstavnik na 55. Pesmi Evrovizije u Oslu biti Milan Stanković, a koja su se mogla čuti danima pre subotnjeg izbora, pokazala su se opravdanim.
Iako su neki davali prednost Emini Jahović, a retko ko Oliveru Katiću, mladi pevač Granda „oduvao” je pre dve večeri konkurenciju.
Iako su se sve troje takmičili sa kompozicijama Gorana Bregovića, izgleda da se nastup i pesma „Ovo je Balkan” najviše dopala srpskoj publici.
Stanković je sve vreme glasanja vodio, a na kraju je imao skoro 10.000 glasova više od drugoplasirane Emine Jahović. U subotu uveče glasalo je 129.105 ljudi, od čega je Stanković osvojio 58.428, glasova, Emina – 49.706, a Katić „samo” 20.971.  
Milan Stanković bio je, kako je priznao brojnim novinarskim ekipama posle proglašenja pobednika, zatečen! Nasmejan i uzbuđen, komentarišući trijumf kazao je kako je njegova pozitivna energija pobudila publiku da glasa za njega. 
– Nisam predosećao pobedu, trudio sam se da dam sve od sebe da publika za mene glasa, izgleda da mi je uspelo. Ključno je ono što publici daš kada izađeš na scenu, sve što je bilo pre toga i sve predrasude ostaju po strani. Iskreno, jedva sam čekao kraj i desio se hepiend! Mislim da su ljudi glasali iz srca. Na kraju je prevagnulo to što je naša poruka vrlo jasna – mi smo zemlja koja je ponosna na našu tradiciju i naš melos, a opet numera je i dovoljno moderna i smatram da ćemo se zbog toga dobro predstaviti na „Evroviziji” – kaže Stanković.
Kako je rekao, nije mu jasno zašto su neki ranije govorili da je Bregović težak za saradnju.
– Sa njim je sve išlo glatko... On je pravi dokaz da su najveće zvezde, u stvari, najspontanije i najpristupačnije. Malo je prepotentno da ja govorim o njemu, jer je on toliko godina u ovom poslu. Saradnja sa Bregovićem je za mene najveća satisfakcija. Mnogi koji bi želeli da sarađuju sa njim nemaju priliku, a evo ja, kao mlad izvođač, već sam snimio njegovu pesmu, što je naišlo na odličan prijem kod publike. Potrudio sam se da se moja energija uskladi sa Bregovićevom pesmom, a ja naginjem svetskom pop zvuku i hip-hopu. Taj etno hip-hop se pokazao kao prava stvar!
Komentarišući tvrdnje nekih da je do pobede došao zahvaljujući jakoj i uvežbanoj glasačkoj mašini Granda, pod čijim je okriljem, rekao je:
– Jako sam ponosan na svoje fanove i na sve ljude koji me vole, ali očekivao sam da onaj ko na pravi način shvati moj nastup, uzme telefon u ruke i glasa bez obzira na to da li je ranije bio uz mene ili ne. Siguran sam da je pre dva dana glasala cela Srbija, a ne samo moji fanovi.  
Još uvek ne zna da li će i šta će menjati za evrovizijsko takmičenje u maju, u Oslu. Kako kaže, o tome će razmišljati narednih dana. Jedino je siguran da nema potrebe da šokira nekoga u Evropi, jer smatra da je dovoljno specifičan.
Na naše pitanje da li je do sada pratio Evroviziju, odgovara:
– Evrovizija je prestižno takmičenje i čast je pojaviti se na njemu. Pratio sam „Evrosong” oduvek, i čak sam kao mali i glasao. „Osećao” sam se kao jedna od zemalja i davao svoje glasove. Zato je ovo kao ostvarenje sna i jedne velike želje. Prija mi ova pažnja oko Evrovizije.
O nepisanom pravilu da jedne godine na „Evrosongu” pobedi ozbiljna pesma, a druge neka šaljiva ne razmišlja mnogo:
– Tim kalkulacijama ću se baviti narednih dana. U svakom slučaju, mislim da je ovo pravi način za predstavljanje, jer otići u centar pop muzike i boriti se njihovim oružjem unapred je izgubljena bitka. Ali, mi imamo naš melos koji je jako bogat i to se najbolje vidi po Bregoviću, koji je svetski priznat. Zato se i nadam da ćemo na Evroviziji ostaviti lep utisak i dobro proći, iako je još rano pričati o očekivanjima. Verovatno ću biti pod velikim pritiskom, ali na meni je da zadatak obavim uspešno.
Za kraj smo upitali Milana Stankovića i da li „Evrosong” može da predstavlja početak neke inostrane karijere:
– Ne razmišljam o tome. Evroviziju smatram dobrom prilikom da predstavim svoju zemlju, a internacionalna karijera je mnogo kompleksniji zadatak.
-----------------------------------------------------------
Cilj – finale „Evrosonga”
Goran Bregović, autor kompozicije „Ovo je Balkan”, na pitanje da li je smatrao da će Stanković trijumfovati, rekao je kako nije navijao samo za jednog izvođača:
– Sve troje sam ja spremao i svi su odlični pevači. Bilo mi je zanimljivo što se svakom od njih sviđala pesma onog drugog. Ali, to je normalno. Svakom se čini da je u tuđem tanjiru lepši kupus, da ima više mesa.
A o tome da li će nešto menjati za samo takmičenje Pesma Evrovizije, kompozitor kaže:
– Ne, šta bismo promenili? Refren, strofu, šta da menjamo? Ne razmišljam o plasmanu na „Evrosongu”, ali mislim da ako uđemo u finale, to je već dovoljno.
Jelena Koprivica
    </div>
    <div id="magazin">
Kenedi u kadi sa M. M.
Džon Kenedi se žali da ga boli kičma, ali baca pojas, skida se i ulazi u toplu kadu gde ga čeka Merilin Monro. Nedelja je, decembar 1962. U kući su glumca Pitera Loforda, zeta američkog predsednika, koji šefu Bele kuće redovno nalazi ljubavnice. Ceo stan je ozvučen i Ef-Bi-Aj pomno sluša i snima kako Kenedi i njegova devojka iz Holivuda razmenjuju nežnosti.
Ovako francuski autor Fransoa Forestije opisuje ljubavne avanture čoveka koji u Americi ima status ikone. Forestijeova knjiga „Merilin i DžFK” hit je na francuskom tržištu, a nedavno je objavljena i na španskom.
Forestije, novinar nedeljnika „Nuvel opservater”, otkriva detalje iz veze Džona Kenedija i Merilin Monro za koje tvrde da su i ranije bili poznati, ali da su ih autori i mediji ranije ignorisali ili su ih objavljivali u delovima. Njegovo delo je, kako kaže za madridski „Pais”, prva celokupna istina o aferi legendarnog američkog predsednika i filmske dive.
Zahvaljujući otvorenim dokumentima Ef-Bi-Aja i CIA, ali i intervjuima sa Kenedijevim savremenicima, Forestije je saznao da su se Merilin Monro i Kenedi viđali od 1954. do 1962. Loford je ušao u kupatilo u kome su se zabavljali Kenedi i Merilin Monro i čak ih je i fotografisao. Tadašnji svemoćni šef Ef-Bi-Aja Edgar Huver čuvao je „fotografije iz kade” u svojoj kući, a pronađene su u njegovoj korpi za otpatke posle njegove smrti.
Forestije tvrdi da su Kenedijevi uspeli da se reše kompromitujućih tragova ovakvih susreta.
„Sve su uništili da bi održali mit, Kenedijevi su bili nedodirljivi”, tvrdi Forestije.
Fotografija na koricama knjige „Merilin i DžFK” jedna je od retkih na kojima su predsednik i seksi glumica „uhvaćeni” zajedno. Na fotografiji je i Bobi Kenedi sa kojim je, tvrdi Forestije, Merilin takođe bila u vezi. Snimljeni su nekoliko sati nakon što je Merilin otpevala čuveno „Srećan rođendan, gospodine predsedniče”.
Autor je razgovarao sa onima koji su bili iza kulisa te noći 1962. u Medison skver gardenu u Njujorku na Kenedijev 45. rođendan. Svedoci se sećaju da se Merilin pojavila u haljini od 12.000 dolara ispod koje nije ništa nosila i koja se još i rašila za vreme žurke. Džeki Kenedi je rođendansku zabavu svog muža provela u rezidenciji van grada.
Knjiga otkriva da je kuća Merilin Monro, kao i sva mesta na kojima je često boravila, bila ozvučena. Špijunirali su je Kenedijevi prijatelji i neprijatelji, muž, Ef-Bi-Aj, CIA, mafija.
Merilin je opisana kao neuravnotežena i frigidna žena navučena na tablete, koja nije vodila računa o ličnoj higijeni. Kenedi, kao čovek bez morala, razmaženi bogataš nenavikao da mu neko kaže „ne”, koji je omalovažavao osećanja drugih. Spavao je sa pola Holivuda, i patio od prerane ejakulacije. Na vest o pobačaju svoje žene nije reagovao, nastavljajući odmor na brodu na kome je bilo bezbroj devojaka. Forestije je u Francuskoj poznat po svojim tekstovima o filmu. Intervjuisao je brojne holivudske zvezde. Upravo je iz razgovora sa Džonom Hjustonom saznao za zanimljivosti iz života Merilin Monro pa se tada i začela ideja o knjizi.
Merilin je verovala da njena veza sa Kenedijem može prerasti u nešto više. Često ga je zvala, a jednom joj se čak javila Džeki Kenedi pa se Merilin izvinila i prekinula vezu. Piter Loford je krajem 1962. morao da je spusti na zemlju. Okrenuo je njen broj: „Gotovo je, Merilin. Ne smeš više da pokušavaš da stupiš u kontakt sa predsednikom. Ne smeš ponovo da ga vidiš, niti da ga zoveš telefonom”.
Forestije je siguran da je demistifikovao američke idole.
„Mora se gledati iza mitova. Holivud je korumpiran svet, bez morala. Politika, takođe. Sa Merilin i Kenedijem ova dva prljava sveta se sreću”, zaključuje Forestije.
J. Stevanović

Sport i seksualnost
Poslednjih decenija dvadesetog veka dogodila se neverovatna seksualizacija sporta. Naravno, kao i sve drugo, bilo bi metodološki pogrešno gledati procese unutar sporta odvojeno od kulturnog konteksta, tako da se početak tog trenda nazire već posle seksualne revolucije šezdesetih i sedamdesetih godina prošlog veka. Danas se stiglo do tog stepena da se sve što poseduje i najmanji erotski impuls i potencijal izlaže procesu seksualizacije.
Sportisti se zajedno sa glumcima, pevačima i manekenima smenjuju na naslovnim stranama modnih, lajf stajl i sličnih časopisa, što ruši i poslednju iluziju da bi sport mogao da bude bilo šta drugo osim deo šou biznisa i industrije zabave. Po istoj komercijalnoj matrici sportski nedeljnici i časopisi mutirali su u poluerotska izdanja, a možda najilustrativniji primer je „Sports ilustrejtid”, najčitaniji svetski magazin o sportu.
Sam sport, kao fizički fenomen, kroz pokretljivost i dinamiku poseduje inherentnu seksualnost. Međutim današnji sport, u kom je atletska, tj fizička komponenta dominantna izražava jednu vrstu agresivne, sirove seksualnosti bez komponente čednosti, i ne može nikako da se poredi sa plesom u kojem je izražajnost tela mnogo suptilnija. Seksualnost kao zoološka kategorija, u plesu, umetničkom klizanju, ritmičkoj gimnastici ili sinhronom plivanju je sublimisana u jednu artikulisanu erotsku privlačnost, koja je antropološki uzvišenija, a psihokulturalno oslobođena isključive instinktivnosti.
Muškarci i mišićave sportistkinje
U ženskom sportu, koji je postao izrazito mišićav, muškarac vidi gubitak ženstvenosti, a žene vidi kao muškobanjaste i lezbejke. Serena Vilijams važi za simbol mišićave žene kojoj nije mesto u sportu. Muška naracija u sportu ženi nalazi mesto u čirliderskom pokretu, ulozi istreniranih i lepih navijačica i voditeljki – fenomenu koji je začet na italijanskoj televiziji, ulozi lepotica koje defiluju između rundi u boksu, ili na tribinama gde ne mogu da pobegnu kameri i širokom muškom auditorijumu.
Hipici, deca cveća i naturalisti, koji su kroz oslobođenje seksualnosti hteli da oslobode čoveka uopšte, nisu bili svesni sposobnosti kapitalizma da svaku društvenu ideološku struju ili otpor inkorporira u svoj smisaoni horizont i podredi ih logici tržišta. Oni su dali kapitalizmu ono o čemu on tada nije ni mogao da sanja, naime ogromno eksploataciono polje oslobođene seksualnosti, koje je komercijalno nepresušno, jer se potražnja artikla seks industrije zasniva na jednom od najjačih bioloških instikata.
Paralelno sa komercijalizacijom seksa došlo je do razvoja masovnih medija kao glavnog fokusa komercijalizovane seksualnosti, koje traje i danas. Kao što prepune police supermarketskog raja udovoljavaju našoj pohoti za hranom i konzumerstvom tako videoteke, seksšopovi i šarenilo kioska, kojim dominira ženska polunagost, treba da zadovolje naš postmoderni libido.
Pošto poziranje, slikanje i prikazivanje intimnih delova tela ne uključuje ni jedan drugi atribut ljudskosti osim čiste telesnosti ono može da se uporedi samo sa jednim – sa prostitucijom. To su jedina dva fenomena kojima dominira isključivo telesnost, ali jedno je posredno davanje putem slike, pornografija, a drugo direktno fizičko davanje. Ipak, oni se spajaju u tome što je uticaj na konzumera u smislu pobuđivanja seksualne želje isti. Ta dva fenomena identičnim čini i to što, kao u striptizu i prostituciji, visina honorara zavisi od stepena otkrivanja ili prikazivanja intimnih delova tela.
U tom kontekstu se, unutar izbora za mis i sličnih takmičenja, razvila ideja da se devojke i intelektualno prezentiraju, pa im se postavljuju jedno ili dva pitanja na osnovu kojih se zaključuje o stepenu njihovog obrazovanja. To je urađeno baš da bi se izbegao taj prigovor vulgarnosti, koju isključivo prikazivanje lepote nosi sa sobom.
Autoseksualizaciji se izlažu uglavnom devojke (a sve više i muškarci) koji tržištu nemaju šta drugo da ponude osim svog izgleda. Obično se radi o netalentovanim pevačicama, glumicama pa i sportistkinjama koje skandalizacijom svog tela pokušavaju da ostanu aktuelne i u fokusu javnosti, ne bi li tako zaradile bilo kakav novac. Od takvih osoba ne samo da živi šou biznis ideologija već i celokupna reklamna industrija. Prvo pravilo marketinga je – ako ne znaš kako da prodaš proizvod stavi sliku atraktivne žene.
Bekam i Kurnjikova nisu izuzeci
Provokacija je i dalje najaktuelniji postmoderni proizvod i osnovni vid komunikacije, unutar društva koje samo sebe spektakularizuje. Te devojke, od svog obrazovanja imaju ono marketinško i vremenom stiču osećaj vrednosti svog tela u marketinškoj logici, i osećaj za ono „šta se traži”, što na kraju prerasta uglavnom u vulgarnost i neukus. Ova vrsta „davanja sebe”, međutim, u današnjoj sveopštoj pauperizaciji i besperspektivnosti, sve manje može da se zameri tim mladim ljudima. Pored toga, današnje vreme slike, pojavnosti i medijske fantazme ostavlja za sobom osećaj da se, ako se ne ne postoji medijski, ne postoji ni na jednom drugom nivou stvarnosti, tako da onih vorholovih petnaest minuta slave za mnoge može da znači petnaest minuta života. U najbukvalnijem smislu.
Međutim, poražavajuće je to što već etablirane sportske veličine i ljudi koji su uspešni u javnom poslu kojim se bave, pre svega zahvaljujući svom talentu, ne propuštaju priliku da se skinu. To nije ograničeno samo na fenomene Bekama ili Ane Kurnjikove. Danas gotovo da nema sportiste koji ne bi pristao da se skine za neki kalendar, poster ili u svrhu propagande nekog proizvoda. Koliko je to sveprisutno i koliko je daleko otišlo ilustruje primer mnogih ragbi klubova i reprezentacija čiji igrači gotovo potpuno goli poziraju za razne časopise i postere. Ragbi kultura, koja sebe smatra oličenjem heteroseksualne muškosti i mačoizma, od svojih igrača proizvodi gej-ikone.
Sportisti, a naročito sportistkinje, bili su poslednja šansa da se deci, tinejdžerkama, mladim ljudima da idol dostojan poštovanja i divljenja. Konotiranost sporta zdravim načinom života, fer plejem i moralnim integritetom je međutim iskorištena da bi sportska birokratija i firme koje njom upravljaju poturila masi mladih ljudi sportske figure kojima se oni igraju. Zbog toga sportska industrija i jeste najperfidnija. Zato što mlade sportiste nesvesne svog društvenog položaja i uloge, koristi za promociju sporta kojim upravljaju, odnosno svojih korporativnih interesa. Zato se uopšte ne ustručavaju da „skinu” sportiste i sportistkinje koji su neretko i sami u tinejdžerskom dobu.
Uostalom, to je suštinski deo „društvenog ugovora” unutar komercijalnog sporta, sportisti faustovski pristaju na sve, dok s druge strane mašinerija institucionalizovanog sporta i marketing ima zadatak da od njih napravi mistične, nadljudske zvezde. Drugim rečima, kad sportista ne bi pristao na služenje moći korporacija i medija, ne bi ni približno bio ono što je sad unutar društva i njegovog sistema uticaja, ne bi zarađivao toliki novac niti bi izbliza bio toliko popularan i slavan, jer su njegovu celokupnu javnu sliku i uticaj kreirali baš oni.
* autor je fudbaler Burse i bivši reprezentativac Srbije
    </div>
    <div id="sport">
Poslednji Tamgov skok u Dohi
Da 13. atletsko prvenstvo sveta u dvorani u Dohi ne prođe bez ijednog svetskog rekorda, nije se pobrinula Ruskinja Jelena Isinbajeva, svetska rekorderka u skoku motkom, već malo poznati francuski troskokaš Tedi Tamgo.
Isinbajevoj se u Dohi ponovio Berlin 2009, ponovo je na jednom svetskom šampionatu ostala bez očekivane zlatne medalje, a 21-godišnji Francuz, koji je prošlog leta na Svetskom prvenstvu na otvorenom u Berlinu bio tek 11. sa skromnih 16,79 metara, u poslednjem pokušaju doskočio je na 17,90 metara, postavio novi svetski rekord i preoteo prvo mesto Kubancu Betanzosu, koji se posle ličnog rekorda već u prvom pokušaju (17,69 m) sledeće četiri serije baškario na prvom mesta...
Napravio je dva prestupa, jedan skok propustio, a drugi ispravan skok završio je doskočivši na 16,29 metara.
Kada ga je Tamgo nadmašio, pokušao je da mu odgovori, ali bilo je prekasno, jer se potpuno opustio čekajući da na proglašenju pobednika primi zlatnu medalju. Ipak, izveo je pristojan troskok u poslednjem pokušaju, svoj drugi i ukupno treći najbolji rezultat takmičenja sa 17,57 m. Ali, bilo je to daleko od Tamgovog novog svetskog rekorda.
Tedi Tamgo je skrenuo pažnju na sebe pre godinu i po dana kada je trijumfovao na Svetskom juniorskom prvenstvu u Bidgošću sa 17,33 m, a prošle sezone je u dvorani Bersi skočio 17,58 m, ali u Dohu je došao sa samo 17,25 m ostvarenih ove sezone.
Juče, u prvih pet serija tražio je idealan zalet (17,41 u prvom, 17,24 u drugom pokušaju, pa dva prestupa i 17,50 za čvrsto drugo mesto. Ali Francuz nije ostao na tom. U poslednjem pokušaju izveo je idealan skok i za sedam santimetara nadmašio svetski rekord od 17,83 m koji je 1997. postavio Kubanac Urutija, a 2004. izjednačio Šveđanin Olson. To mu je donelo titulu prvaka sveta i premiju od 100.000 dolara.       
Dotadašnji svetski surekorder Šveđanin Kristijan Olson, ostao je u petoj seriji i bez bronze – 17,23 m bilo je dovoljno samo za četvrto mesto.
Isinbajeva je na Svetski šampionat došla sa dve pobede sa skokovima od po 4,85 metara, malo prema onom što se očekuje od svetske rekorderke (5,00 u dvorani) ali dovoljno za vođstvo na svetskoj rang-listi.
Tih 4,85 bili bi joj dovoljni i za zlato, ali još u kvalifikacijama videlo se da Isinbajeva nije u očekivanoj formi. Tek u trećem pokušaju preskočila je 4,55 m i plasirala se u finale, a tu je zapela na 4,75 m. Starovala je na 4,60 i delovala sigurno, ubedljivo, međutim na 4,75 kao da je skakala neka druga Jelena, kao ona sa Svetskog prvenstva u Berlinu prošle godine. Tada je počela takmičenje baš na toj visini, na 4,75 i srušila letvicu. Sledeća dva pokušaja prenela je na 4,80, što bi joj donelo novu titulu prvakinje sveta, ali oba puta nije bila uspešna.
U Dohi, nije prenela neki skok na novu visinu, kao da se pomirila s porazom. Očigledno je znala da nije dobro tempirala formu za najznačajnije atletsko takmičenje u 2010.
Mnogo uspešniji od nje bili su Kubanac Dajron lobles na 60 m prepone koji je u direktnom duelu savladao izazivača Amerikanca Terensa Tremela (Kinez Ksija Liu nije u punoj formi) i sa 7,34 sekundi postavio novi rekord svetskih prvenstava. To je učinila i Beloruskinja Nadežda Ostapčuk sa 20,85 metara u bacanju, što joj je bilo dovoljno da olimpijsku i svetsku šampionku na otvorenom Novozelanđanku Valeri Vili potisne na drugo mesto.      
-----------------------------------------------------------
Rezultati osvajača medalja
Muškarci, 800 m: 1. Kaki (Sudan) 1:46,23, 2. Lalang (Kenija) 1:46,39, 3. Kžezot (Poljska) 1:46,69; 3.000 m: 1. Lagat (SAD) 7:37,97, 2. Sančez (Španija) 7:39,55, 3. Mutahi (Kenija) 7:39,90; 60 m prepone: 1. Robles (Kuba) 7,34 – rekord SP, 2. Tremel (SAD) 7,36, 3. Oliver (SAD) 7,44; 4 h 100 m: 1. SAD 3:03,40, 2. Belgija 3:06,94, 3. V. Britanija 3:07,52; vis: 1. Uhov (Rusija) 2,36, 2. Ribakov (Rusija) 2,31, 3. Džonas (SAD) 2,31; troskok: 1. Tamgo (Francuska) 17,90 ć svetski rekord, 2. Betanzos (Kuba) 17,69, 3. Girat (kuba) 17,36.
Žene, 60 m: 1. Kempbel-Braun (Jamajka) 7,00, 2. Džons-Feret (D. Ostrva) 7,03, 3. Džeter (SAD) 7,05; 800 m: 1. Savinova (Rusija) 1:58,26, 2. Medouz (V. Britanija) 1:58,43, 3. Džonson (SAD) 1:59,60; 1.500 m: 1. Gezahegne (Etiopija) 4:08,14, 2. Rodrigez (Španija) 4:08,30, 3. Burka (Etiopija) 4:08,39; 4 h 100 m: 1. SAD 3:27,34, 2. Rusija 3:27.44, 3. Jamajka 3:28,49; dalj: 1. Rise (SAD) 6,70, 2. Gomez (Portugalija) 6,67, 3. Kosta (Brazil) 6,63; motka: 1. Murer (Brazil) 4,80, 2. Feofanova (Rusija) 4,80, 3. Rogovska (Poljska) 4,70; kugla: 1. Ostapčuk (Belorusija) 20,85 – rekord SP, 2. Vili (N. Zeland) 20,49, 3. Mihnevič (Belorusija) 20,42.
Ž. B.

Početak sezone u znaku Ferarija
Ferari je zabeležio potpuni trijumf na startu novog šampionata u formuli jedan. Dvojac italijanske ekipe Farnando Alonso – Felipe Masa, uprkos prekjučerašnjoj promeni motora usled tehničkog kvara, osvojio je prva dva mesta u trci za „Veliku nagradu Bahreina” kojom je otvoreno 61. izdanje „najbržeg cirkusa”. Bila je to ujedno i prva dvostruka pobeda Ferarija posle oko godinu i po i trke u Monte Karlu. Za razliku od tada za ovu će zaraditi ukupno 43 boda budući da se od ove sezone primenjuje novi pravilnik o bodovanju (bodove osvajaju prvih deset vozača prvi 25, drugi 18, treći 15, četvrti 12...)
Dvostruki šampion (2005. i 2006.) i dojučerašnja vedeta Renoa Španac Alonso je na najbolji način obeležio svoj zvanični debi u novom timu. Prvi je prošao kroz cilj staze „Sakir” odvezavši 49 krugova za 1:39.20,396, zabeleživši 22. pobedu u karijeri.
– Iako povratak na najviše mesto na podijumu mnogo znači za svakog vozača meni lično je mnogo bitnije da je tu odmah do mene i Masa, drugi pilot Ferarija. Nema boljeg načina od ovog da se ostvari pobednička veza već na početku same sezone – kazao je Alonso kojem je jučerašnja pobeda prva posle oktobra 2008. kada je u Renou slavio na „Velikoj nagradi Japana”.
Sa nešto više od 16 sekundi zaostatka drugo mesto osvojio je Alonsov klupski kolega Brazilac Felipe Masa kojem je jučerašnja trka bila prva nakon teške povrede levog oka u julu prošle godine u kvalifikacijama za „Veliku nagradu Mađarske” zbog koje je imao dve komplikovane operacije i više od tri meseca mukotrpne rehabilitacije.
Pored Masinog povratka trku u Bahreinu je obeležio još jedan. Nemac Mihael Šumaher (41), sedmostruki šampion i ujedno najstariji vozač ovogodišnjeg karavana, vratio se na stazu posle trogodišnje pauze osvojivši šesto mesto koje je donelo njegovom Mercedesu bencu GP osam bodova, dva manje od svog „saigrača” i zemljaka Nika Rozberga koji je trku završio na petom mestu.
Treće mesto osvojio je šampion iz 2008. Britanac Luis Hamilton u bolidu Meklaren-Mercedesa, koji se na startu sezone bolje snašao od svog klupskog kolege i branioca titule Britanca Džensona Batona koji je kroz cilj prošao kao tek sedmi.
Najveće razočaranje doživeo je Sebastijan Fetel, jedan od glavnih favorita za ovogodišnji presto, koji je uprkos pol-poziciji trku završio na četvrtom mestu. Do 33. kruga 22-godišnji Nemac, inače pilot Red Bula, bez većih problema je čuvao lidersku poziciju ali je zbog problema s auspuhom počeo da posustaje pa su ga prvo pretekli Alonso i Masa u 34. krugu, a potom i Hamilton u 38. Fetelov klupski kolega Australijanac Mark Veber bio je osmi.
Inače, prvu trku u ovogodišnjem šampionatu u kojem važe nova pravilima, između ostalog u toku trke nema više dosipanja goriva a svi timovi moraju da imaju ujednačen budžet (44,5 miliona evra), završilo je 15 vozača dok je sedam odustalo. Naredna trka je 28. marta u Melburnu za „Veliku nagradu Australije”.
Rezultati i osvajači bodova na „Velikoj nagradi Bahreina”: Alonso (Španija, Ferari) 1:39.20.396 (25 bodova), Masa (Brazil, Ferari) + 16,099 (18), 3. Hamilton (V. Britanija, Meklaren-Mercedes) + 23.182 (15), 4. Fetel (Nemačka, Red Bul) + 38.799 (12), 5. Rozberg (Nemačka, Mercedes) + 40.213 (10), Šumaher (Nemačka, Mercedes) + 44.163 (8), 7. Baton (V. Britanija) + 45.280 (6), 8. Veber (Australija, Red Bul) + 46.360 (4), 9. Lući (Italija, Fors Indija) + 53.008 (2), 10. Barikelo (Brazil, Vilijams) + 1:02.489 (1), itd.
N. B.

„Crno-beli” preskočili Kulu
Kula – Šampion se bukvalno prošetao Kulom, ostvarivši očekivanu pobedu u derbiju protiv Hajduka.
„Crno-beli” su od samog starta zagospodarili terenom koji je ovoga puta bio nešto bolji nego ranijih godina, dok je Hajduk bio veoma rezervisan i bezvoljan.
Nemanja Tomić je veoma rano najavio da je Partizan došao s jasnom namerom da osvoji sva tri boda, i posle izvanrednog udarca sa više od 25 metara uspeo je da iznenadi golmana Jovšića jakim i preciznim udarcem. Od tog momenta na terenu je postojao samo jedan tim.
Beograđani su u prvom poluvremenu imali još dve sjajne prilike – prvu u 32. minutu kada je Aleksandar Davidov s više od 20 metara pogodio prečku, a koji minut kasnije u gol-šansi našao se i Brazilac Kleo. Hajduk je jedinu pravu priliku imao u samom finišu prvog poluvremena kada je Marjanović pokušao da ugrozi gol golmana Božovića.
U drugi deo utakmice Hajduk i Partizan ušli su sa istim snagama. Potpunu dominaciju Partizan je ostvario na sredini terena gde se uglavnom i vodila najžešća bitka, pre svega zahvaljujući neumornom Moreiri koji je u Kuli dobio šansu u odnosu na Sašu Ilića, i sve boljem Ljubomiru Fejsi kojem praktično ovaj teren u potpunosti odgovara. U periodu potpune dominacije Partizan je stigao do novog gola. Igrao se 65. minut kada su na samoj ivici šesnaesterca Dukić i Gogić srušili Davidova, dojučerašnjeg saigrača, a vrlo dobri arbitar iz Valjeva Slobodan Veselinović opravdano je pokazao na prekršaj. Nemanja Tomić je prišao lopti dosta smireno i majstorskim udarcem je lobovao živi zid i prevario Jovšića.
Goran Stevanović je na konferenciju za novinare došao veoma raspoložen i nasmejan, ne krijući zadovoljstvo zbog uspeha:
– I u Čačku i u Kuli smo na vreme postigli gol i kada je već takva situacija Partizan je u odnosu na svoje rivale uvek u prednosti. Teren je bio loš, ali utakmica je ipak mogla da zadovolji ljubitelje fudbala. Autoritativnom i agresivnom igrom smo ostvarili cilj i zbog toga sam prezadovoljan, kako rezultatom tako i ponašanjem igrača na terenu – naglasio je Stevanović.
 Sve do kraja utakmice Partizan je čvrstom odbranom, disciplinovanom igrom strpljivo čuvao svoj gol, dok su Kuljani pokušavali da bar dođu do počasnog gola. Njihov trener Žarko Soldo je priznao pobedu Beograđana.
– Svakako da je gol Tomića na početku utakmice usmerio dalji tok meča sa Partizanom. Nadali smo se da će naša odbrana izdržati na početku utakmice, ali Partizan je dobrom igrom uspeo da nas iznenadi, da dobije krila i uspešno privede kraju ovu utakmicu. Nije sramota izgubiti od Partizana, a Hajduku ostaje da bodove traži u nekim drugim mečevima – rekao je šef stručnog štaba Hajduka.
Stadion: Hajduka u Kuli. Gledalaca: 2000. Sudija: Slobodan Veselinović (Valjevo). Strelac: Nemanja Tomić u 6. i 66. minutu. Žuti kartoni: Lomić i Tomić (Partizan).
HAJDUK: Jovšić 6, Kozoš 6, D. Fejsa 6,5, Dukić 6, Trajković 6,5, Brković 6, Maksimović 6, Gogić 6, Lalević 6, Živanović 6,5.
PARTIZAN: M. Božović –, Knežević 7, Lomić 7,5, M. Jovanović 7, Krstajić 7,5, Lj. Fejsa 7,5, Davidov 7, Tomić 8 (od 88. Kamberović –), B. Ilić 7 (od 70. Dijara –), Moreira 7, Kleo 6,5 (od 81. Brašanac –).
Igrač utakmice: Nemanja Tomić
-----------------------------------------------------------
Veoma mirno u Kuli
Jake bezbednosne snage su bile u Kuli pre, za vreme i posle utakmice koja je označena kao meč visokog rizika. Policija je bila na svakom koraku, međutim, susret je protekao bez i jednog ekscesa, pre svega zahvaljujući korektnom navijanju Partizanovih simpatizera koji su u velikom broju došli da bodre svoj tim.
Dragan Todorović
    </div>
    <div id="kolumna">
Prvi utisak često vara
Još uvek pamtim dan kada sam stigao u Brno. Stanica je izgledala ofucano, tipični primer većine srpskih autobuskih stanica. Tačno u 6 ujutro izašao sam iz autobusa, napustio malo društvo nas 10-ak Srba koji smo krenuli put Češke. Osetio sam se kao odsečen od sveta dok je to malo mojih zemljaka što sam imao odlazilo put Praga.
Na prvi pogled grad je izgledao zapušteno, ali kao i ostali, ima svoje ružne i lepe delove. Prvi radni dan bio je u ponedeljak, ali sam na nagovor prijatelja došao u petak ujutro ne bih li imao malo vremena da upoznam grad. Ceo vikend sam proveo u obilasku, sve je izgledalo tako čisto, sređeno, tiho ušuškano među okolna brda. U gradu je vazduh čist, gradski prevoz je tačan u minut, a na pešačkom prelazu vam čak i staju.
Ali opet, prvi utisak ne daje tako mnogo informacija, kao da na osnovu ono malo informacija odlučimo da li nam se nešto sviđa ili ne. Meni se Brno kad grad koji je doteran i sređen veoma svideo.
Evo sada, posle par meseci mogu reći nešto malo više o zemlji u kojoj sam se zatekao.
Mentalitet je potpuno drugačiji od našeg; iako mi je u početku odgovarao, sada mi veoma smeta.
Česi ne vole nešto preterano da se druže, svaki dan se zatvaraju u kafane, tako da grad oko 7 uveče izgleda kao da je 3 ujutro, iako ima 70 hiljada studenata. Ja živim na 500 metara od dva velika studentska doma, i to se uopšte ne primeti, grad je jednostavno „mrtav“.
Nemaju neki smisao za humor, uvek su uzdržani i šta god govore, gledaju da vas ne uvrede.
To naravno ne važi za ljude koje sretnete po gradu, u prodavnici itd, koji vas - čim primete da ste stranac - odmah ignorišu i nisu baš predusretljivi.
Noćni izlasci obično počinju u 7, završavaju se u 12, i više izgledaju kao neko okupljanje na koje nas neko tera da idemo, gde se uglavnom raspravlja o nekim temama koje bi vam bile dosadnije nego da sedite kod kući. Ako je neko od čitalaca nekada išao na neku slavu u selo gde se domaćini prepiru čija krava daje više mleka ili ko ima bolji traktor, a vi samo gledate u sat, onda znate o čemu govorim.
Od opčinjenosti gradom do shvatanja prave prirode i mentaliteta Čeha nije dugo trebalo.
Sada razumem zašto u celoj zemlji živi tek oko 1.700 Srba, ako se dobro sećam.
Za moj ukus su previše hladni i uzdržani, nikada ne pričaju otvoreno, ne komentarišu, sve drže u sebi, međusobni razgovori se svode na priče tipa:”Šta ćeš raditi danas?” koje umeju da izlude ponekad, jer me to jedan Čeh pita svaki dan kada idemo na ručak.
Nedostaje mi mentalitet koji deli većina balkanskih naroda. Osećam se kao da živim u penzionerskom gradu gde je sve tiho, sve je tačno u minut, sve radi kako treba, ali život ne postoji, kao da je na aparatima.
Nadam se da ste razumeli šta sam u najboljoj nameri hteo da podelim sa vama. Pozdrav,

Narkobos na Tatarskom brdu
Novi Sad – Ukoliko vam je dosta gradske gužve, buke i smoga, ako želite da uživate u svom kutku mira, a ipak da budete blizu grada, onda ste na pravom mestu.
Objekat, smešten na Tatarskom brdu, po svemu je ekskluzivan: 800 metara kvadratnih placa s panoramskim pogledom, 300 kvadrata stambenog prostora, veliki dnevni boravak, kuhinja, trpezarija, sedam spavaćih soba, pet kupatila, vešernica, terasa iz koje se izlazi u dvorište, garaža i dva parking mesta.
Kuća je obezbeđena video-nadzorom i alarmnim sistemom.
Tako bi, otprilike, mogao glasiti i tipski oglas za neku od novosagrađenih vila na Tatarskom brdu u Sremskoj Kamenici, kod Novog Sada.
Pobrojani luksuz, ni manje ni više, nudi se za pola miliona evra, a astronomske cene dostižu i malobrojni prazni placevi – oni sa građevinskom dozvolom od 10.000 pa čak i do 30.000 evra za jedan ar.
Većina kuća ovde uglavnom je bespravno podignuta i tek bi sada trebalo da prođu kroz proceduru legalizacije.
U žižu srpske javnosti Tatarsko brdo dospelo je posle privremene zaplene imovine Darka Šarića, osumnjičenog za organizovanu trgovinu narkoticima iz Latinske Amerike, koji je ovde imao tri vile od po 400, 927 i 250 metara kvadratnih i 15 katastarskih parcela ukupne površine 1,8 hektara.
Gotovo čitava jedna ulica (Ivana Franka) bila je u posedu Šarićevih čiju su raskoš (plivački bazen, igralište za basket sa specijalnom podlogom, letnju gril baštu, teretanu...) od radoznalih očiju skrivali zidovi ograde visoke četiri metra.
Od centra Novog Sada put u svet bogatih vodi preko mosta „Sloboda”, kroz tunel Mišeluk, a potom prema poznatom kameničkom Institutu za kardiovaskularne bolesti. Ubrzo posle račvanja kod Instituta svih petnaest ulica pripadaju Tatarskom brdu.
Nekada su se ovde nalazili vinogradi, a s gradnjom se počelo s raspadom SFRJ, kada su u Novi Sad počele da pristižu bogatije izbeglice iz Krajine. Na placevima od oko 800 metara kvadratnih sada je razbacano 150 do 200 vila, čiji su vlasnici, pored branitelja „zapadnih srpskih zemalja” postali i estradne zvezde, biznismeni, političari...
Folk pevač Miloš Bojanić među prvima je sagradio vilu, kako reče, jer je ovde, na padinama Fruške gore, najbolji vazduh u bivšoj Jugoslaviji. Bojanić je kuću, navodno, prodao biznismenu Miodragu Kostiću. Na „vojvođanskom Dedinju” nekretnine imaju i visoki funkcioner SPS-a Dušan Bajatović i poznati proizvođač vojne opreme Mile Dragić.
Bajatović je, kažu, kuću gradio skoro deset godina, i ne pripada kategoriji najekskluzivnijih, kakva je, na primer, vila izvesnog Jakovljevića sa 240 „rupa”, otvora za prozore i vrata. Poređenja radi, Šarićevo carstvo u Ulici Ivana Franka niklo je za manje od dve godine.
Uz Ribarsko ostrvo, Kamenjar, Klisu i naselje popularno nazvano Dolina lopova, Tatarsko brdo spada među nekoliko najvećih divljih naselja na području Novog Sada. Koliko je tačno kuća i vila, koje nemaju sve „papire”, ili su prekoračili propisane gabarite, znaće se tek posle isteka roka za podnošenje prijava za legalizaciju.
Probleme s bogatim komšijama imali su i u Institutu za kardiovaskularne bolesti u Sremskoj Kamenici na čiji su se vodovod tajno priključili pojedini vlasnici luksuznih vila. Kanale za bespravni priključak, kako bi lakše prošli neopaženo, njihovi radnici kopali su neradnim danima.
Miroljub Mijušković
    </div>
    <div id="magazin">
Kar šou
Naoštrio se ja da posetim sajam automobila, što rekli organizatori – „kar šou”! Na izložbi četvorotočkaša poslednje generacije izabraću šta ću jednom voziti, kad naš „jugić”, daleko bilo, zauvek stane i pošto prođe ekonomska kriza, uđemo u EU i krkne me neka ozbiljna lova. Treba spremno dočekati taj važan životni momenat!
– Ehej, čoveče, prizemlji se! Tebe je baš nešto žestoko ošajdarilo po glavi! Pa ta izložba i nije postavljena za gologuzane koji kao ti žive od prosečne plate. Bolje nemoj da ideš, samo ćeš džabe da pariš oči. Posle ja treba da te vadim iz depresije! – supruga mi uspostavlja dijagnozu.
Ih, drži mi predavanje o kolima, a nema ni vozačku dozvolu!
Što jes – jes, „jugić” sve češće zastajkuje, kriza ne prolazi, EU se migolji kao fatamorgana, a ozbiljna lova nikako da me krkne. Za sada me u glavu krknule samo priče: neprestano s komšom Cakijem drobim o konjskim snagama, prednjim vučama, zadnjim gurkama, opakom dizajnu, metalik boji, „a-be-es” kočnicama i „er begovima”. Nekoliko dana pre početka sajamske fešte izlazi nam i pena na usta. Zajapureni, stavljamo pod lupu najnovija dostignuća svetske auto-industrije.
„Pretresamo” i najmanji šraf pod italijanskim, nemačkim i japanskim haubama i, poput prekaljenih probnih vozača i poznavalaca prilika na globalnom tržištu, delimo komplimente i mane vodećim proizvođačima. Ocenjujemo kvalitet!
Kao pravi stručnjaci, dok razmatramo uzroke pada prodaje južnokorejskih modela u Severnoj Americi, ne dangubimo. Pokušavamo da pokrenemo moju „crvenu munju”. Njegovog „plavog groma” nismo ni uspeli da startujemo. Ispao mu motor kad smo ga palili na gurku.
Vrtim ključ u kontakt bravi, a Caki prebira po kablovima.
– Otišo ti akumulator! Trči kupi kod „Auto-Toze”, daje robu na šest rata! – dovikuje mi komšija. Trčim na ćoše, popunjavam čekove. Mislio sam da posle jadnih i bednih devedesetih više nikad neću ispisivati gomilu čekova, ali eto, više ne mislim...
Opet „jugić” ćuti.
– Pa ti bre nemaš ni kapi benzina! – ljuti se Caki na mene.
– Nemoguće! Idem da kupim pet litara. Je l’ nam dosta do Sajma i nazad? – tražim po garaži zarđali kanister. Mislio sam da više nikad neću da idem s kanisterom po gorivo. Ali, eto...
Trećeg dana velike izložbe, u sredu 10. marta 2010. godine, kako su zapisala deca u porodičnom dnevniku, komšija Mihailo – Caki Petrović i ja uspeli smo da kresnemo „crvenu munju”. Okruženi belim dimom, čestitali smo jedan drugom, oduševljeni kao braća Rajt, i dok je motor kašljao, pućkao i pucao, napustili smo dvorište i „poleteli” u grad.
– Dobar je. Odličan! Ne raspada se! Jedino što troši ko avion... – izrekao je tom prilikom Caki istorijsku misao što je kasnije takođe zabeleženo u porodičnoj knjizi, u odeljku „Komšijski biseri”.
Stigli smo do vrha Takovske i tu aterirali. Ni makac. Dva-tri sata parili smo oči džipovima i limuzinama koji su sevali pokraj nas. Saobraćaj na beogradskim ulicama je, izuzimajući pokoji preživeli primerak „Zastavinih” oldtajmera, istinski „kar šou”!
– Je l’ se sećaš kad smo 1990. iz šešira izvukli tvoje ime. Bio si peti, a ja šesti od nas dvadeset četvoro udruženih da bez kamate kupimo „jugiće”... – zalupio je Caki haubu.
– Čim smo preuzeli kola, krenula je inflacija, a oni s kraja spiska jedva su se dokopali svojih vozila. Danas je sve drugačije. Banke se utrkuju s „nečuveno povoljnim kreditima”... Ma samo da se ne ponovi ono vreme kad se auto kupovao „u lancu”. Ali, eto, sudeći po vetrovima... – gurnuo sam „crvenu munju” nizbrdo.
Caki i ja smo uskočili u trku, a sila teže spustila nas je do dna Takovske pa dalje sve do Vilinih voda kod majstor-Pece koji mi je „za krša”, bezobraznik, ponudio 150 evrića, „đuture, za delove”. Naravno da nisam pristao! Srediću sam te sitne kvarove! Pržiće opet „munja” drumom! Ma ne pada mi na pamet da javnim prevozom idem na „kar šou”!
    </div>
    <div id="gastronomija">
Dalmatinski pršut sa Zlatibora
Zlatibor – Zlatiborska sela puna su vrednih domaćina i zidanih sušara u kojima, na odvajkada nepromenjen način, mirise i boju dobija poznata pršuta ovog kraja.
Ali ima i jedna sušara drukčija od svih ostalih: u Mušvetama kod Čajetine od pre neku godinu suši se, manje na dimu više na promaji, čuveni dalmatinski pršut. Onaj okrugli, mesnati, različit od uskih i dugačkih zlatiborskih pršuta.
Ovde je tradicionalni proizvod svoje rodne Dalmacije preselio Mirko Berić (60), rodom iz okoline Zadra, sada nastanjen u Beogradu. Zajedno sa rođakom Jovanom Ćosićem izgradio je u Mušvetama jedan objekat, opremio ga i počeo proizvodnju jedinstvenu za zlatiborski kraj. Nije zasmetao ovdašnjim pršutarima: Berićev pršut i njihova pršuta nisu konkurencija.
– Naš proizvod krstimo kao dalmatinski pršut sa Zlatibora, s dalmatinskom tehnologijom i ovdašnjim mestom proizvodnje. Zaista, Zlatibor je bogomdan i za ovu delatnost. Nekad je samo na beogradsko tržište iz Dalmacije dopremano 50.000 komada pršuta godišnje, najviše u hotel „Jugoslaviju” i „Dva jelena”. To nas je opredelilo da se vratimo ovom tradicionalnom proizvodu. Nemamo mnogo novca da pratimo zapadnu tehnologiju, ali pravimo nešto što i Zapad traži. Još, istina, tamo ne izvozimo, naše količine su male. Mada je naš rezani komadni vakuum stizao i do Japana, Amerike, Engleske – priča za „Politiku” proizvođač Mirko Berić, koji gotovo celu godinu provede u Mušvetama.
Po struci je građevinac, a Jovan je ekonomista, pa, kako kažu, izuzev znanja o pravljenju pršuta donetog iz zavičaja, nisu baš mnogo stručni oko mesa. Ipak, saznali su potrebno od onih najstručnijih, iz Instituta za tehnologiju mesa iz Beograda, a potom je glas o dobrom dalmatinskom pršutu sa Zlatibora stigao i do Nemačke, čuvenog instituta u Kumbahu.
– Dolazili su sa tog instituta da vide našu proizvodnju. Dali smo im proizvod na uzorkovanje. Dobili smo za kvalitet visoku ocenu, 4,8 od mogućih 5, što je ravno osvojenoj medalji na sajmu – napominje Berić, i objašnjava tajnu dobrog pršuta: – Najpre, treba da bude dobra sirovina, but od svinje starije od godinu i hranjene domaćom hranom. Prostor u kome se meso suši ne sme da bude vlažan. Na objektu za sušenje obavezno debeli zidovi i prozori na suprotnim stranama za stvaranje „propuha”. Ovde moderna tehnologija, pa ni struja nije potrebna. Pršut se pravi kad su niže temperature, ali ne sme ni da se zamrzne. Obrađeni svinjski butovi sole se morskom solju, posle sedam dana nju bacamo, a solimo drugom. Držimo tako 15 dana, pa narednih sedam but je pritisnut teretom od jedne tone, da bi potom išao na blago dimljenje i sušenje kraj otvorenih prozora. Na nagovor stručnjaka iz Kumbaha probali smo, kao eksperiment, da bez dimljenja, samo na vazduhu, sušimo 200 pršuta. Dobili smo sasvim dobar, takoreći isti kvalitet.
Sušenje traje najmanje godinu dana, mada se veći komadi suše i duže. Berić se seća da su dva komada pršuta od po 33 kilograma, od svinje teške 460 kilograma, sušili punih šest godina. Oni butove nabavljaju u Pećincima, pri čemu je veoma važno da svinja bude dobro i pametno gajena, jer svaki udarac po ovoj životinji ostavlja krvne podlive na njenom mesu, a onda ni pršut nije ukusan.
-----------------------------------------------------------
Šta je pršut, a šta pršuta
Često se mešaju termini pršut i pršuta, a razlika je velika. Pršut se suši u Dalmaciji i Crnoj Gori, isključivo od svinjskog buta, a sušenje traje godinu i više. Pršuta je proizvod užičkog i zlatiborskog kraja: može biti goveđa ili svinjska, pravi se od leđanice (mesa uz kičmu životinje) i ostalih kvalitetnijih delova mesa, suši se četiri do šest nedelja. Dok je pršut okruglog izgleda, pršuta je obično dugačka i uska, s tim što se seče i u kraće, takođe uske komade.
Branko Pejović
    </div>
    <div id="kultura">
Ketrin Bigelou u filmu Zorana Popovića
Oskarovka Ketrin Bigelou, kao mlada studentkinja umetnosti, 70-ih godina prošlog veka učestvovala je u umetničkim projektima na njujorškoj sceni.
Taj segment vremena, danas poznate filmske rediteljke, dokumentovan je na poseban način u filmu beogradskog umetnika Zorana Popovića„Struggle in New York–Borba u Njujorku”(1976), u muzičko-scenskom nastupu njujorškog ogranka britanske umetničke grupe Art and Language (Umetnost i jezik), s kojom je Ketrin Bigelou tada sarađivala.
U Popovićevom filmu u jednom trenutku Ketrin Bigelou ima dominantan istup u performansu, kako zbog njenog demokratskog imidža u beloj muškoj košulji i džinsu,tako i zbog teksta kojiizgovara,čiji su politički sadržaj sastavili članovi ove umetničke grupe.
Film „Borba u Njujorku” čini 12 separatnih priloga. Osmislili su ih umetnici koji su učestvovali u ovom filmu sa,po sopstvenoj volji,insceniranim nastupimana temu „Umetnost i društvo”.
U filmu su nastupali umetnici različitih biografija, među kojima je ijedan od začetnika konceptualizma, njujorški umetnik Džozef Košut, ili Entoni Mekol poznat po svojim konceptualnim filmovima The Solid Light Films, konceptualista In Bern, kanadski umetnici i sindikalni aktivisti, Karol Konde i Karl Beveridž,umetnici-teoretičari Majkl Koris i Endrju Menard,nemački umetnici Katarina Ziverding i Klaus Metig i autor filma Zoran Popović.
Takođe, film dokumentuje ulični bojkot Vitni muzeja od strane umetnika okupljenih oko „Susreta umetnika za kulturnu promenu”,feministički kriticizam umetnica Teri Berkovic, Rut Račlin i Korin Bronfman…
Ukratko, okosnicu ove filmske priče čine umetnici okupljeni oko pokreta „Susret umetnika za kulturnu promenu”, koji se održavao svake nedelje u „Artist spejsu”, a kasnije u privatnim prostorima, i potrajao je oko godinu i po dana.
Film „Borba u Njujorku” dokumentuje i prisustvo izdavačačasopisa „Foks” (Lisica), tj. njujorški ogranak britanske konceptualističke umetničke grupe Art end Lengvidž (Džozef Košut, Mel Ramsden, In Bern, Majkl Koris, Endrju Menard, Preston Heler), koji su, sa novim saradnicima, tematizovalirazličite sadržaje političkog u modernizmu–kapitalizmu. U istom časopisu objavljen je tekst o Novoj umetnosti u Jugoslaviji čiji su autori bili autorka ovog teksta i umetnik Zoran Popović.
Kategorijalno Popovićev film „Borba u Njujorku” može se objasniti jedino njegovom performativnom formom, zbog čega je ovakav vid filma tada i nazvan „film umetnika”, a čiji je Popović začetnik na srpskoj konceptualnoj umetničkoj sceni i šire, na jugoslovenskoj. Zapravo, projektu konceptualizma, prema čemu su se tada svi morali opredeliti, Popović je prišao preko filma.
Sadržaj teksta koji Ketrin Bigelou izgovara u filmu Zorana Popovića „Borba u Njujorku” glasi: „Nemojmo se pretvarati, veliki deo moći i vladavine u svetu umetnosti u rukama je fašista, na ovaj ili onaj način. Fašistička interpretacija i upotreba visoke proizvodnje na njenom feudu mora da raduje bliske rođake sa samoobjašnjenjem ’proizvođača’. Pitanje: Je li Weltanschauung (nem. pogled na svet, prim. red.)bitno fašistički koncept?”
Tekst je,zapravo,bio odgovor grupe Art end Lengvidž (A and L)na pismo prominentnog nemačkog galeriste, čiji je sadržaj bio povod za jedan od nekoliko tekstova koje su izveli u songovima, u muzičko-scenskom aranžmanu. Galerista iz Kelna, Paul Mainc, tada poznati promoter avangardne umetnosti i njihov diler, u svom pismu upućenom Melu Ramsdenu, na Melovu molbu da ih finansijski pomogne, ’objašnjava’ da zbog nastalih burnih razmimoilaženja unutar A and L više ne želi da sarađuje sa njima: „Nažalost i iskreno nisam u mogućnosti da vam pružim pomoć iz svog sopstvenog džepa. Zaista vrlo mi je žao zbog toga…” itd.
Mali detaljiiz pisma o „mnogo žalosti” postali su dobar povod za akciju, momenat preokreta u umetničku aktivnost kao politizaciju umetnosti: „…a sada za nešto sasvim različito...” kako montipajtonovski glasi njihov muzički performans u Popovićevom filmu. Za izvrsne improvizacije u duhu proto-pank songova zaslužan je Mejo Tompson (klavijature, gitara), osnivač i frontmen grupe Red Crayola, potom je svirao sa rok grupama Gang of Four iPere Ubu. Pored Meja Tompsona,u ovom delu Popovićevog filma nastupaju i umetnici, Mel i Paula Ramsden, prva konceptualna umetnica Kristin Kozlof, Džesi Čemberlein,muzičar, sin poznatog američkog savremenog skulptora Džona Čemberleina, i Ketrin Bigelou koja je tada bila student umetnosti i sa njima je sarađivala.
Zatim, u jednom svom drugom songu – kao odgovor lojalnih članova A and L na sudbonosni sukob koji se tih dana odigravao unutar ove grupe, nakon čega je i došlo do konačnog raspada njujorškog dela A and L – oštrim komentarom, pod naslovom „Javni govor”(upućenim na adresu Džozefa Košuta, svom, dojučerašnjem važnom članu A and L)Ketrin Bigelou i Mel Ramsden, u duetu, pevaju pomenuti„Proglas”, u kome kažu da „onima koji se ne naprežu i bore... a umesto toga ozakonjuju”, tom besmislu suprotstavljaju permanentnu umetničku proizvodnju „onih koji su angažovani u klasnoj borbi. Klasna borba se zalaže za smisao a ne za buržoasko dobro i zlo”, jer dobro i zlo su „zakriveno-preduzetnički... sa legalnom podrškom države...”
Kopiju filma „Struggle in New York–Borba u Njujorku” otkupila je gradska Komisija grada Beogradaza otkup umetničkih dela iz oblasti vizuelnih umetnosti, 2009, i u vlasništvu je beogradskog Muzeja savremene umetnosti.

Događanja uživo Marine Abramović
Specijalno za „Politiku”
Njujork – U Muzeju moderne umetnosti u Njujorku juče je otvorena retrospektivna izložba naše slavne umetnice Marine Abramović. Svečano, VIP otvaranje odigralo se nekoliko dana ranije, 9. marta, kada je preko 800 zvanica videlo premijeru novog performansa. Ova retrospektiva pod nazivom „Artist is present” (Umetnica je prisutna)
predstavlja presedan za muzej jer kombinuje pristup umetnosti performansa kao događanju uživo sa tradicionalnim istorijskim prikazom opusa umetnice. Hronološki izloženi radovi nastali u prethodnih četrdeset godina Abramovićkine karijere kombinovani su sa „živim re-performansima”, odnosno ponovnim izvođenjima pet njenih poznatih performansa, koje će u narednih dva i po meseca izvoditi 35 performera.
Ovakav koncept menja paradigmu umetničke retrospektive kakva se danas praktikuje u muzejima moderne i savremene umetnosti.
U njujorškim medijima izložba je odjeknula kao izuzetan događaj koji je prvi put u istoriji uveo performans umetnost u mejnstrim – i to na velika vrata.
Autor je kustos Klaus Bisenbah, glavni kustos odeljenja medija i performansa MOMA i novi direktor Centra za savremenu umetnost.
Iako svetski priznata kao pionir i jedna od najznačajnijih protagonista performans umetnosti, Marina Abramović, prvi put ima prilike da približi svoju umetnost publici koja nije navikla da vidi umetnicu kako koristi svoje telo kao subjekt, objekt i medijum, ispitujući fizičke i mentalne limite svog bića.
Istorijski, tj. hronološki koncipirana izložba prikazuje rane intervencije i zvučne radove, nastavljajući preko fotografija i video-radova Marinine samostalne karijere u sedamdesetim godinama u njenom beogradskom periodu. Potom nastavlja tako što prikazuje kolaboracije – video-zapise performansa iz kasnih sedamdesetih godina prošlog veka sa Ulajem (umetničkim i nekadašnjim životnim saputnikom sa kojim se na ovoj izložbi ponovo srela posle 23 godine).
Na samom početku otvaranja umetnica je sedela nepomično dok su mnogobrojne zvanice strpljivo čekale u redu da je pozdrave. U izuzetno emocionalnom trenutku umetnica je prekršila svoju nepomičnost i preko stola pružila ruke Ulaju koji ih je prihvatio i tako se život u ovom neponovljivom trenutku prepleo sa umetnošću. Posle nekoliko trenutaka, Ulaj je poslavši joj poljubac ustao, a publika je nastavila da se smenjuje ispred umetnice u ovom specifičnom činu poklonjenja i ohrabrenja – da izdrži do kraja maja u svom naporu.
Izložba prikazuje i Marinin čuveni rad sa Ulajem, hodanje i susret na Kineskom zidu, ali prerađen kao dvokanalnu video-instalaciju The Great Wall Talk 1988/2010, kao i poznatu instalaciju Balkan Barok iz 1997. godine. Pored drugih radova iz devedesetih godina prikazana je i nova instalacija napravljena specijalno za MOMA, performans „House with the ocean view” iz 2002. godine.
Ova instalacija posebno je važna za umetničinu karijeru u Americi kada je svojim performansom u njujorškoj galeriji „Šon Keli”, koji je trajao dvanaest dana obeležila specifičnu atmosferu Amerike posle 11. septembra i stekla mnoge poklonike u Njujorku.
Selekcija i samo predstavljanje radova pokazuju najviše domete muzeološke nauke i dizajna MOMA. A ova retrospektiva nudi preko 600 sati performansa posetiocima MOMA u kontinuiranom trajanju od 14. marta do 31. maja. Muzej je otvoren šest dana u nedelji.
Umetnici koji izvode Abramovićkine ranije performanse nastupaju u smenama od po dva i po sata – tako da postoje dve smene u toku radnog vremena muzeja, dok Marina izvodi svoj performans pod nazivom „Umetnica je prisutna”.
Kombinacija živih, nagih tela usred ovakve atmosfere prijatan je otklon od očekivanog – ali nema šokantnu dimenziju. Marinin i Ulajev čuveni performans iz 1977. godine „Imponderabilija”, u kome je dvoje nagih umetnika stajalo na vratima muzeja tako da su svi posetioci morali da se očešu o njihova naga tela, u muzeju je postavljen tako da posetioci ne moraju da prođu između njih ako ne žele, i ne moraju da im budu toliko blizu da bi se osetili nelagodno.
Samo otvaranje izložbe ni po čemu nije podsećalo na svečana otvaranja i koktele u kome umetnik može da proslavi svoj trijumf primajući čestitke svojih poštovalaca. Performansi su započeli pre nego što je publika ušla u muzej, i otvaranje se završilo tako što su posetioci napustili muzej dok je Marina ostala da sedi za stolom i kada više nije bilo nikoga da sedi naspram nje.
Na ovaj način pojačan je utisak svevremenog trajanja performansa koji se razlikuje od „običnog” vremena. Ovaj pristup od ključnog je značaja za njenu ličnu filozofiju performansa dugog trajanja.
Istovremeno, umetnica se upušta u novi eksperiment susreta sa publikom u novom, istorijskom izazovu osvajanja tradicionalnog mesta moći moderne umetnosti. Marina se osim novim performansom, koji uključuje publiku, ovom prilikom posvećuje sagledavanju nasleđa umetnosti performansa ali i njegove budućnosti. Tako ova izložba nije samo pasivno sagledavanje u svakom pogledu izuzetne umetničke karijere već i pogled unapred.
    </div>
    <div id="ekonomija">
„Beli šengen” i otvoreno nebo prepolovili cene
Ulazak Srbije na „belu šengen listu” i samo „duh” a ne još konkretna primena sporazuma otvoreno nebo između Srbije i Evropske unije za samo tri meseca potpuno su promenili život aerodroma „Nikola Tesla”.
Beogradska vazdušna luka odjednom je izbila na prvo mesto brzorastućih aerodroma glavnih gradova u Evropi po broju kompanija, letova i putnika. Prošle godine kroz beogradski aerodrom je prošlo 2.834.000 putnika.
Niko, međutim, ne sme da prognozira povećanje broja putnika za ovu godinu. „Meritornu prognozu za ovu godine daćemo krajem aprila kada konačno započne letnji red letenja i kada budemo videli planove avio-kompanija.
Mogu samo da kažem da će taj porast biti izuzetan”, kaže prof. dr Velimir Radosavljević, generalni direktor javnog preduzeća Aerodrom „Nikola Tesla”.
On kaže da su ukidanje viza i sporazum o otvorenom nebu promenili navike, interesovanja i potrebe putnika. Ono što je vidljivo od ukidanja viza jeste da se veliki porast obima putnika i saobraćaja koncentrisao, za sada, na evropske metropole zemalja šengenskog sporazuma. Taj porast je između 15 i 20 odsto, ali se, s druge strane, beleži pad s Velikom Britanijom i Rusijom i nastavlja se pad broja putnika s Crnom Gorom.
– Od početka letnjeg reda letenja, 28. marta, već u aprilu već imamo 25 odsto više letova stranih kompanija, dolaze danski „Cimber Sterling”, „Span er”, „Viz er”, „Baltik”... Ali još veći broj letova biće na rutama koje već postoje jer kompanije dodaju nove polaske. Češka kompanija imaće, na primer, dva leta dnevno za Prag, „Tarom” dodaje letove, pa ukrajinski „Aerosvit”, pa „Tunis er”, „Lot”... Ne postoji aerodrom u centralnoj i istočnoj Evropi koji ima toliki porast obima saobraćaja. I bukvalno 28. marta počeće bitka za svakog putnika – kaže Radosavljević.
Poslovna politika aerodroma je da „ne najavljuje, nego objavljuje”, pa će tako za nekoliko dana objaviti letove iz Beograda za jedan veliki evropski grad.
Interesovanje avio-prevoznika za Beograd i Srbiju liči na situaciju koju je imala Mađarska na početku tranzicije 2000. godine. Niko ne sumnja da je najveći podsticaj porastu putovanja i avio-saobraćaja dalo ukidanje šengenske barijere, a da je mogućnost da ljudi putuju bila preduslov da avio-kompanije dođu i iz Beograda organizuju više letova. A čim je više letova, veća je konkurencija, bolji kvalitet i niže cene.
–Očekujem da će ove godine bar dve niskotarifne kompanije imati veliki broj letova iz Beograda, što znači da će im „Nikola Tesla” biti bazni aerodrom. Nadam se da će se uspostaviti i dugolinijski saobraćaj, ne samo sa Amerikom, već i sa sa Ujedinjenim Arapskim Emiratima.
Na pitanje šta konkretno za putnike znači konkurencija, direktor Radosavljević objašnjava:
– Do 1. januara, otprilike, avionska karta za Beč koštala je ne manje od 20.000 dinara zajedno s taksama. Od 1. februara počeo je da leti „Niki” i na sve strane su se pojavile reklame za jeftine karte. Sada je broj putnika za Beč povećan 40 odsto, a sve tri kompanije koje lete za Beč nude karte i ispod 10.000 dinara, uključujući i takse. Naš strateški cilj ima dve faze. U prvoj moramo da obezbedimo takvu ponudu s našeg aerodroma da građani Srbije kolima više ne prelaze granicu tragajući za jeftinim kartama. U drugoj fazi, „Nikola Tesla” treba da ima međunarodni značaj i da građani okolnih zemalja budu privučeni da lete iz Beograda.
Za godinu dan slika će biti sasvim drugačija.
Ukidanje viza i primena sporazuma o otvorenom nebu, objašnjavaju stručnjaci, omogućiće letove prema destinacijama koje nam pre šest meseci nisu padale na pamet. I kao ilustraciju navode primer Rige, odnosno letonske nacionalne kompanije „Er Baltik” koja leti kao niskotarifna iako ima ogromnu flotu. Letonci zbog krize ne mogu mnogo da putuju i zato su odlučili da aerodrom u Rigi koriste za transfer na kome skupljaju putnike i cele Evrope i šalju ka 20 manjih gradova u Skandinaviji, ali i za Minsk, Taškent, Alma Atu, Dušanbe, Moskvu, Sankt Peterburg...
Direktor beogradskog aerodroma kaže da „niko nije mogao ni da sanja da će se javiti takva kompanija koja će od 5. maja leteti iz Beograda četiri puta nedeljno za Rigu”.
Aerodrom „NikolaTesla” čeka mnogo više posla i obaveza kada parlamenti država-članica EU ratifikuju sporazum o otvorenom nebu sa Srbijom. Tada će svaka kompanija iz Unije koja ima uredne papire o registraciji za vazdušni saobraćaj moći da leti za Beograd i iz Beograda bilo kuda tako što će se samo prijaviti.
– Sreća je da aerodrom ima dvostruko veći kapacitet prijema putnika od sadašnjeg broja. Potpuno smo tehnički i tehnološki pripremljeni, prošle godine smo mnogo investirali u delatnost saobraćaja, bezbednost i tehničko održavanje. Uvedeni su fiksirani defibrilatori i naše osoblje je osposobljeno da trenutno pomogne putnicima koji imaju problem u zastoju rada srca. Nastavljamo da ulažemo i ove godine, a najveća investicija biće u proširenje tranzitne zone aerodroma. Posle prolaska pasoške kontrole proširiće se tranzitna zona i omogućiti putnicima konforniji boravak na aerodromu.
Beogradski aerodrom nema, kao mnogi evropski, ručni čeking. Tim povodom direktor Radosavljević kaže:
– Aerodrom ovolikog prometa ne mora da ih ima, ali mi ćemo ih svakako uvesti na vreme i to će ubrzati procedure prijema putnika na let.
I ove zime bilo je, međutim, situacija kad iz Beograda nije moglo da se leti zbog magle u Surčinu. Direktor aerodroma tvrdi da kategorija „3B” koju ima beogradski aerodrom daleko prevazilazi vremenske potrebe i maglu koja se javlja u Srbiji i da od kad je 20. novembra 2008. godine uvedena ta kategorija, nijednog sata i dana aerodrom nije bio zatvoren zbog toga. „Sve je zavisilo od tehničke opremljenosti aviona i sertifikata pilota i posada koje su u avionima”, pojašnjava Radosavljević. On kaže da je aerodrom inače pripremljen za najrazličitije zahteve avio-kompanija koje dolaze. U poslednje vreme iz Beograda leti sve više niskotarifnih kompanija koje isključuju neke usluge koje aerodrom pruža, na primer, neće da koriste avio-most. Zato je obezbeđen dovoljan broj stepenica i autobusa. A otvoren je Terminal 1 gde je usluga nešto skromnija i gde se prijem putnika obavlja ručno i na njemu je taksa 12 evra, dok na Terminalu 2 taksa košta 16,5 evra. Za sve putnike bezbednosna taksa je 3,3 evra.
Govoreći o planovima Radosavljević kaže da se za sada ne vidi realna potreba za izgradnjom druge piste, ali je ona moguća u strategiji razvoja do 2030. godine. U dogledno vreme moraće da se razmišlja i o železničkom saobraćaju od aerodroma do centra grada, o jednom biznis centru i hotelu u neposrednoj blizini aerodroma, a može se očekivati i gradnja nove višespratne garaže za parkiranje.
-----------------------------------------------------------
Batajnica
Da li je još aktuelna ideja o uključivanju vojnog aerodroma u Batajnici u sistem srpskih vazdušnih luka?
Postoji realna potreba da se batajnički aerodrom osposobi za putnički saobraćaj. Mi ćemo biti rasterećeni briga kad pregovaramo sa avio-kompanijama jer nije čest slučaj na evropskim aerodromima da stoje parkirani avioni nacionalnih avio-prevoznika i niskobudžetnih prevoznika, recimo „Lufthanze” i „Rajan era”. To je i naš interes da batajnički aerodrom bude ponuđen niskotarifnim avio-prevoznicima i za čarter letove.

Poslednji veliki projekat SFRJ
„Jugo Amerika”, ili „posao veka”, kako su izvoz prvog automobila iz neke zemlja istočne Evrope u SAD nazvali mediji, bio je poslednji veliki ekonomski projekat velike Jugoslavije. O tome kako je počelo, teklo i šta se sve dešavalo u Kragujevcu i Americi sredinom devedesetih godina prošlog veka govori za „Politiku” Toma Savić, u to vreme zamenik direktora fabrike automobila i glavni operativac u projektu „Jugo Amerika”, odnosno „Jugomanije”, kako su o izvozu „jugića” u SAD izveštavali tamošnji mediji.
Povod za razgovor je knjiga „Jugo – najgori auto veka” američkog autora Džejsona Vujića.
– Vujić je prošle godine bio moj gost. To je dobra knjiga, ali naslov je marketinški trik, on hoće da proda svoj proizvod. Odmah sam mu rekao da se ne slažem sa formulacijom naslova. „Jugo” nije bio sjajan, ali svakako nije ni najgori auto svih vremena. Glavno pitanje je šta su kupci mogli da dobiju za 4.000 dolara. To je, u istoriji, bila najniža cena za koju ste mogli da kupiti jedan auto. Prvi sledeći je bio neki mali „Mazdin” auto, koji je koštao 5.900 dolara. „Jugo” su najgorim autom proglasili oni koji ga nikad nisu videli, a meni i danas stižu pisma od prijatelja iz Amerike koji imaju čitave flote „jugića”, održavaju ih i voze ih.
Ko je bio inicijator projekta? Kakva je bila uloga vas iz „Zastave“, kakva naših političara?
Inicijator posla bio je američki kontroverzni biznismen Arnold Hamer. On je u to vreme dosta radio sa Rusijom i bio je specijalista za trgovinu sa zemljama takozvanog istočnog bloka. Imao je nameru da sa našom državom napravi dugoročni ugovor o strateškoj razmeni. Oni nama ugalj, naftu i ostale energente, a mi njima naše proizvode. Bilo je reči i o automobilima, ali se Hamer na kraju povukao, pošto je video da mi ne raspolažemo dovoljnim asortimanom proizvoda. On je doveo Malkolma Briklina, koji je posle vodio čitav posao. Bio je pravi majstor da pokrene posao, da ga marketinški uzdigne i stavi na noge, ali, nažalost, i vrlo uspešan da upropasti posao. Naša država je stala iza projekta, budući da se od izvoza očekivao veliki priliv deviza. Mi iz „Zastave“ smo imali ulogu da napravimo auto za američko tržište.
Šta su Amerikanci rekli kad su prvi put videli „jugo“?
(/slika2)Hamer ga je prvi put video u Londonu. „Zastava“ je tada dosta izvozila. Ovde, u „Zastavi“, oni su prvi put videli „jugo“ 15. maja 1984. Odmah su rekli da to ne može proći. Naš auto nije ispunjavao ni komercijalne standarde, ni propise. Bezbednost i ekološki problemi odmah su uočeni. Morali smo da podignemo kvalitet i izvršimo više od 400 izmena na autu. Trebalo je da otkažemo nekim dobavljačima, što je do tada bilo nezamislivo iz političkih razloga. To smo prvo uradili sa dve firme sa Kosova, fabrikom amortizera i akumulatora. Onda sa još nekim srpskim firmama i našli strane dobavljače. Prvi put smo u „Zastavi“ osvojili tehnologiju sa bezolovnim benzinom. Morali smo da nateramo tadašnji „Jugopetrol“ da počne da proizvodi bezolovni benzin. Digli smo celu državu na noge. Prvi put su uvedeni maršrutni vozovi do Bara, a Luka Bar je bila osposobljena da prima velike brodove koji su mogli da ponesu i do 7.000 automobila.
Kako je izgledao Kragujevac 23. jula 1985, kada put Amerike kreće prvi kontingent „jugića“.
Bilo jeopštenarodno veselje, a u Kragujevac su stigli i Branko Mikulić, i ministri, i Briklin sa svitom od preko stotinu dilera. Morali smo o svemu da vodimo računa. Amerikanci ne sede za četvrtastim stolovima, jer se, kako kažu, nikad ne zna ko će se osetiti zapostavljenim. Morali smo da nabavimo okrugle, pošto ih nije bilo u hotelu „Šumarice“. Zvali smo beogradski „Interkontinental“ da nam pomogne. Sećam se da smo u krugu „Zastave“ zasadili jednu brezu, kao drvo prijateljstva. Amerikanci su doneli svoju zemlju. To drvo je izgledalo nekako šugavo i brzo se osušilo. Godinu dana kasnije morali smo da zasadimo novo. Prvi kontingent „jugića“ nije bio potpuno kompletiran, pa je morao da se vrati u fabriku. To su provalili novinari, ja to i nisam znao. 
Kažete da je projekat u SAD nazvan „Jugomanija“!
U luci u Baltimoru bilo je stotine televizijskih ekipa i predstavnici američke države, koja je, takođe, stajala iza posla. Naslovi u novinama su bili „Jugomanija u SAD“, a mediji su izveštavali da se redovi za „jugo“ prave još u tri sata ujutro. U Americi je tada prvi put zaživeo naš „specijalitet“ – platiš auto, a onda čekaš. Briklin je, inače, imao megalomanski plan. Prve godine trebalo je da proizvedemo i prodamo 30.000 „juga“, a šeste godine 272.000. Ne znam koliko je to bilo realno, s obzirom na to da su „Zastavini“ kapaciteti tada bili 200.000 vozila. Mi smo tada morali da ugasimo i liniju za „fiću“. Američko tržište je prosto gutalo sve što bismo napravili, i sve do 1988. nama nije bio problem da prodamo, nego da proizvedemo.
Kada i zašto projekat počinje da posustaje?
Zavist konkurencije i njihove „prljave igre“ dovode do toga da „Konzjumeri riports“, inače ugledni časopis, objavi tekst u kome se kaže da je „jugo“ nepouzdan auto. To je bilo krajem 1986. ili početkom 1987. Prethodno smo imali dva „opoziva“, otprilike kao sad „Tojota“. Prvi put smo morali da povučemo automobile sa tržišta zbog pojaseva, a onda jer su progoreli klipovi. Ipak, to nije tako uticalo na prodaju kao negativna medijska kampanja. Istovremeno, hrvatska emigracija je organizovala proteste, a sećam se da su neki od natpisa bili: „Ne kupujte srpsko komunističko đubre“. Veliki rasipnik Briklin prodaje svoj udeo jednom investicionom fondu, čiji ljudi nisu imali veze sa automobilima, a u Jugoslaviji počinju problemi. Svi smo se smejali kada smo u novinama pročitali procenu CIA da će u našoj zemlji doći do građanskog rata. Posao je, delom, propao i zbog fiksne cene od 4.000 dolara. Pre svega zbog poremećenog odnosa marke i dolara, u korist dolara. Repromaterijal smo kupovali za marke, a marka je za šest meseci naglo pala. Sve je krenulo nizbrdo i firma „Jugo Amerika“ je bankrotirala. Ipak, „jugo“ se u SAD prodavao sve do uvođena sankcija, maja 1992. Za sedam godina, „Zastava“ je u Ameriku izvezla nešto manje od 140.000 „jugića“, za oko 350 miliona dolara.
Brane Kartalović

Poklanja li se zemljište privatizovanim preduzećima
Jedan od ciljeva Zakona o planiranju i izgradnji jeste ukidanje državnog monopola, uspostavljanje privatne svojine i tržišta građevinskog zemljišta. Formula po kojoj će pravo korišćenja biti pretvoreno u pravo svojine za vlasnike preduzeća kupljenih kroz privatizaciju ili stečaj različito se čita. Tumačenja su kontradiktorna. Sa jedne strane se tvrdi da je ovo revizija privatizacije i osveta tajkunima, a sa druge da im se poklanja zemljište.
O tome šta se želelo postići naplatom konverzije, da li je uredba koja to reguliše u saglasju sa zakonom i ko gubi, a ko dobija za „Politiku” govore Nebojša Janjić, pomoćnik ministra životne sredine i prostornog planiranja, i Danilo Šuković, član Saveta za borbu protiv korupcije
Janjić: Osnovna ideja novog zakona o planiranju i izgradnji bila je uvođenja reda i pravičnosti u područje u kome su ostvarivani ekstraprofiti zbog nedorečenih zakonskih rešenja. Kao takva su bila generator korupcije.
Šuković: Zakon je korektan. U njemu piše da gradsko građevinsko zemljište, na kome je pravo korišćenja stečeno kupovinom preduzeća, kroz privatizaciju ili stečaj, može biti konvertovano u svojinu – uz nadoknadu. Ona se određuje tako što se utvrdi tržišna vrednost zemljišta umanjena samo za troškove pribavljanja prava korišćenja. Priznaju se ulaganja u izgradnju infrastrukture, uklanjanja starih zgrada, šuta…. Uredba je tu nepotrebna.
Politika: Vi tvrdite da se uredbom zemljište poklanja vlasnicima privatizovanih preduzeća. Kako to argumentujete?
Šuković: Tačno. Navešću primer: Preduzeće „H” kupljeno je za 10 miliona evra, a građevinsko zemljište koje ono treba da konvertuje vredi dva miliona evra. Koliko će se nadoknaditi? Ništa. Čist apsurd. To znači, da poklanjate zemljište svim kupcima fabrika u Srbiji, čija je vrednost preduzeća veća od vrednosti zemljišta.
Politika: Da li je pri proceni vrednosti preduzeća tokom privatizacije, u njegov kapital uračunavano i zemljište?
Janjić: Pravo na izgradnju nije ulazilo.
Šuković: Građevinsko zemljište je u tim procenama nula. Vlasnik za njega nije platio ništa. Sada treba da ga nadoknadi po tržišnoj vrednosti.
Janjić: Zemljište apsolutno ne poklanjamo nikome. Savet za borbu protiv korupcije polazi od pogrešne premise. U slučaju Luke Beograd ste rekli da će njen vlasnik platiti izvesnu nadoknadu. To podrazumeva da je ona mala ili gotovo nikakva.
Šuković: To što sam rekao znači da će dati određeni iznos. Ali ne znači ni malu, ni veliku nadoknadu. Kao primer sam uzeo 100 hektara u Luci Beograd, koje košta najmanje milion evra po hektaru. Od toga pri konačnom obračunu, prema uredbi, oduzimate 40 miliona evra, koliko je plaćeno preduzeće. Pitam vas zašto poklanjate tih 40 miliona.
Politika: Hoćete da kažete da su uredbom izjednačeni troškovi pribavljanja prava korišćenja zemljišta sa plaćenom cenom kapitala preduzeća?
Šuković: Da. Njome je derogiran zakon.
Janjić: Vi zamagljujete određene stvari.
Politika: Da li se ovim zvanično priznaje da su kupovane fabrike, a u stvari se trgovalo zemljištem?
Šuković: Većini kupaca preduzeća cilj je bio da dođu do građevinskog zemljišta jer znaju da je to nešto strašno vredno. Računalo se da će pravo korišćenja kako-tako prevesti u pravo svojine. Do donošenja zakona sve je išlo glatko. On je to zaustavio, ali se uredbom ide naruku tajkunima.
Janjić: Pre donošenja zakona i uredbe, vlada, ministar Oliver Dulić i naše ministarstvo su bili podvrgnuti negativnoj kampanji. U njoj su bili angažovani konsultanti za strana ulaganja, analitičari, eksperti, novinari, tvrdeći da će ova uredba, za koju kažete da je nezakonita i štetna po građane, naneti nenadoknadivu štetu privredi Srbije. Argumentacija je bila da se vlasnicima preduzeća naplaćuje nešto što su oni već platili i da se stavljaju u neravnopravan položaj. Vi se sada iz neobaveštenosti, ne verujem iz zle namere, pridružujete horu tih kritičara zakona i uredbe.
Politika: Kako ćete utvrditi koje firme su kupovane zbog zemljišta?
Janjić: Duvanska industrija Niš kupljena je za 387 miliona evra, Duvanska industrija Vranje za 50 miliona evra, Holcim je platio fabriku 52,5 miliona evra… Ono što je gospodin Šuković u pravi jeste da ove privatizovane firme neće morati da plate ništa da bi dobile svojinu na zemljištu. Zato što su u privatizaciji dali velika sredstva, koja su mnogo veća od vrednosti zemljišta u radnim zonama u kojima se nalaze. Osim toga nisu menjali delatnost. I nisu se bavili špekulacijama.
Šuković: Njima ćete da poklonite zemljište u celosti, a ovima što su se bavili špekulacijama poklonićete delimično. Cena od 387 miliona evra za Duvansku industriju Niš je potcenjena. Raspitajte se koliko je „Filip Moris” platio fabriku u Rovinju.
Janjić: BAT je platio 50 miliona evra za Duvansku industriju Vranje. Šta mislite koliko vredi metar kvadratni u industrijskoj zoni u tom gradu, čija namena nije preimenovana. Strašno malo. Ovih 50 miliona evra, koliko su platili, mnogo je vrednije od tržišne vrednosti zemljišta.
Šuković: Poklonićete im zemljište. Zašto?
Janjić: Koje pravo će ta firma ostvariti uspostavljanjem svojine. Eventualno da dogradi fabriku ili izgradi novu. Da li će dobiti zemljište besplatno? Da, hoće. Zato što je kapital plaćen u postupku privatizacije vredniji od zemljišta.
Šuković: Takve greške se ne prave ni u prvom razredu srednje ekonomske škole. Babe i žabe, odnosno kapital i troškovi se nigde ne sabiraju.
Janjić: Strateško opredeljenje Vlade Srbije jeste da se zbog teške ekonomske situacije i pada industrijske proizvodnje, preduzeća koja su nastavila delatnost ne opterećuju dodatnim troškovima kako bi dobila minimalna prava. Mislimo da bi nas novo nametanje troškova srpskoj industriji dovelo u težu situaciju. Od cele takve operacije bila bi mnogo veća šteta nego korist.
Politika: Vlasnici privatizovanih preduzeća, koji će morati da plate naknadu, tvrde da su kupovinom fabrike, odnosno sticajem vlasništva nad objektima dobili pravo na gradnju.
Janjić: U privatizaciji pravo na gradnju nikada nije kupovano. Prethodnim zakonom jasno je rečeno da pravo korišćenja zemljišta postoji dok postoje i objekti.
Politika: Kako su dobijali građevinske dozvole?
Janjić: Na osnovu pogrešnog tumačenja tog zakona.
Šuković: Morate biti pravični. Ne možete vi procenjivati ko je kupio preduzeće u špekulativne svrhe, a ko nije.
Janjić: Uzimamo činjenice, a to je da li je građevinsko zemljište pretrpelo namenu. Ukoliko jeste cilj privatizacije bila je špekulacija. Vrednost građevinskog zemljišta je drastično porasla. Namena zemljišta će Poreskoj upravi biti polazni osnov za utvrđivanje tržišne vrednosti.
Politika: Kako će Poreska uprava utvrđivati vrednost kada slobodno tržište građevinskog zemljišta ne postoji u pravom smisli?
Janjić: Na osnovu prometa građevinskog zemljišta koje je postojalo po nekoliko osnova: zakup na 99 godina čija se vrednost manje-više izjednačava sa pravom svojine na građevinskom zemljištu, promet prava korišćenja neizgrađenog građevinskog zemljišta i promet objekata na čijem mestu je predviđena izgradnja zgrada mnogo veće bruto razvijene površine. U svim slučajevima je jasno da nije dolazilo do prometa objekata već da je faktički kupovano građevinsko zemljište. Raspoloživi podaci koliko košta građevinsko zemljište postoje. Od toga se oduzima ono što je plaćeno u procesu privatizacije za određenu firmu. U najvećem broju slučajeva kupovana su preduzeća za minimalne iznose, potom je ishodovana promena urbanističkog plana gde se zemljište tog preduzeća iz industrijske zone preimenuje u stambenu ili poslovnu. S obzorom na to da mu je vrednost skočila, razliku će morati da plate. Taj iznos je mnogo veći od onog plaćenog za samo preduzeće.
Šuković: Ko vas je kao državne činovnike ovlastio da procenjujete da li je neko preduzeće plaćeno malo ili mnogo?
Janjić: Mi ne procenjujemo.
Šuković: Vi to upravo radite. Zloupotrebljavate funkcije i stotine miliona evra prelivate sa jedne strane na drugu. Na štetu građana, a u korist tajkuna.
Janjić: Bojim se da zbog vaših napada nema niko srećniji osim istih tih tajkuna. Ovo ministarstvo i vlada su bili izloženi raznim napadima. Organizovali su ih oni kojima ovakve mere ne odgovaraju. Bili smo neprijatno iznenađeni kada im se pridružio i Savet za borbu protiv korupcije.
Politika: Da ne biste opteretili one koji su nastavili proizvodnju, vi ste ovim drugima, koje nazivate špekulantima, umanjili cenu zemljišta. Da li je to kompromis?
Janjić: Mislimo da to nije idealno i nažalost ne možemo sebi da dozvolimo da tvrdimo da smo uvek u pravu. I da donosimo savršeno pravična rešenja ali mislimo da je ovo najmanje loše rešenje.
Politika: Smatrate da je uredba usklađena sa zakonom.
Janjić: Tako je.
Politika: Zašto mislite da je Savet uperen protiv Vas?
Janjić: Zato što oni kojima ova uredba ne ide u prilog upravo se zalažu za to da se zakon i uredba stave van snage.
Šuković: Uredba je izmenila smisao zakona. Umesto da od tržišne vrednosti oduzmu troškove, poistovećuju ih sa vrednošću celog preduzeća. Savet, koga je osnovala vlada, neće da dozvoli da se radi na štetu ove zemlje. Nemamo nikakav gnev. Sa najboljom namerom skrećemo pažnju i tražimo da se to ispravi.
Politika:Prihvatate li preporuku?
Janjić: Ukoliko bi savet dao novi predlog koji ne bi naneo štetu proizvodnoj delatnosti bili bismo u stanju da razmotrimo takav predlog.
Politika: Šta je, po Vama, rešenje?
Šuković: Primena formule koja piše u zakonu. U Savetu kažu da je uredba protivustavna. Ne znam, nisam pravnik. Savetovao bih im da je na vreme povuku.
Marijana Avakumović

Komunistički auto u Reganovoj Americi
Od našeg stalnog dopisnika
Vašington, 14. marta – Džejson Vujić, Amerikanac sa, kako kaže, jugoslovenskim korenima, predaje modernu evropsku istoriju na Bridžvoter koledžu u državi Virdžinija, oko 300 kilometara južno od Vašingtona. Njegova prva knjiga „Jugo – uspon i pad najgoreg auta u istoriji” (The Yugo – The Rise and Fall of the Worst Car in History), koja je u knjižarama od prošlog utorka, dobila je ovde izuzetan publicitet: pohvalne prikaze o njoj objavili su i tako ugledni listovi kao što su londonski „Ekonomist” i „Volstrit džornal”, „Veniti fer”, „Kar end drajver”...
Autor je za samo dva dana intervjuisan na 22 radio-stanice i gostovao na nekoliko televizija, uključujući i ovde najgledaniji Foks kanal. S njim smo razgovarali juče u Vašingtonu.
Šta Vas je, kao profesora evropske istorije, podstaklo da napišete knjigu o jednom automobilu.
Ja nisam „automobilska” ličnost, ne umem čak ni da vozim auto koji nema automatski menjač, ali uvek sam se, kao jugo-Amerikanac (Jugoslavija je u lepim uspomenama mog detinjstva, posećivali smo rodbinu tamo, navijao sam za jugoslovenske košarkaše kad su, s Tonijem Kukočem i Vladom Divcem pobedili Ameriku 1990) interesovao za retke momente kada bi Jugoslavija ušla u svest Amerikanaca, kad bi razmišljali o njoj, što je bilo veoma retko. Iako obrazovani, Amerikanci ne obraćaju mnogo pažnje na ostatak sveta.
Sećam se kad je umro Tito, pamtim sarajevsku olimpijadu, dolazak Vlade Divca ovde, donekle Moniku Seleš... Ali najčuvenija stvar iz Jugoslavije ovde bio je „jugo”, što je pomalo blesavo. Čak bi me i moje akademske kolege, kad bi čule da putujem u Jugoslaviju, pitale: „Da li ćeš voziti ’jugo’?”. Svi, obrazovani i neobrazovani, znali su za ovaj auto i svi su se šalili na njegov račun. Pomislio sam – mora da postoji velika priča iza toga. Pošto sam oduvek bio sklon fenomenima popularne kulture, „jugo” mi se tako nametnuo kao savršena tema: poluakademska, polupop...
Koliko je trajalo vaše istraživanje fenomena „jugo-amerika”?
Počeo sam 2004. s jednim novinskim tekstom o Malkolmu Briklinu, njegovom pokušaju da se 2002. i 2003. vrati u Srbiju, da kupi „Zastavu”, što je bila šašava ideja. Znao sam za „Zastavu”, ali pre toga nisam čuo za Briklina. Pomenuto je i ime njegovog direktora finansija, Ajre Edelsona, bogatog jevrejskog biznismena i knjigovođu, koji kao penzioner živi u Palm Biču na Floridi. Pozvao sam ga telefonom i on mi je tri sata pričao o poslu s „jugom”. Razgovaralo smo potom mnogo puta. Imao je kompjutersko pamćenje i ispričao mi je svaki detalj...
Što se Briklina tiče, „Briklin je Briklin” – priča za sebe, prodavac, da ne kažem magle, koji je u to vreme pokušavao nešto da uradi s Kinom, pa je knjiga o „jugu” bila poslednja stvar koja mu je bila potrebna... Tokom tri naredne godine razgovarao sam s mnogima, dilerima, šefovima servisa, posetio Kragujevac i upoznao Tomu Savića koji je zaista učino sve što je mogao da projekat uspe, s bankarima, ovdašnjim i iz bivše Jugoslavije: ukratko razgovarao sam sa svakim ko je mogao da mi pruži neku informaciju o „jugu”.
Da li je priča o „jugu” i metafora uspona i pada Jugoslavije?
„Jugo” je bio nesrećna fusnota u istoriji Jugoslavije. Postala je simbolična, naročito 1991–1992. kad se Jugoslavija raspadala. Delovi za „jugo” su dolazili iz Slovenije, Hrvatske, Bosne, Crne Gore, Vojvodine, Kosova... I to je u stvari simbolično: kompanija nije imala od čega da sastavi auto jer se Jugoslavija raspala. Ali ne bi bilo fer gledati na „jugo” kao na simbol Jugoslavije. Tito je simbol Jugoslavije.
Na početku, „jugo” je bio spektakularni uspeh – najbrže prodavani auto u prvoj godini uvoza u istoriji američkog tržišta – a potom isto tako spektakularni neuspeh. Šta je prvo učinilo mogućim, a drugo neizbežnim?
Tri su se stvari dogodile koje su pomogle da „jugo” uzleti. Mislim da većina Jugoslovena ne zna tu priču, pa ni većina Amerikanaca.
Prvo, sredinom 80-ih, američki i japanski proizvođači su potpuno zapustili kategoriju jeftinih automobila. Najjeftiniji auto tada u Americi stajao je 5.000 (tadašnjih) dolara, a prosečan mali auto 9.000. Razlog je što su se Japanci, prinuđeni da ograniče svoj izvoz u Ameriku na samo 1,9 miliona vozila, odlučili za profitabilniji gornji segment tržišta. Dakle postojala je praznina koju je popunio baš „jugo”.
Drugi faktor je bila sama Jugoslavija – nesvrstana komunistička zemlja koju je Amerika želela da podrži. Davala joj je prvo veoma povoljne kredite, vojnu opremu, stipendije studentima, izgradila je nuklearnu centralu u Sloveniji, pa čak je i Zimska olimpijada Sarajevu bila neka vrsta pomoći. Podržavali smo Jugoslaviju na svaki način, pogotovo što je tokom 80-ih njena ekonomija bila u krizi.
Zbog toga je i „jugo” dobio podršku – ne novčanu, nije u te svrhe utrošen nijedan dolar američkih poreskih obveznika – ali je naš ambasador u Beogradu vozio žuti „jugo” sa američkom zastavicom na njemu. Ima li veće izjave podrške od toga?
I treći je Malkolm Briklin – izvoza „juga” u Ameriku ne bi bilo bez njega. To je bila još jedna u seriji njegovih poslovnih avantura koje su se sve neslavno završile. Sva tri faktora su dakle učinila da se auto iz jedne komunističke zemlje nađe u Reganovoj Americi.
Da li je kolaps bio neizbežan?
Uveren sam da jeste. Automobil u Americi nije samo prevozno sredstvo, to je i statusni simbol koji je, zbog lakih kredita, uvek bio i ostao pristupačan. Auto ovde govori o tome ko ste. „Jugo”, iako su Amerikanci kupili 150.000 primeraka, nije mogao na duže staze da se uklopi u ovaj koncept. Imao je, sem toga, zastarelu tehnologiju: motor iz 60-ih, dizajn iz 70-ih, a u Ameriku je stigao 1985. Bio je u zaostatku bar 15 godina. Amerikanci pak žele najnovije. A onda se pokazao da je bio jeftin u svakom pogledu, a pre svega po kvalitetu.
Da li je „jugo” zaista „najgori auto u istoriji”?
Ne, svakako ne. Ali Amerikanci zaista misle da je tako i to pokazuju u svakoj prilici: u raznim anketama, kad se o kvalitetu automobila razgovara u radio i televizijskim emisijama, u auto-magazinima. U našoj mitologiji i kulturom leksikonu, to jeste „najgori auto u istoriji”, pa je ovakav naslov bio neizbežan.
-----------------------------------------------------------
Stiže novi „jugo”
Na američkom tržištu ponovo nema jeftinog automobila. Ko će sada da popuni tu prazninu?
Stiže novi „jugo” – mali auto iz Indije, „tata-nano”. Pravi se po istom principu kao nekad „jugo”: zastarela tehnologija, jeftina radna snaga, najjeftiniji na tržištu (biće 2.000 dolara jeftiniji od sadašnjeg automobila s najnižom cenom). Završiće isto kao i „jugo”.
-----------------------------------------------------------
Moć „juga”
Da li ste iznenađeni publicitetom koji je dobila Vaša knjiga?
Svakako da jesam. Ja nisam poznat, knjigu je izdao mali izdavač koji dosad ništa nije uložio u marketing, ali se o knjizi mnogo govori i piše. To pokazuje da slava „juga” još traje – Amerikanci, rekao bih, „vole da mrze ’jugo’” i dve decenije pošto je prestao da dolazi ovde.
Milan Mišić
    </div>
    <div id="vesti">
Uhapšeni napadači na gradonačelnika Štrpca
Kosovska Mitrovica – Pripadnici Kosovske policijske službe uhapsili su preksinoć dve osobe pod sumnjom da su pucale u pravcu kuće Bratislava Nikolića, gradonačelnika Štrpca, koji je na mesto prvog čoveka došao posle novembarskih izbora koje je organizovala Priština. Kako za „Politiku” kaže Agim Gaši, regionalni portparol KPS u Uroševcu, policija je privela D. M. (20) i D. N. (24) iz Štrpca, a u kolima „lada niva” pronađeno je i oružje, automatska puška kalibra 7,62 mm, za koju se sumnja da je iz nje pucano. Osumnjičenima je određen pritvor od 48 sati u Gnjilanu. Gaši ostaje pri tvrdnji da su dvojica uhapšenih pucali u vazduh i da su meci ispaljeni iz vozila u pokretu na nekih 150 metara od Nikolićeve kuće.
U policiji nisu precizirali koje su nacionalnosti privedena lica, ali Bratislav Nikolić, gradonačelnik Štrpca, za „Politiku” kaže da mu je poznato o kojim se osobama radi, ali i da mu nije poznat motiv zbog kojeg je u subotu, tri sata iza ponoći, pucano na njegovu kuću u kojoj se nalazila njegova porodica. Na naše pitanje da nam kaže kako tumači izjavu portparola policije da meci nisu završili u zidovima njegove kuće, Nikolić kaže da su „tragovi metaka evidentni u potkrovlju kuće”.
– Tačno je da se oni ne vide sa ulice, ali policija koja je obavila uviđaj evidentirala je i označila rupe od metaka iz automatske puške iz koje je pucano. Ne znam zašto tako komentarišu čitav slučaj, mada mogu da pohvalim policiju da je bila vrlo ekspeditivna – rekao je on, opovrgavajući sumnje da je neko iz redove srpske zajednice, nezadovoljan time što se izvestan broj Srba, kojima i on pripada, priklonio institucijama Kosova. Naprotiv, Nikolić smatra da je jedini mogući motiv napada njegovo ukazivanje na finansijske malverzacije bivše opštinske vlasti.
– Nedavno smo javno kazali da su pojedinci koji su bili na funkcijama u ovoj kosovskoj opštini, proneverili oko 400.000 evra a novac je bio namenjen srpskoj zajednici. Tačnije, radi se o onim Srbima koje je svojevremeno imenovao Joakim Riker, šef civilne misije UN na Kosmetu, da bi oni po isteku mandata civilnog administratora prešli da rade u Opštinu koja je pod ingerencijom prištinske vlasti – tvrdi Nikolić, podvlačeći da „ne vidi da bi njegovo učešće na izborima moglo da bude razlog napada, jer je za njega glasalo 50 odsto Srba u Štrpcu”
B. Radomirović
    </div>
    <div id="kolumna">
SRPSKA DECA
Stanovništvo Srbije je sve manje i starije. Prema podacima nedavno objavljenim u medijima, u Srbiji ima više ljudi starijih od 65 nego mlađih od 15 godina. Procene pokazuju da u Srbiji svake godine nestane grad veličine Knjaževca ili Ćuprije.
Ova pojava nije specifična za Srbiju. Dok u siromašnim zemljama, kakve su nekad bile i Srbija i druge razvijene zemlje, žene u proseku rađaju po petoro-šestoro dece, u Evropi rađaju manje od dvoje. U nekoliko evropskih zemalja prosečan broj dece po ženi je ispod granice za koju se smatra da je uslov da određena populacija ne odumre. Širom modernog sveta, sve manji broj dece rađa se sve kasnije u životu roditelja, posebno u slučaju visokoobrazovanih. Prema podacima iz 2005, na primer, 40 odsto fakultetski obrazovanih žena u Nemačkoj nije imalo decu.
Predložena rešenja? Uvek jedna te ista. Dečji dodaci, besplatni vrtići, duža i bolje plaćena porodiljska odsustva. Tome dodati i stanove za mlade, da se „deca” ne sekiraju, jer opšte je poznato da su „naše babe i prababe već u ranoj mladosti bile vlasnice stanova sa video-nadzorom i brzim internetom”.
Ovo sveprisutno očekivanje tek svršenih diplomaca da se pravo iz klupe usele u svoj stan, jedan je od najboljih dokaza koliko je izgubljen kontakt sa realnošću. Pre samo petnaestak godina, bio je uspeh odvojiti se od roditelja pre četrdesete – u naravno iznajmljen stan. Ali, od nas se danas očekuje da ronimo suze nad sudbinom mnogobrojnih diplomiranih stručnjaka za menadžment koji, eto, moraju da „bacaju” pare na kiriju.
U tom smislu i rađanje dece postalo je usluga koja, bogme, mora da se plati. Popravite porodilišta pa žene neće odustajati od drugog deteta zbog neljubaznih lekara i prljavog bolničkog ve-cea, ide jedna teorija. A praktično svi se slažu da je neophodno, na neki magičan način, stvoriti posao za mlade, po mogućstvu sa visokom platom, bez mogućnosti otpuštanja, sa bar mesec dana godišnjeg odmora. E, tada će parovi u Srbiji najzad stići svoje vršnjake u Africi, pa će kao i oni da prionu na stvaranje porodice oslobođeni apsolutno svih drugih zemaljskih briga.
Ovim se realnost bukvalno obrće naglavačke. Iako fluktuira od zemlje do zemlje i iz godine u godinu, i zavisi od imigracije, religioznosti i drugih faktora, natalitet je nizak svuda u razvijenom svetu ne zato što je život suviše težak da bi se imala deca, već, naprotiv, jer je toliko lagodan da deca postaju ozbiljan teret. I muškarci, a pogotovo žene, danas imaju mnogo više opcija kako da ispune svoj život i vreme. Postoji bezbroj načina da i ljudi bez dece nađu neki smisao i da se osećaju srećni i realizovani. Štaviše, neka psihološka istraživanja pokazala su da su ljudi bez dece srećniji od onih sa decom. Stoga, za modernog čoveka imanje dece više ne predstavlja vrhunac samoostvarenja, nego, u mnogim slučajevima, prepreku istom.
Podmićivanje rađanja samo pojačava ovakvo viđenje roditeljstva. Neki eksperimenti su pokazali da, kad se deca plate da se igraju, ona više neće da se igraju ako im se ne plati. Na sličan način, potplaćivanje rađanja ubija i ono malo instinkta koji su se održali. Kad se tome doda i nepregledna gomila „stručne” literature posvećene roditeljstvu, i postojanje čak i škola za roditelje, mladima ne preostaje drugo nego da zaključe da je roditeljstvo u osnovi posao (i to posao koji zahteva školovanje), koji je beskrajno naporan i odgovoran a, u krajnjoj tački, uvek nedovoljno plaćen. Pa, kome je još to potrebno?
Roditeljstvo, međutim, nije posao. A koliko god para da se da budućim roditeljima – što se zapravo uvek svodi na uzimanje novca od drugih roditelja, pa i njih samih – oni na deci neće zaraditi. Jer, ni najobilatije nadoknade neće dostići deseti deo novca koji će roditelji tokom života da ulože u ispunjenje dečjih potreba i želja. Na kraju, pored materijalnih izdataka, deca zahtevaju i pažnju i vreme, a to znači odustajanje od bar nekih životnih ciljeva i užitaka. I to se nikakvim genijalnim kombinacijama ne može izbeći.
Da bi mladi ljudi postali roditelji, oni prvo treba da odrastu. To, između ostalog, znači i pomirenje sa sopstvenim ograničenjima i činjenicom da će mnoge želje ostati nezadovoljene. Svi procesi, poput subvencija, stipendija i ostalih privilegija, a čiji je cilj da mlade u osnovi izoluju od životne realnosti, usporavaju njihovo sazrevanje. Beskrajno dadiljanje odraslih, umesto u roditelje, njih pretvara u decu.
    </div>
    <div id="magazin">
Ceo svet na dlanu
Na adresu arhitekte Vojislava Devića iz Novog Sada stigla je ovih dana lepa vest. Njegov projekat CENPANTRANS – Centar za panharmonično preobraženje čoveka i sveta – biće u digitalnoj formi predstavljen u paviljonu Srbije na predstojećoj Svetskoj izložbi u Šangaju Ekspo 2010.
Kada su predsednika Borisa Tadića, tokom njegove posete Kini avgusta prošle godine, domaćini u Šangaju upoznali s organizacijom ove izložbe koja će biti otvorena 1. maja, pozvali su i Srbiju da učestvuje na Ekspo 2010. Tadić je tada rekao da Srbija neće moći da se poredi s drugim zemljama po novcu uloženom u svoj nastup, ali da će ,,svakako idejama moći da se takmiči na ovoj manifestaciji”.
Potvrđuje to i činjenica da će projekat arhitekte Devića moći da vide milioni ljudi iz celog sveta.
Dević je svoj projekat patentno zaštitio u Kanadi u leto prošle godine, kada se u Torontu sreo i sa, danas jednim od najpoznatijih imena svetske arhitekture i urbanizma, kolegom Hadijem Kuzamom. Šteta što projekat nije bio gotov pre tri godine, rekao je Kuzam, jer bi on svojim autoritetom podupro da Kinezi razmotre mogućnost realizacijeCENPANTRANS-a u okviru Olimpijade 2008. u Pekingu.
Nasuprot optimizmu s kojim je čovek ušao u treći milenijum, na kraju njegove prve decenije svedoci smo niza velikih kriza, od one ekonomske do ekološke, od finansijske do političke, od zdravstvene do krize NATO, na čiju je moguću propast pre desetak dana ukazao i dojučerašnji čelnik Alijanse, lord Džordž Robertson.
Niz kriza započet 11. septembra 2001. protegao se na apokaliptičke vizije o 2012. godini. Najmanje je to zbog šifrovanih poruka koje nose drevni kalendar Maja i slična proročanstva drugih kultura i civilizacija. Ljudski strah od Armagedona izvire iz racionalnog i intuitivnog saznanja da je sama suština ljudskog bića razrušena, da su srušene etičke norme i da relativizam postmodernog sveta oblikuje civilizaciju laži u kojoj nema mesta za istinu. Sopstvenim delovanjem, ušuškan plaštom laži, utrnulih refleksa za istinu i za slobodu, čovek je doveo sebe, svet i prirodu, do ivice ambisa.
Čovek se srodio s logikom razaranja, što svedoči o nužnosti da se okrene združivanju interesa, saradnji i miru, ekološkom opstanku i stupanju na viši nivo civilizacije.
Najsažetije, ovo su stavovi arhitekte Devića koji dosledno zastupa i brani naročitu urbanološku filozofiju, poetiku i estetiku, pretočenu u mirotvorne urbanističke projekte.
Fizičari smatraju da zakoni fizike mogu da objasne univerzum i čoveka i zbog toga grade Teoriju svega, čije su temelje postavili grčki filozofi Laucip i Demokrit u 5. veku pre naše ere. Ova teorija treba da izrodi jedinstvenu, sveobuhvatnu, elegantnu, u estetskom smislu lepu formulu, koja prikazuje sve osnovne zakone, sve poznate atomske i subatomske čestice i njihove sile, jer je to formula koja sabira sva naša znanja.
Projekat arh. Devića uporediv je s tim pregnućem fizičara, jer on gradi urbanističku i arhitektonsku Teoriju svega. Zato je CENPANTRANS saborno mesto nasleđa i savremenosti svetskih civilizacija, kultura i vera, nauke, tehnologije, ekonomije i finansija, sporta i ekologije, medicine i umetnosti. Ovo saborno mesto pulsira u harmoničnom skladu i generiše iz sebe izglednu, humanu i dobru budućnost sveta, prirode i čoveka.
Projekat je inspirisan urbanističkim planom Platonove Atlantide i ustrojstvom atoma, istovremeno se nalazi i na zemlji i na vodi, a sastoji se od sedam koncentričnih polukružnih prstenova, između kojih se prostiru koncentrične vodene površine.
U zajedničkom jezgru smešteno je neutralno područje u vidu ostrva, a u poluprstenovima su izgrađeni promotivni paviljoni svih država sveta, hramovi najznačajnijih religija, najmoćnijih svetskih korporacija, paviljoni kultura i umetnosti, paviljoni zabave i sporta, nauke, tehnologije i medicine, sa centralnim ostrvom i centralnim jezgrom.
U centar se može ući i kopnom, i vodom, i vazduhom.
Ukupna površina potrebna za realizaciju projektaje oko šest kvadratnih kilometara.
Pomenuti arhitekta Kuzam procenio je da bi danas ovaj projekat mogli da realizuju samo Peking, Moskva, Vašington ili Brisel.
A zašto ne i Beograd? Zašto ne i Srbija?
Ako ništa drugo, ova pitanja treba postaviti zato što je CENPANTRANS realno ostvariv projekat.
Zainteresovani čitaoci o samom projektu i o radu arh. Vojislava Devića mogu da saznaju više na sajtu www.idobravoj.com.
Slobodan Kljakić
    </div>
    <div id="zdravlje">
Prva transplantacija srčanog zalistka u Kamenici
Prvi put u Institutu za kardiovaskularne bolesti u Sremskoj Kamenici, urađena je transplantacija humanog srčanog zalistka tridesetpetogodišnjoj pacijentkinji iz Novog Sada.
Komplikovani kardiohirurški zahvat uradio je svetski priznati kardiovaskularni hirurg profesor Afksendios Kalangos, načelnik Odeljenja kardiovaskularne hirurgije Univerzitetske klinike u Ženevi, u Švajcarskoj. Ovaj hirurg, inače poreklom Grk, veliki je prijatelj naše zemlje i do sada je operisao više od 30 pacijenata u Srbiji.
Složenu intervenciju zamene obolelog srčanog zalistka humanim homograftom uradio je juče uz asistenciju hirurga i medicinskog tima Instituta u Sremskoj Kamenici.
Pacijentkinja je do svoje desete godine dva puta operisana u Londonu, a srčani zalistak koji je onemogućavao normalno snabdevanje pluća krvlju juče je konačno zamenjen homograftom (humanim srčanim zalistkom specijalno pripremljenim za ovu operaciju), koji je donirala Fondacija princeze Katarine Karađorđević.
Zahvaljujući operaciji i novom srčanom zalistku, ovoj mladoj ženi je omogućeno normalno snabdevanje pluća krvlju.
Profesor dr Kalangos je, podsećamo, u petak od Njegove svetosti patrijarha srpskog Irineja dobio odlikovanje, orden svetog Save Srpske pravoslavne crkve prvog stepena za svoj humanitarni rad i dostignuća za Srbiju.
Takođe, prilikom ove posete Srbiji, dr Kalangos je Kliničkom centru Srbije poklonio veštačku srčanu pumpu, uređaj vredan 150.000 evra, koji omogućava da se urade složene kardiohirurške intervencije, ali i da se premosti vreme čekanja do transplantacije srca kod najtežih bolesnika.
Doktor Kalangos je izjavio da je zadovoljan kako se u Institutu Kamenica unapređuje hirurgija urođenih srčanih mana, kao i da edukacija ide u korak sa svetskim trendovima, navedeno je u saopštenju ove ustanove.
– Četiri godine sarađujem s bolnicama u Srbiji i primećujem da postoji solidan broj pacijenata koji čekaju na ovakvu intervenciju. Izuzetno je značajno što je Institut odlično tehnički opremljen i što ima lekare stručno edukovane i spremne da se uključe u internacionalni projekat za lečenje ovih veoma komplikovanih pacijenata, u saradnji s Fondacijom princeze Katarine. Nadam se da će se i ostale bolnice u kojima se vrše kardiovaskularni zahvati uključiti u ovaj međunarodni program. Prilikom poslednje posete Srbiji pregledao sam nekoliko veoma mladih pacijenata od 14 i 15 godina koji zahtevaju transplantaciju i njihovo zbrinjavanje će biti moj sledeći izazov – izjavio je profesor Kalangos, lekar s tridesetogodišnjem iskustvom u dečijoj kardiohirurgiji i operacionom lečenju urođenih srčanih mana.
Osim intervencije koju je uradio dr Kalangos, pre samo nekoliko dana, na istom mestu, izuzetno komplikovanu operaciju arterijskog luka životno ugroženoj pacijentkinji uradio je profesor dr Eduard Kifer iz Pariza. Sve ovo ukazuje na važnu činjenicu koliko je međunarodna saradnja, kao jedan od najvažnijih načina za stalno napredovanje i usvajanje novih procedura važna Institutu Kamenica.
– Međunarodna saradnja pomogla je onim bolesnicima koji su trebali da budu operisani u inostranstvu. Stalno pratimo visoke svetske standarde, a dolazak ovakvih imena prilika je da se na licu mesta upoznamo s tehnikama i radom vrhunskih stručnjaka u kardiovaskularnoj hirurgije. Činjenica da su oni došlu uz pomoć ambasade Francuske, odnosno Fondacije princeze Katarine, potvrđuje da uživamo veliki ugled i poverenje različitih institucija – rekla je profesor dr Nada Čemerlić-Ađić, direktorka Instituta u Sremskoj Kamenici.
O. Popović
    </div>
    <div id="politika">
Ustavne prepreke evropskim integracijama Srbije
Predstavnici Demokratske stranke i G17 plus ovih dana su ponovo aktuelizovali pitanje promene pojedinih odredbi Ustava Srbije iz 2006. godine sa obrazloženjem da su neka ustavna rešenja ograničavajući faktor u procesu evropskih integracija Srbije.
Među odredbama koje se spominju kao najspornije su one koje se tiču regionalizacije, izbornog sistema i odnosa između međunarodnih akata i domaćih zakona.
Stručnjaci za ustavno pravo uglavnom se slažu sa političarima da je srpski ustav pojedinim svojim odredbama kočnica približavanju Srbije evropskom sistemu vrednosti, ali ima i onih koji smatraju da su najavljene izmene isključivo motivisane političkim razlozima, odnosno željom da se kroz ustavne reforme proguraju neke ideje od kojih bi isključivu korist imale pojedine partije.
O promeni ustava u vladajućoj koaliciji razmišlja se već duže vreme. Još sredinom prošle godine predsednik Srbije Boris Tadić ocenio je da bi trebalo menjati ustav jer u srpskom parlamentu sedi preveliki broj poslanika, a izmena ustava, kako je rekao, bila bi prilika i za rešavanje pitanja regionalizacije i decentralizacije Srbije.
Predsednik udruženja „Pravnici za demokratiju” dr Stevan Lilić kaže za „Politiku” da je odavno upozoravao da su neke odredbe ustava neodržive i da je izmenama trebalo odavno pristupiti.
Prema njegovim rečima, jedno od ključnih pitanja za Srbiju i EU jeste regionalizacija. U članu 94 kaže se da Srbija mora da se stara o ravnomernom i održivom regionalnom razvoju u skladu sa zakonom.
„To je vrlo ozbiljno pitanje jer se javlja kao dramatična politička tačka kako napraviti regione i kako regioni, recimo u Vojvodini ili Sandžaku, da funkcionišu. To je stvar na kojoj je ustav pao na ispitu jer nije dao dovoljno komponenti za uređenje ovog pitanja. Takođe, vlada je donela uredbu o statističkim regionima, još se nije ni mastilo osušilo, a regioni su već promenjeni”, objašnjava Lilić.
Uz to, kako ističe, kad se uzme u obzir kako su definisane autonomne pokrajine Vojvodina i Kosovo i Metohija gde je KiM posebno pomenut u preambuli kao pokrajina sa suštinskom autonomijom, što nema veze sa realnošću, jasno je da je nužna ustavna popravka.
Ipak, prema njegovom mišljenju, najozbiljniji nedostatak Ustava je rešenje iz 102. člana koje predviđa da je poslanik slobodan da stavi svoj mandat na raspolaganje političkoj stranci.
„To je čist delegatski sistem neprihvatljiv u jednom savremenom vrednosnom sistemu. Ovim članom na velika vrata smo uveli partijsku državu”, smatra Lilić.
Kao loše rešenje on navodi i član 194 po kome jaču snagu imaju domaći nego međunarodni akti.
„U našem ustavu se kaže da potvrđeni međunarodni ugovori ne smeju biti u suprotnosti sa ustavom što je problematično rešenje. Tako nešto je neodrživo ako želimo da budemo uključeni u integracioni sistem kao što je EU”, naglašava Lilić.
Za Vladimira Todorića, urednika „Srpske pravne revije”, glavna zamerka srpskom ustavu je što ne dozvoljava prenos suverenosti na EU, odnosno međunarodne organizacije. Ulaskom u EU, kako ističe, svaka zemlja može biti obavezana nekim propisima protiv kojih je sama glasala. Da nije tako EU ne bi mogla da funkcioniše. Todorić se slaže sa dr Lilićem da se među sporne odredbe mogu ubrojati i one koje se odnose na autonomne pokrajine, kao i one po kojima poslanik nije vlasnik mandata.
„Problematična su i ovlašćenja parlamenta jer skupština nema mogućnost da sama utvrđuje i vodi politiku što je u startu sprečava da vrši efikasnu kontrolu vlade. To je jedno od ’originalnijih’ rešenja u Evropi jer parlament koji je nosilac suverenosti jedne države ne može da formira politiku”, kaže Todorić.
Prema njegovom mišljenju, među loša rešenja trebalo bi ubrojati i ona u vezi sa odnosom između predsednika države i vlade pa tako predsednik koji se bira na neposrednim izborima nema ovlašćenja koja odgovaraju načinu na koji je izabran, a sa druge strane vlada sama vodi politiku i ne može da odgovara parlamentu.
„Takve odredbe nisu plod koherentnog ustavnog modela nego pregovora između tadašnjeg premijera Koštunice i predsednika Tadića od kojih je svako vukao na svoju stranu. Ova rešenja vode u nestabilnost celog sistema, a sadašnja stabilnost je isključivo rezultat toga što jedna partija ima većinu u parlamentu i predsednika. Kada bi bilo drugačije sistem bi bio zakočen kao što se to desilo vladi koja je pala u martu 2008. godine”, objašnjava Todorić.
Direktor Instituta za uporedno pravo dr Jovan Ćirić ne slaže se sa Lilićem i Todorićem da su ustavne promene neophodne. On smatra da pojedine političke strukture pod izgovorom približavanja EU žele da nametnu određene teme.
„Te teme u stvari nisu prave teme za razgovor, ali oni žele da neke svoje ideje proguraju u javnost. Niko formalno ni suštinski ne traži od Srbije da menja ustav, niti bi ustav ovakav kakav je sada bio kočnica za evropske integracije Srbije kada bi sve drugo bilo u redu”, tvrdi Ćirić.
Kao argument za takav stav on navodi primer sa vraćanjem srpskih državljana koji su tražili azil u nekim zemljama Zapadne Evrope nakon što je uveden „beli šengen”.
„Videli ste da je bela šengenska lista u trenutku dovedena u pitanje od jedne suštinske stvari koja je postala problem nezavisno od zakona i od zakonskih formalnih rešenja”, kaže Ćirić.
Todorić ne spori da Srbija trenutno može da napreduje prema EU i bez ustavnih promena, ali se, kako kaže, ne može složiti da je potpuno nevažno kakva su pojedina ustavna rešenja. Same izmene ustava, kaže, ne bi bile dovoljne ako ne preskočimo i „hašku prepreku”, ali je bitno da se one urade sada kada postoji politička volja za takvim promenama.
-----------------------------------------------------------
„Najproblematičnije” odredbe ustava
– pravo poslanika da svoj mandat stavi na raspolaganje stranci
– prednost domaćih nad međunarodnim aktima
– nedorečenost rešenja o regionalizaciji
– vlada ne odgovara parlamentu
– ovlašćenja predsednika u neskladu sa načinom na koji se bira
– način na koji su definisane autonomne pokrajine
    </div>
    <div id="vesti">
Ganić poriče državljanstvo Srbije
Sarajevo, 14. marta – Član ratnog Predsedništva BiH Ejup Ganić smatra da nema srbijansko državljanstvo i tvrdi da posle raspada SFRJ nije uzeo nijedan dokument iz Srbije.
Ovo je danas izjavio Damir Arnaut, član Ganićevog pravnog tima, reagujući na medijske napise da je njegov klijent, podnoseći maja 1998. zahtev za državljanstvo BiH, naveo da je upisan u Knjigu državljana u mestu rođenja: u Sebečevu, Novi Pazar u Srbiji.
„Nije mi poznato da je Ganić zahtev za državljanstvo BiH podneo tek 1998, a i ukoliko bi ti navodi bili tačni oni nemaju nikakav pravni uticaj na izručenje Ganića Srbiji, ili Bosni i Hercegovini. Ukoliko osoba ima dvojno državljanstvo, onda se apsolutno gleda prebivalište, što je u ovom slučaju BiH”, rekao je Arnaut negirajući da je Ganić u državnom vrhu BiH sve vreme rata bio „strani državljanin, odnosno građanin Srbije”.
Neposredno pošto je Ganić uhapšen u Britaniji, po zahtevu Srbije, ministar pravde BiH Bariša Čolak je izjavio da je za procesuiranje ratnih zločina, prema Sporazumu o krivičnim stvarima koji su nedavno potpisali Srbija i BiH, presudno državljanstvo i prebivalište. Članovi Ganićevog pravnog tima tvrde da on ima samo državljanstvo BiH.
Zločin u Dobrovoljačkoj, za koji je Ganić osumnjičen, desio se u vreme kada je on bio državljanin Srbije što će, po mišljenju pravnih eksperata, sigurno biti uzeto u obzir prilikom donošenja odluke o njegovom izručenju.
Ejup Ganić, po rođenju državljanin Srbije, po popisu iz 1991. Jugosloven, a od 1998. državljanin BiH, čeka izručenje u Londonu. Britanski Viši sud pustio ga je iz pritvora uz kauciju od 300.000 funti.
Bošnjački član Predsedništva BiH Haris Silajdžić, koji je samovoljno o državnom trošku otputovao u Britaniju kako bi lobirao za oslobađanje Ganića, izjavio je po povratku da je njegovo puštanje na privremenu slobodu „pobeda BiH koja je pokazala da može da zaštiti svoje građane”.
Mediji spekulišu da krvavi 3. maj ratne 1992. u Dobrovoljačkoj ulici u Sarajevu, kada su u napadu na kolonu JNA ubijena 42 vojnika i oficira, a ranjeno 73, nije jedini greh za koji bi Ganić trebalo da odgovara.
Sarajevski nedeljnik „Slobodna Bosna” piše da bi Ganić mogao da bude procesuiran i zbog načina na koji je stekao posleratnu stambeno-poslovnu imperiju, dok komentator zagrebačkog „Jutarnjeg lista” Inoslav Bešker tvrdi da bi i hrvatsko pravosuđe imalo štošta da pita Ganića u vezi sa zločinima nad Hrvatima „da su se državni advokati setili da pokrenu ozbiljnu istragu”.
Dušanka Stanišić
-----------------------------------------------------------
Tadić: Srbija se ne protivi izručenju u BiH
Predsednik Srbije Boris Tadić izjavio je juče da Srbija nema ništa protiv da član ratnog predsedništva Bosne i Hercegovine Ejup Ganić bude izručen sudskim organima BiH, preneo je Tanjug.
„Za Srbiju nije centralno pitanje da Ganić bude izručen Srbiji. Za Srbiju je glavno pitanje da se dogodi sudski proces. Nemamo ništa protiv da Ganić bude izručen sudskim organima svoje matične države BiH”, rekao je Tadić, dodajući da Srbija želi da veruje da će pravosudne institucije BiH biti u stanju da dokažu i da su u stanju da obezbede fer i pošteno suđenje.
Po njegovim rečima, sudske presude za sve one za koje se dokažu da su krivi treba da obezbede „i da nijednoj političkoj strukturi na ovom prostoru ne padne na pamet da plasira programe etničkog čišćenja, uništavanja pripadnika drugih nacija i urušavanja osnovnih principa civilizacije i ljudskosti”.

Koaliciona podela straha
Rezultati iračkih parlamentarnih izbora još se prebrojavaju, a premijer Nuri al Maliki, ohrabren dosadašnjim rezultatima, već traga za formulom koalicione vlade koja će upravljati zemljom dok se Amerikanci pripremaju za povlačenje.
Iako poslednja prebrojavanja ukazuju da su Iračani skloniji Malikijevoj umerenoj koaliciji šiita, sunita, Kurda, hrišćana i nezavisnih nego rivalskim grupacijama koje Bagdad usmeravaju prema Iranu, odnosno Saudijskoj Arabiji, biće to mučan posao.
Kao i na izborima 2005, tri najveće zajednice – šiiti, suniti i Kurdi – glasali su svako po svom.
Preliminarani rezultati ukazuju da je u Bagdadu, koji nosi petinu od 325 mesta u parlamentu, Malikijeva koalicija Stanje zakona ispred umerenog i sekularnog šiitskog saveza Irakija i šiitskih fundamentalista Iračke nacionalne alijanse (INA) bliske Teheranu.
Gradeći popularnost na ličnim simpatijama i kontroli nad godišnjim budžetom od 60 milijardi dolara, Maliki je prvi na nacionalnom nivou. Irakija je druga a INA treća. Maliki zasad vodi u pet od 11 (od ukupno 18) provincija u kojima su glasovi delimično prebrojani.
Da li je to signal da su Iračani zamoreni spoljnim igrama i da pokušavaju da ih se oslobode?
Premijer Maliki, pripadnik šiitske većine, pre godinu dana je ušao u konflikt sa svojom izbornom bazom pokušavajući da obezbedi podršku sunita i nearapskih Kurda, čime je stvorio mnogo protivnika. Šiiti ga optužuju da cepa njihove glasove. S Kurdima, bez kojih nema koalicije, sukobio se oko kontrole izvora nafte.
Ukoliko Maliki uspe, bez obzira na njegove zdravstvene tegobe i na više od 2.000 već podnetih žalbi na regularnost izbora, bio bi to dokaz da Iračani ne žele da ih vode ekstremni verski, etnički ili plemenski lideri. Pitanje je da li on to može jer je izvesno da će morati da angažuje barem dva-tri partnera kako bi formirao kabinet.
Da li će se okrenuti Ahmedu Šalabiju, nekadašnjem entuzijasti američke invazije koji je svoj šiitski religiozni savez u međuvremenu usmerio prema Teheranu?
Ili će morati da zaboravi na žestoke kritike sekularnog šiita Ijada Alavija koji Irak želi da „integriše u arapski sistem”, da ga odvuče od iranskog i približi saudijskom uticaju? Imajući u vidu da 60 odsto od 19 miliona birača čine šiiti a 20 odsto Kurdi, Alavijev izborni uspeh je veoma ograničen.
Tokom proteklih sedam godina Irak je svašta preživeo: invaziju i stranu okupaciju, uporan otpor, sektaške konflikte, raspad infrastrukture, bekstvo miliona stanovnika u susedne zemlje. Ono što se događalo u međuvremenu u svakoj normalnoj zemlji takođe bi bila drama.
Iračani su posle naporne i krvave kampanje 7. marta izašli na izbore očekujući da se nova vlast posveti stabilizaciji zemlje i prestanku nasilja i svakodnevnih patnji.
Izazovi koji neposredno predstoje mogu da se pokažu kao još žešći. Da li će irački lideri pokazati zrelost, i efikasnost, kako bi se formirala nova vlada ili će se mesecima natezati oko premijerskog i ministarskih položaja i nebuloznog pitanja da li su izabrani kandidati povezani sa BAAS strankom pogubljenog Sadama Huseina – čime bi Irak ušao u postizborni haos.
Rizici su realni. Sudeći po poslednjim događajima, perspektive su sumorne. Amerikanci mogu da ponavljaju da se radilo o „istorijskim izborima”, ali njihov legitimitet – istorijski ili ne – ozbiljno se potkopava.
Izborna komisija diskvalifikovala je 55 mahom sunitskih kandidata čija su imena bila na sekularnim i nacionalističkim listama. Odluka komisije, na čijem je čelu niko drugi nego Šalabi, isti onaj koji je zbog bliskosti sa BAAS-om hteo da diskvalifikuje čak 500 kandidata, ne samo da otežava formiranje nove vlade, već rizikuje da izoluje manjinske sunite koji su potpuno bojkotovali izbore 2005. godine.
Iračani svakako ne žele da se vrate u tragične dane 2006-07. kada je nasilje odnosilo 3.000 života mesečno. Kada su se, po rečima predstavnika za štampu američke vojske, „svakog jutra budili s novom stotinom leševa u reci”.
Problem s kojim je danas suočen Irak više nije nasilje koje splašnjava poslednje tri godine, već politička i korupcionaška kultura zemlje koja objašnjava zašto se zemlja između Tigra i Eufrata, prebogata naftom, po podacima Svetske banke, nalazi tek na 162. mestu po dohotku po stanovniku.
Vladine institucije ne funkcionišu, birokratija je korumpirana, javni servisi su uništeni. Manje od četvrtine Iračana ima dovoljno struje i odgovarajuću zdravstvenu zaštitu.
Nema opipljivih rezultata šest godina pošto je Iraku oprošten najveći deo njegovog ogromnog spoljnog duga, kada su Iračani pokušali da veruju u nov početak posle decenija košmara Sadamove autoritarne vlasti.
Zato je sasvim realan strah da natezanje oko 55 diskfalifikovanih kandidata, ili očekivano dugo licitiranje o sastavu nove vlade, mogu da otvore vrata obnovi svih vrsta sukoba fragmentisanog Iraka: šiita i sunita, Arapa i Kurda, sekularnih, sektaških.
Iračko društvo je, kao i mnoga druga, izloženo različitim ideološkim strujama i političkim senzibilitetima, socijalnim podelama, etničkim i verskim grupacijama, plemenskim tradicijama. Problem je nespremnost na dijalog.
Zašto? Objašnjenje se krije u reči strah. Iračani su generacijama rasli u strahu od svemoćnog Sadama, njegove vojske i moćne tajne policije. U strahu od plemenskih i verskih vođa, od inovacija, spontaniteta i promena koji ih je terao da prihvataju uniformnost i da se pokoravaju autoritetu.
Amerikanci su im obećavali demokratiju i prosperitet donoseći još veći haos. Barak Obama već ove godine povlači svoje borbene trupe a naredne sve vojnike, prepuštajući lokalnim iračkim vođama da se izbore sa izazovima borbe za uticaj između Teherana i Rijada i s transformacijom teško pritisnutog iračkog društva.
Kako stvari izgledaju u prvim danima posle izbora, iračka politička elita je deo problema, a ne njegovog rešenje.
    </div>
  </body>
 </text>
</TEI>