<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2022-01-14</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>https://www.politika.rs/sr/articles/archive/2022/01/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Srpska čorba
Potrebno je:

300 g junećeg/pilećeg mesa
1 glavica crnog luka
veza zeleni (peršun, šargarepa, celer)
120 g kajmaka
so
biber
suvi začin
list peršuna

Luk iseći na tanke kolutove i povrće na sitne kockice. Staviti sve da se dinsta s malo ulja dok luk ne dobije zlatnosmeđu boju i ne omekša. Voditi računa da bude dublji sud. Zatim dodati meso, propržiti sve zajedno nekoliko minuta pa dodati tri litra vode. Kuvati najmanje dva sata. Sipati so, biber, suvi začin po ukusu, pri kraju kuvanja. Prilikom služenja dodati u tanjir po kašiku zrelog kajmaka i ukrasiti listovima svežeg peršuna.
    </div>
    <div id="zdravlje">
Anksioznost je poziv da se menjamo
Anksioznost je reč koja se u poslednje vreme prilično odomaćila u našem svakodnevnom govoru. Strah, ali onaj neopravdani, nerealan i briga koja raste nepodnošljivom brzinom koja obuzima za mnoge je postala stvarnost. Danijela Mladenović je od žene koja dve godine nije izašla bez pratnje iz stana, koja je pobedila agorafobiju, danas nasmejana, vedra, optimistična i slobodna.
Danijela je poznata pod imenom Anksiozni optimista. Ona je svoj posao posvetila onima koji dele sa njom strepnje i strahove, alio sve što radi prihvata samo uz optimizam i veru u bolje dane. Njena prvobitna ideja bila je da piše tekstove radi sebe, da bi se osećala lakše, pa onda da bi pomogla drugima, ali su njene reči i misli pronašle put do velikog broja ljudi. Potreba za rečju je prevazišla njena očekivanja. Usavršavala se i sada radi terapeutski sa ljudima koji imaju problem sa anksioznošću.
„Koronavirus je možda samo kap koja je kod ljudi prelila čašu. Već smo bili umorni, otuđeni, asocijalni, pod velikim pritiskom, sa ogromnim zahtevima i očekivanjima od sebe i od drugih. Budućnost je bila potpuno neizvesna kada je nastupila korona. Videli smo kako svet može u par dana da stane. To nas je kolektivno uplašilo, a već smo svi bili krhki. Na žalost, sve je više ljudi koji imaju anksioznost i depresiju. I taj trend se nastavlja. Socijalna distanca, zabrane i ograničenja i strah koji se promoviše, na žalost, učiniće da mnogi ljudi osete anksioznost na svojoj koži”, priča naša sagovornica koja ne krije da za sebe misli da je „takva rođena”, senzibilna, brižna, empatična, zabrinuta za sve ljude oko sebe.
Međutim, prve ozbiljnije znake anksioznosti počela je da oseća kada se preselila iz roditeljskog doma, zbog fakulteta.
„To je onaj trenutak kada si još dete, a nekako preko noći postaneš odgovoran za sebe. Period odrastanja i sazrevanja je kod mene doneo dodatne strahove. Šta ako ne uspem? Šta ako je neko meni sve obezbedio, a ja ne završim fakultet? Gde ću raditi? Gde ću živeti? Kako su moji najbliži? Šta ako im se nešto desi? Šta ako se meni nešto strašno desi? Naravno, u tom trenutku znala sam da se nešto dešava, ali sam to „nešto“ uspešno gurala pod tepih. Sa ogromnom mukom uspevala sam da obavljam svakodnevne zadatke, ali su oni postajali sve veći izazov. Odlazak na predavanje postao je izazov. Odlazak na ispit bio je skoro nemoguća misija. To su bili prvi znaci da nešto sa mnom nije u redu”, ispričala je prisećajući se dana od kada je počela njena velika lična borba.
Usledio je i panični napad koji često prati dugotrajnu anksioznost. Tada je Danijela osetila svu razarajuću težinu bespomoćnosti. Odjednom se desi taj napad koji ga čini surovim, jer iz svakodnevice uskočite u nešto najbliže paklu, ivici smrti koja je stvarna do razarajućih granica.
„Vrtoglavica, preznojavanje, mučnina, ubrzani otkucaji srca, borba za dah, snažan nagon za begom... Znam da opasnost ne postoji, ali moj um to ne može da shvati. Na kraju prođe. Uvek je tako. Ono što ostane još neko vreme je osećaj iscrpljenosti, nekad potištenosti ili stida. Često i osećaj ljutnje. Kako je moguće da me tako savlada? Tako sam se osećala dok sam ih imala, očajno”.
Uz paniku, Danijela je imala i problem sa agorafobijom. Iz kuće nije izlazila dve godine, a život joj je bio posebno težak jer tada je već bila majka, pa sa svojim sinom nije mogla da vodi uobičajen život. Prizvala je maštu u pomoć, pa mu je odlaske napolje nadoknadila zanimljivom svakodnevicom među četiri zida. Bila je, priča ona, kreativna, snalažljiva.

Danijela je pobedila svoje strahove i danas je srećna i ispunjena (Privatna arhiva) 

„Sad kad se setim tog perioda, nasmejem se sama sebi. Nove tehnologije su mi pomagale da negujem agorafobiju. Sve mi je stizalo na kućnu adresu, od hrane do garderobe. Kurirske službe i potrčko servisi su bili obavezni. Dete sam vodila u vrtić sa komšinicom, ali bi često ostao sa mnom kod kuće, jer ni uz pratnju ne bih mogla da ga odvedem. Sve što nisam morala da obavim, ja sam odložila. Čak sam od kuće i radila, nalazila honorarne poslove. Naravno, najbliži su pomagali koliko su mogli, ali bih ja pobegla iz prodavnice čak i kada mama ide sa mnom”, kaže.
A za to vreme najteže joj je pala njena odsutnost.
„Strah je toliko bio prisutan, da sam ja postala potpuno odsutna. Nisam mogla da se fokusiram da razgovaram sa nekim, nisam mogla nigde da idem, a nisam se osećala dobro ni kad bi neko došao kod mene. U zatvoru bez rešetki, u sopstvenom domu. Imala sam i strah da drugi ljudi vide da se osećam loše, da se ne brinu zbog mene. Tako sam izbegavala sve. Imala sam strah od svega. Dve godine nisam sama izašla bukvalno nigde. A ako bih negde morala, to bi bilo uz pratnju i uz ogroman napor. Ove godine sam napunila 33 godine i tada sam shvatila da više ne slavim rođendan, slavim to što sam prisutna, što živim.
A onda je usledila borba. Dan za danom, dah za dahom udisala je više, snažnije, ojačala je i oslobodila se, radom na sebi, svojih strahova. Odbacila je svoje mentalne okove.
„Često pričam sa sinom, pitam ga da li se seća kada nismo mogli nigde da idemo... Kao podsetnik koliko sam uspela. Da, moje dete je mnogo trpelo. Nije išao redovno u park, o ostalim stvarima da ne govorim. Ali on nije bio sa mnom kada sam počela da izlazim i da se izlažem. To bih radila dok bi on bio u vrtiću. Kasnije, kad smo počeli po malo da šetamo, bio je neizmerno srećan. Moj prvi dan na otvorenom je izgledao teško, iskreno. Kada imaš agorafobiju, nije baš da samo jednog dana odlučiš da ćeš izlaziti. Potrebno je suočiti se sa strahom. To su nesigurni koraci, drhtavo telo i ponovno prohodavanje. To je bol. To je radost i sreća. To je hiljadu emocija u jednom trenutku, i lepih i teških. To je i hiljadu misli, da li ću uspeti, šta dalje i da li će se nekada ponovo vratiti”.
Danijela kaže i da je njena sreća što je u svemu što radi neurotični optimista, što iznova nastavlja da pokušava, ne predaje se i uvek veruje u najbolje.
„Svaki korak koji sam prešla me je učinio ovim što sam danas. Jeste moj put prevazilaženja anksioznosti bio dug, ali sada mi sve ima smisla. Prošla sam to da bih danas radila ono što volim, da bih mogla drugima da olakšam. Ljudi mnogo više nauče kada im pokažeš, a ne kada im kažeš šta da rade. Da nisam ja sve to prošla, danas ne bih mogla drugima da pokažem. Blagoslovena sam teretom koji nosim. Kada pomažem drugima da pronađu smisao u svom životu, tada sve u mom životu ima smisla”.

Nemačka preporučila buster dozu vakcine za decu od 12 do 17 godina
Nemačko vakcinaciono savetodavno telo preporučilo je danas da sva deca uzrasta između 12 i 17 godina prime buster dozu vakcine protiv koronavirusa.
Nemačka je za protekla 24 časa prijavila novi dnevni rekord - više od 81.000 pozitivnih slučajeva koronavirusom.
Posle Amerike, Izraela i Mađarske, Nemačka je među prvim zemljama u svetu koje su dale preporuku za vakcinaciju dece tog uzrasta.
„Trenutna situacija sa naglim povećanjem broja slučajeva izazvanih omikronom i strahovitim posledicama po zdravstveni sistem u Nemačkoj, čini neophodnim produženje kampanje vakcinacije”, saopštilo je savetodavno telo, prenosi Tanjug.
Nemačko vakcinaciono savetodavno telo u saopštenju navodi da bi treća doza trebalo da bude Fajzer/Biontek vakcina, koju bi deca trebalo da prime najranije tri meseca od primljene druge doze vakcine. Rizici od teških neželjenih efekata veoma niski, dok su podaci o efikasnosti i bezbednosti buster doze za decu od 12 do 17 godina i dalje ograničeni.

Svetska zdravstvena organizacija preporučila dva nova tretmana protiv koronavirusa
Svetska zdravstvena organizacija zvanično je preporučila dva nova tretmana protiv koronavirusa u specifičnim slučajevima.Na listi tretmana koje preporučuje SZO sada je ukupno pet lekova.
Kako je objavljeno u britanskom medicinskom časopisu stručnjaci SZO preporučuju lečenje koronavirusa sintetičkim antitelima, sotrovimabom, i lekom koji se obično koristi protiv reumatoidnog artritisa, baricitinibom.
Sotrovimab se preporučuje pacijentima koji su oboleli od blagog oblika kovida, ali su pod visokim rizikom od hospitalizacije.
Baricitinib se preporučuje za „pacijente sa teškim ili kritičnim kovidom”, kojima mora da se daje u kombinaciji sa kortikosteroidima, prenosi Beta.
    </div>
    <div id="kolumna">
Treba li taksistima davati subvencije
U jeku inflacije, povećanja broja zaraženih virusom korona, u vrlo dramatičnim okolnostima društveno-političke nestabilnosti, vlada ove zemlje ne odustaje od subvencionisanja taksista za kupovinu ekološkog vozila do 8.000 evra. Da smo bogato društvo, da smo sve probleme rešili u svim segmentima, pa da pomažemo ovoj grupaciji koja ostvaruje profit vozeći građane Beograda po ekonomskim cenama. Postavlja se pitanje zašto pomagati taksiste kad ima i ugroženijih profesija. I zašto da svi poreski obveznici učestvuju u njihovom subvencionisanju? Koliko taksisti pokazuju solidarnost kad je reč o korisnicima njihovih usluga? Potpisnik ovih redova doživeo je da nijedan od desetak taksista na stanici preko puta Karađorđevog parka nije želeo da me preveze u Kovid bolnicu u Batajnici.
Zato zahtevam od vlade da ne baca naše pare privatnim licima za obavljanje profesije od koje građani ništa nemaju. Mnogi taksisti će i dalje biti bahati, neljubazni, osioni. O kvalitetu njihovih usluga treba govoriti. Bolje neka vlada vidi kako da ove poreske obveznike disciplinuje i uvede im fiskalnu kasu. Jer oni obavljaju jedno od malobrojnih zanimanja koja se paušalno oporezuju.
Siniša Stojčić,
Beograd

Veća plata – veća i penzija
U rubrici Među nama 4. januara je objavljen još jedan tekst na temu visine penzija. Gospodin Drago Janković sugeriše smanjenje razlika u visini penzija tako što bi prilikom povećanja, penzije bile povećavane bilo jednako u apsolutnom iznosu. Tako bi se protekom vremena srazmera u iznosu penzija smanjila. Zaboravlja se da bi se time obesmislio koncept penzije i penzionog sistema.
Na ovu temu već sam pisao u ovoj rubrici, pa se neću ponavljati, već pokušati da kažem na drugi način. U tekstu se kao primer uzimaju Žika i Mika, od kojih prvi ima pet puta veću penziju. Verovatno je imao i pet puta veću platu, pod uslovom da su imali isti broj godina staža.
Stoga imam nekoliko pitanja.
Da li je pravedno to što je Žika imao pet puta veću platu od Mike? Povećavaju li se penzije zato da bi se uskladila njihova realna vrednost ili to država „časti”? Da li bi Žika i Mika trebalo da imaju istu penziju ako su imali istu platu, ali prvi ima 40 godina staža, a drugi samo 15? Da li bi bilo najbolje da se penzije isplate jednokratno prilikom odlaska u penziju, ceo do tada uplaćen doprinos, revalorizovan i s kamatom?
Žika u penziji ne samo da ne doprinosi društvu više od Mike, nego nijedan od njih ne doprinosi. Mada, prvi verovatno više troši i više plaća PDV.
Pošto penzioneri više ne doprinose društvu, treba li primeniti stari običaj – lapot? Znate ono, ostareli koji više ne doprinose i samo su na teretu – pravac što dalje u šumu, pogača na glavu i macola po pogači.
Mikica Kecić,
Beograd

Borba profesora Krcića za ravnopravnost naroda na Balkanu
U „Politici” od 9. januara pažnju mi je privukao intervju prof. dr Šefketa Krcića, akademika i univerzitetskog profesora, pod naslovom „Hoću da vratim dostojanstvo Bošnjacima u Crnoj Gori”.
S obzirom na to da dobro poznajem ovog čoveka i kolegu, moram da istaknem da, iako je reč o čoveku koji je poznat u svetskim granicama, kad bih samo nabrojao sva njegova dela i aktivnosti, poznate širom sveta, u okvirima filozofije, etike, estetike, retorike, logike, antropologije, ontologije, epistemiologije i metodologije, trebalo bi mi mnogo listova papira i prostora u novinama.
Dr Krcić je erudita širokih shvatanja, ali i čovek koji spada u kategoriju osoba visokih moralnih kvaliteta. Profesora Krcića upoznao sam kad je u Novom Pazaru formiran Internacionalni univerzitet i kada su me pozvali da im pomognem oko rasta i razvoja odseka za psihologiju. Zbog niza visokih moralnih kvaliteta i velikog fonda znanja koje nosi, bilo je milina sarađivati s njim. Upravo zbog tih kvaliteta profesor Krcić je omiljen među studentima i cenjen od kolega. Svakom zadatku je pristupao kao da se prvi put susreće s problemom, taktički odmereno, organizovano, ali i s asertivnošću, jer je uvek imao razrađenu ideju i pritom je akcenat stavljao na etičnost rezultata.
Iz bogatog životopisa profesora Krcića može se videti da je mnogo šta preturio preko pleća zbog svojih progresivnih ideja. Borio se godinama protiv političkih Scila i Haribdi i na kraju isterao istinu i pravdu na čistinu, izašao je sa štitom, čistog obraza i kao da se ništa nije desilo krenuo putem svoje ideje i borbe za ravnopravnost naroda na vrelim balkanskim prostorima. Kao nemilosrdan i oštrouman kritičar ljudske i političke nepravde u ovom vremenu, prihvatio se teškog, ali i izazovnog posla. Cilj mu je jasan i precizan. Iako je svestan svih rizika u radu i toga da će biti izložen mnogim vetrenjačama, on želi da vrati dostojanstvo Bošnjacima u Crnoj Gori kroz formiranje, prema njegovoj zamisli, liberalne bošnjačke organizacije, koja će se argumentovano, bez imalo doze konformizma i poltronstva, boriti za osnovni cilj koji je naveo u svom programu.
Došlo je vreme za ostvarenje ovih progresivnih ideja i u tome bi mu svaki častan čovek poželeo uspeh, jer dostojanstvo nije samo problem Bošnjaka u Crnoj Gori, nego i drugih naroda na tim prostorima.
Prof. dr Radomir Čolaković,
redovni profesor Univerziteta u Istočnom Sarajevu

Beleženje umiranja od kovida 19
Do kraja 2022. broj građana Srbije zvanično umrlih od kovida 19 biće oko 12.700. To je impresivan gubitak za jednu malu zemlju, a odgovara čitavoj diviziji vojnika stradalih u ratu. Jedini problem je što je stvarni broj žrtava pandemije još mnogo veći. Razmotrimo činjenice.
Prema službenim podacima Republičkog zavoda za statistiku, samo tokom 2020. godine sa dijagnozom kovida 19 sahranjeno je, odnosno kremirano je 10.356 naših sunarodnika. To je nova bolest, pa je broj njenih žrtava u prethodnom desetogođu bio nula. Poređenje umiranja tokom 2020. sa 10-godišnjim prosekom ukazuje da je i nekih drugih uzroka smrti bilo znatno više nego što bi se očekivalo. Fizičar i statističar Igor Smolić je sažeo i tabelarno prikazao podatke Republičkog zavoda za statistiku iz kojih se vidi da je, uz umrle od ranije nepoznatog kovida 19, upadljiv višak smrtnosti zabeležen u još tri grupe bolesti: srca i krvnih sudova (3629), sistema za disanje (1036) i nedovoljno definisanih stanja (928). Nesumnjivo je da je i mnoge među njima u grob odneo novi virus korona.
S druge strane, obolelih od raka kao uzroka smrti bilo je za 812 manje nego što bi se očekivalo. I ovde je objašnjenje logično. S jedne strane, neke građane u poodmakloj fazi malignog procesa pokosio je kovid 19, a s druge strane, pandemija jeste negativno uticala na ranu dijagnozu i blagovremeno lečenje raka, ali će se posledice tih propusta tek sagledavati. Mada su skrining programi i drugi načini otkrivanja raka trpeli i mada su hirurške, zračne i medikamentozne intervencije često kasnile, pacijenti kojima su uskraćene navedene mere nisu odmah umrli. Nekima iz te grupe životni vek će biti skraćen, pa će umreti za dve–tri–četiri, umesto za pet–deset ili više godina.
Ostalih bolesti bilo je malo manje ili malo više nego što odgovara očekivanjima, a ukupan višak smrti u 2020. iznosio je 15.220 umrlih preko 10-godišnjeg proseka. Za 2021. godinu Republički zavod za statistiku dao je preliminarne podatke za prvih 11 meseci. Prosek je premašen za 31.679 umrlih. Lako je izračunati da bi, bez pandemije, do kraja novembra 2021. u životu ostalo 46.799 (15.220+31.579) naših ljudi, a po nekim stranim izvorima taj broj je još veći – 48.399. Ukoliko bude korišćena ista metodologija (poređenje sa 10-godišnjim prosekom pre pandemije, tj. sa periodom 2010–2019), višak smrtnosti zaključno sa decembrom lako može da dostigne 50.000. Po analogiji sa 2020. godinom, ukupan broj umrlih na čijoj bi potvrdi o smrti bila upisana dijagnoza kovida 19 prešao bi 35.000.
Vratimo se sada na onih nešto više od 12.500 umrlih od početka epidemije o kojima slušamo svakog dana. Kada bismo taj broj prihvatili kao realan odraz stvarnog stanja i setili se podatka o 10.356 umrlih od kovida 19 u 2020, značilo bi da je ta bolest u 2021. odnela samo malo više od 2000 ljudi. Toliko žrtava je, međutim, beleženo na svakih pet nedelja protekle jeseni.
Jasno je, a to su priznavali i pojedini članovi Kriznog štaba, da je broj umrlih od kovida 19 u Srbiji otprilike trostruko veći nego što saznajemo iz medija. Sa oko 7000 umrlih od kovida 19 na svakih milion stanovnika mi smo u samom vrhu svetske liste po težini pogođenosti pandemijom.
Zašto je važno da znamo istinu? Prvo, građani bi bili oprezniji i više skloni prihvatanju mera kada bi bili svesni stvarnih razmera obolevanja i umiranja. Drugo, epidemiološka teorija kaže da je za sprovođenje uspešne protivepidemijske borbe važno steći poverenje ljudi i njihovu spremnost za saradnju. Treće, poverenje se stiče iskrenošću i tretiranjem građana kao razumnih jedinki, a ne nedovoljno zrelih objekata koje treba uljuljkivati bilo ulepšavanjem stvarnosti, bilo plašiti sejanjem panike. Četvrto, mi smo u posebno delikatnoj situaciji jer smo svi – vlast, lekari i mediji – slali narodu kontradiktorne poruke i doveli do njihove rezignacije. Uspostavljanje porušenih veza važno je ne samo zbog ove bolesti, već i zbog koliko-toliko harmoničnog funkcionisanja društvene zajednice.
Ostaje pitanje da li je moguće obezbediti makar približno tačne podatke. Naravno da jeste. To čine Burkina Faso, Eritreja, Mongolija i druge zemlje. Mi čak nismo žalili para da još na samom početku, krajem marta 2020, uvedemo integrisani elektronski sistem prikupljanja podataka. Ne samo svaka dijagnoza kovida 19, već i svaka promena bolesnikovog stanja (hospitalizacija, dospevanje u jedinicu intenzivne nege, smrt), morala je da bude prijavljena u roku od dva sata. Drugim rečima, postojao je potpuni pregled situacije u realnom vremenu, što je ključno za preduzimanje odgovarajućih mera. Sistem je kasnije menjan, ali samo sa ciljem da bude još savršeniji.
Da zaključimo: moguće je i potrebno je da javnosti budu dostupni realni podaci o obolevanju i umiranju od infekcije novim virusom korona.
Epidemiolog, profesor Medicinskog fakulteta u penziji












Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

Pravosuđe na prekretnici
Usvajanjem Akta o promeni Ustava od strane Narodne skupštine 30. novembra ove godine okončan je deo postupka za promenu Ustava i 16. januara 2022. godine građani će na referendumu odlučivati o njegovom potvrđivanju. Akt o promeni Ustava se isključivo odnosi na pravosudni sistem i nijedno drugo pitanje nije predmet ustavnih amandmana. Pravosuđe se nalazi na možda istorijskoj prekretnici između starog i novog, politički odgovornog i nezavisnog, konzervativnog i naprednog sistema. Građani će svojim glasom reći „da” ili „ne” konačnoj promeni Ustava, i to treba da učine vodeći se jasnim kriterijumima i poznavanjem amandmana bez obzira na politička uverenja i stavove.
Ovde bih iznela nekoliko rečenica o javnom tužilaštvu. Već iz nadležnosti javnog tužilaštva proizlazi njegova jedinstvena priroda, koje je širenjem ovlašćenja u krivičnom postupku postalo važan deo pravosudnog sistema. Ustavnim amandmanima je propisano da će javno tužilaštvo vršiti druge nadležnosti kojima se štiti javni interes određen zakonom, a to je usklađivanje sa aktuelnim poslovima koji su usko povezani s funkcijom krivičnog gonjenja, a koji se tiču npr. podnošenja predloga za produženje mera za zaštitu od nasilja u porodici po Zakonu o sprečavanju nasilja u porodici.
Ukidaju se zamenici javnih tužilaca i propisuje da će nosioci javnotužilačke funkcije biti vrhovni javni tužilac, glavni javni tužilac i javni tužioci. To je od značaja za jačanje samostalnosti javnog tužilaštva jer prema postojećem stanju funkciju javnog tužilaštva vrši javni tužilac i ako je on sprečen da obavlja funkciju, dovodi se u pitanje preduzimanje radnji u krivičnom postupku od strane zamenika javnih tužilaca, koji su obrađivači predmeta. Novom preraspodelom posednika javnotužilačke funkcije biće garantovan samostalniji i efikasniji rad na pojedinim predmetima uz povećanje odgovornosti svakog javnog tužioca i isključivanje spoljnih i unutrašnjih uticaja ili bilo kojih drugih pritisaka, kako prilikom pokretanja predistražnog postupka tako i prilikom određivanja zadržavanja, vođenja istrage i podizanja optužnice.
Garantuje se stalnost javnotužilačke funkcije jer će svi odmah biti izabrani na stalnu funkciju, čime se ukida probni trogodišnji mandat za one zamenike javnog tužioca koji su bili prvi put izabrani. Postupak izbora javnih tužilaca i glavnih javnih tužilaca prenet je u isključivu nadležnost Visokog saveta tužilaštva, kao državnog organa čija je glavna funkcija zaštita samostalnosti javnog tužilaštva. Narodna skupština neće učestvovati u izboru zamenika javnih tužilaca, kao što ni vlada, ni Narodna skupština neće odlučivati o izboru šefova javnih tužilaštava. To ne znači da se javno tužilaštvo otuđuje od naroda, već da predstavnici zakonodavne i izvršne vlasti koji se biraju po političkim merilima ne treba da odlučuju o tome ko će postati javni tužilac. Nijedan javni tužilac ne treba da se bira, kao što je to slučaj s narodnim poslanicima i ministrima, po članstvu u političkoj stranci, već po stručnim kriterijumima, jer u vršenju svoje funkcije mora da bude profesionalan, stručan i osposobljen da zaštiti prava građana, a učinioce krivičnih dela privede pravdi. Jedino će Narodna skupština birati vrhovnog javnog tužioca, a to rešenje je pravilno pošto on treba da utvrdi strategiju krivičnog gonjenja, u kojoj će odrediti vrste krivičnih dela čije gonjenje će tokom trajanja njegovog mandata od šest godina biti prioritetno.
Visoki savet tužilaštva imaće 11 članova, pet javnih tužilaca koje biraju glavni javni tužioci i javni tužioci, četiri istaknuta pravnika s najmanje deset godina iskustva u pravnoj struci, koje bira Narodna skupština, a koji neće moći da budu članovi političke stranke, vrhovni javni tužilac i ministar nadležan za pravosuđe bez mogućnosti odlučivanja u postupku za utvrđivanje disciplinske odgovornosti javnog tužioca. Iako kategorija istaknutih pravnika nije detaljnije razrađena, to ne znači da ovi članovi mogu biti kamen spoticanja prilikom donošenja odluka i produžena ruka vlasti. Ustavnim amandmanima se smanjuje politički uticaj prilikom donošenja odluka o izboru i prestanku javnotužilačke funkcije i ojačava kapacitet VST-a kako bi mogao u budućnosti da se odupre političkim turbulencijama i obezbedi samostalnost javnog tužilaštva.
Nova rešenja predstavljaju unapređenje položaja i organizacije javnog tužilaštva u pravosudnom sistemu i ogroman korak ka smanjenju uticaja političkih vlasti na rad javnog tužilaštva, jačanju samostalnosti i odgovornosti nosilaca javnotužilačke funkcije uz prilagođavanje stvarnosti, uvažavanje evropskih tekovina i nastojanje da se poveća institucionalni kapacitet javnog tužilaštva.
Zamenik javnog tužioca u Drugom osnovnom javnom tužilaštvu u Beogradu












Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
    </div>
    <div id="sport">
Zašto maltretirate Novaka, porodicu i naciju
Predsednik Srbije Aleksandar Vučić izjavio je večeras da će Srbija biti uz Novaka Đokovića, a australijskog premijera upitao zašto, kako je naveo, maltretiraju i iživljavaju se ne samo nad srpskim teniserom i nad njegovom porodicom, već i nad celom jednom nacijom slobodarskom i ponositom.
Vučić je u video poruci na svom Instagram profilu upitao australijskog premijera, ako su hteli da Đokoviću zabrane da po 10. put osvoji trofej u Melburnu, zašto ga odmah nisu vratili ili rekli da je nemoguće da dobije vizu za njihovu zemlju.
„Zašto ga maltretirate i zašto se iživljavate ne samo nad njim i nad njegovom porodicom već i nad celom jednom nacijom slobodarskom i ponositom”, upitao je srpski predsednik.
Upitao je takođe da li je to potrebno da bi dobili neke izbore.
„Jel vam to potrebno da biste se dodvorili svojoj javnosti”, upitao je Vučić.
„Poštovani građani Srbije, suočeni smo sa mnogo problema, pritiscima u regionu, pritiscima iz dela sveta ali ono što nama kao narodu nikad nisu uspeli da oduzmu to je naše srce, ponos i dostojanstvo”, istakao je Vučić, prenosi Tanjug.
„Ovo govorim zbog svega što se zbiva poslednjih dana u Melburnu u Australiji i ne zato što me zanima dobijanje bilo kakvih političkih poena niti koliko će ih biti jer se nikad nisam kitio tuđim perjem, ali napadi i pritisci na Novaka Đokovića, državljanina Srbije, Srbina, građanina ove zemlje iz nama nepoznatih razloga su dostigli te razmere da je nemoguće za mene a da se ne oglasim i da ne kažem ne samo šta mislim već i šta je naš odgovor Australiji na to”, istakao je Vučić.
„Verovatno ne bih ni reč rekao da se, posle ponovljene odluke izvršnih organa australijskih vlasti da se uskrati viza Đokoviću, nije oglasio premijer Australije Skot Morison koji je rekao da je zadovoljan i da pozdravlja ukidanje vize za najboljeg svetskog tenisera”, rekao je predsednik Srbije, izrazivši čuđenje „pre svega zbog činjenice da takve odluke mogu da donose izvršni organi vlasti a posle pravovaljanih odluka sudskih organa vlasti”.
„Neretko nam drže prilike o tome šta je vladavina prava. Možete da zamislite kako bi to izgledalo kada bi u Srbiji neki ministar mogao da poništava odluke sudija, dakle važećih pravosudnih organa”, rekao je Vučić dodajući da su „nam time pokazali možda kako donekle izgleda nezavisno pravosuđe, ali pre svega kako izgleda nebitno pravosuđe jer je sva vlast u rukama izvršnih organa”.
„Pojavio se jedan predsednik iz jedne male zemlje koji sme to da kaže jednom velikom premijeru iz jedne velike zemlje. Znate zašto smem, zato što govorim istinu i zato što i vi znate da vam govorim istinu”, rekao je Vučić.
On je istakao da će „Srbija biti uz Đokovića i umeti da vam odgovori mnogo lepše se ponašajući nego što ste se vi ponašali prema Đokoviću, ali poštujući međunarodne uzuse i poštujući sve ono što znači adekvatno predstavljanje jedne države”, poručio je srpski predsednik.
„Mi ćemo se boriti za Novaka Đokovića i to što ćete ga maltretirati dan, dva ili pet manje ili više neće promeniti ni sud našeg naroda o narodu australije koji izuzetno poštujemo i cenimo, ali ni o Novaku Đokoviću”, naveo je srpski predsednik.
Možete pisati stotine hiljada tekstova najgorih o Đokoviću, on će ostati najbolji teniser svih vremena i on će ostati u našim srcima, poručio je Vučić. „A vi koji mislite da maltretiranjem i iživljavanjem nešto postižete nikada nećete prići ne samo Novaku Đokoviću već bilo kojem običnom čoveku i našeg i vašeg ponositog i dostojanstvenog naroda”.
„Živela Srbije, Novače mi smo uz tebe”, poručio je Vučić.

Saslušanje Đokovića pred Federalnim sudom noćas u ponoć
MELBURN - Saslušanje najboljeg tenisera sveta Novaka Đokovića pred Federalnom sudom, nakon što mu je drugi put uskraćena viza za boravak u Australiji, održaće se u subotu od 10.15 sati po lokalnom, odnosno u noći između petka i subote od 00.15 po srpskom vremenu.
Kako je saopštio Federalni sud, koji je preuzeo Đokovićev slučaj, najboljeg tenisera sveta saslušaće sudija Džon O' Kalahan.
Prethodno bi u 22 sata po našem vremenu trebalo da bude saslušan pred imigracionim vlastima.
Srpski teniser će do saslušanja biti na drugoj lokaciji, na zahtev njegovih advokata, a konačnu odluku da li će mu biti dozvoljeno da brani titulu na Australijan openu doneće Federalni sud u nedelju, odnosno u noći između subote i nedelje po srpskom vremenu, prenosi Tanjug.

Ako ostane u Melburnu, Đoković na terenu u ponedeljak
MELBURN – Najbolji teniser sveta Novak Đoković, ako ostane u Melburnu, meč prvog kola Australijan opena igraće u ponedeljak.
Organizatori su saopštili su da će se prvog dana turnira igrati „gornja polovina” žreba, u kojoj je prvi nosilac Đoković, prenosi Tanjug.
Žrebom je odlučeno da se Đoković u prvom kolu sastaje sa Miomirom Kecmanovićem, a da li će igrati na prvom gren slemu sezone biće poznato u nedelju, nakon odluke Federalnog suda.

Milojević u glavnom žrebu Australijan opena
MELBURN – Srpski teniser Nikola Milojević plasirao se u glavni žreb Australijan opena, pošto je u poslednjoj rundi kvalifikacija savladao Francuza Enca Kukoa 7:6 (8:6), 7:6 (7:3).
Njemu je ovo drugi put u karijeri da će igrati na gren slemu, posle Rolan Garosa 2020. godine, javlja Tanjug.
Njegov rival u prvom kolu biće Amerikanac Makenzi Mekdonald.

Marej: Neću da gazim Novaka dok leži
SIDNEJ - Situacija oko Novaka nije dobra i neću da budem ovde i da gazim Novaka dok leži na zemlji, izjavio je britanski teniser Endi Marej australijskim medijima posle plasmana u finale turnira u Sidneju.
Nekada prvi teniser sveta je zabrinut zbog situacije u kojoj se nalazi Đoković, prenosi Tanjug.
„Ovo nije dobro ni za koga. Nesrećno sve ide i ko zna šta će biti? Sve što želim je da se ova situacija što pre reši”, zaključio je Marej koji je u karijeri pet puta poražen u finalima Australijan opena, od toga čak četiri puta od Novaka Đokovića.

Odložena deportacija Đokovića, večeras razgovor sa imigracionim vlastima
Australijska vlada prihvatila je predlog da odloži deportaciju srpskog tenisera Novaka Đokovića iz Melburna, kome je danas drugi put ukinuta viza.
Advokat australijske vlade Stiven Lojd rekao je da Vlada neće pokrenuti postupak deportacije.



Sudija slučaj prebacio na Federalni sud

MELBURN - Sudija Entoni Keli naložio da se postupak prebaci na Federalni sud, što je odstupilo od zahteva advokata Novaka Đokovića.Oni su zatražili da slučaj ostane u ovom okružnom sudu kako bi se stvari ubrzale.Saslušanje je prekinuto jer je sudija Keli napustio sudnicu, jer se naljutio zbog načina na koji su Đokovićevi advokati izlagali na saslušanju. 

Đoković će večeras po srednjoevropskom vremenu, a u subotu ujutro po lokalnom vremenu u Melburnu, otići na razgovor sa imigracionim vlastima i do tada neće biti u pritvoru.
Lojd je predložio da Đoković tada bude sa svojim advokatskim timom, ukoliko dva službenika granične policije budu na istom spratu, ali da posle saslušanja ode u imigracioni pritvor. Srpski teniser bi preko noći bio u pritvoru, a zatim bi u nedelju bio vraćen u advokatsku kancelariju na saslušanje.
Đokovićev advokat Nik Vud rekao je da prihvata da Vlada ima pravo da privede njegovog klijenta, ali je upozorio na „medijski cirkus” ako se to dogodi, prenela je Beta.
Đokovićev advokatski tim naveo je da je svaki minut dragocen u ovom procesu, pošto Australijan open počinje u ponedeljak.
Vud je tražio da obe strane podnesu svu dokumentaciju u subotu kako bi sve bilo spremno za saslušanje u nedelju. On je tražio da njegov klijent ne bude u pritvoru do odluke suda o žalbi.



Novak ne ide u imigracioni hotel

MELBURN - Novak Đoković će do večerašnjeg saslušanja, u 22 sata po srtpskom vremenu, biti na drugoj lokaciji, odlučio je Sud u Melburnu.
Na taj način usvojen je zahtev Đokovićevih advokata da se svetski teniser broj 1 ne vraća u imigracioni hotel. u kojem je proveo već pet dana.
Druga lokacija poznata je samo vlastima i advokatima, da bi se smanjile medijske tenzije, a kako prenose australijski mediji na istu lokaciju biće vraćen do novog ročista, ali ovaj put na Federalnom sudu.

On je kritikovao odluku o ukidanju vize i rekao da je ministar za imigracije Aleks Hok samo razmotrio kakav bi uticaj Đokovićev ostanak u zemlji imao na antivaksere i da bi podstakao njihovo raspoloženje, za šta, kako je naveo, nema dokaza. Istakao je da se ministrovo obrazloženje za otkazivanje vize razlikuje od prvobitnog.
Vud je rekao da Đoković nije primio vakcinu zbog medicinskih kontraindikacija i da je prvi teniser sveta ispunio sve uslove.
Nisam iznenađen ponovnim ukidanjem australijske vize Novaku Đokoviću jer su političari odlučili da preko Novaka dobiju neke političke poene, rekao je za Tanjug legendarni teniser i teniski trener Nikola Pilić.
„Odluka o ukidanju vize koja je doneta danas, mogla je biti doneta u sredu. Sudija je sigurno u kontaktu sa vlastima Australije”, rekao je on.
Pilić smatra da ovakvim potezima vlasti u Australiji pokušavaju da omalovaže Đokovića.
„Mogli su da kažu Novaku da ne može da igra i da ne dolazi, a ne da mu direktor turnira i lekari daju zeleno svetlo, a kad je stigao tretirali su ga kao kriminalca. Novak to nije zaslužio i neka ih je sramota”, zaključio je Nikola Pilić.
 
Žao nam je, čine mu nepravdu, ali i on je kriv
Najboljem teniseru sveta Novaku Đokoviću australijske vlasti ponovo su poništile vizu, čeka se konačna odluka suda o deportaciji, a građani Beograda različito reaguju kada govore o tome, dok neki smatraju da je Srbin pogrešio, većina je saglasna - slučaj u Australiji je stvar politike.
Student Nikola Kovačević rekao je za Tanjug da je iznenađen što je Đokoviću drugi put odbijena viza i istakao da je skandal ukoliko ga budu deportovali.
„Ipak je on broj 1 teniser, primili su ga već, tako da sam iskreno iznenađen. Mislim da će na kraju biti na Australijan openu, lično sam optimističan i verujem u pozitivan ishod”, rekao je Nikola.
Stariji sugrađanin Nikola Grujić smatra da je Novak pogrešio i da mu njegova veličina ne daje to za pravo, ali i da je sa druge strane, srpski as zloupotrebljen.
„To što mi dramimo da je to antisrpska zavera, to nije tako. To su neki interesi sponzora koji su zainteresovani da on dođe, a verovatno neki unutar australijski ljudi su bili za to”, poručio je Grujić.
Ovaj Beograđanin kaže i da se ne može na anonimnom čoveku praviti neka politička ili interesna aktivnost, pred izbore u Australiji i naglašava da srpskog tenisera ne bi dirali da je bio „ispravan”.
„U svakom slučaju ima greške, ne bi njega niko dirao da je imao ispravne papire za ulazak”, rekao je Grujić.
Beograđanka Rajna Stanivuković smatra da će ga deportovati iz Australije, ocenjujući ceo slučaj kao skandalozan.
„Šta čovek ima da kaže, to je postupak samo prema njemu, da su hteli tako da analiziraju i ostale slučajeve, koji su ušli kao on, isto bi našli nešto zbog čega bi ih odbili”, smatra Rajna.
Ljubica Filipović izrazila je žaljenje što se Novaku sve to dešava.
„Bez komentara... Sve je moguće, ništa me ne bi iznenadilo”, navela je Ljubica.
Stariji Beograđanin Momčilo Vrzić misli da će Đoković biti vraćen iz Australije.
„To je politička odluka australijske vlasti, to je jedna vrsta fašizma”, oštar je Momčilo.
Penzionerka Mirjana Stačić kaže da ne bi volela da Novak bude deportovan, ali i smatra da je pogrešio.
„Treba da imaju razumevanja, ipak je on pomogao celom svetu. Mnogo mi je žao”, poručila je ova Beograđanka, prenosi Tanjug.

Premijer Australije podržao ukidanje vize Đokoviću: Odluka zbog žrtava pandemije
MELBURN – Premijer Australije Skot Morison podržao je danas odluku ministra za imigraciju Aleksa Hoka koji je poništio vizu najboljem teniseru sveta Novaku Đokoviću, ističući da je to učinjeno zbog žrtava koje su Australijanci podneli tokom pandemije korona virusa.
Morison je naveo da je, nakon pažljivog razmatranja, ministar za imigracije ukinuo vizu Đokoviću, iz razloga zdravlja i dobrog reda, na osnovu toga da je to bilo u javnom interesu, prenosi Tanjug.
Morison je istakao da je pandemija bila neverovatno teška za svakog Australijanca, ali da su se držali zajedno i spasili živote i sredstva za život.
„Zajedno smo postigli jednu od najnižih stopa smrtnosti i najveću stopu vakcinacije u svetu”, naveo je Morison.
Dodao je da Australijanci s pravom očekuju da će rezultat njihovih žrtvovanja biti poštovan.
Morison je rekao da zbog pravnog postupka koji je u toku neće dalje komentarisati slučaj.

Đokoviću ponovo ukinuta viza
MELBURN – Ministar za imigraciju Aleks Houk iskoristio je svoju ličnu moć da poništi vizu Novaku Đokoviću, dok se njegovi advokati spremaju da odmah podnesu sudsku zabranu protiv te odluke, prenosi portal Ejdž.
Ako ne ospori odluku pred sudom ili ne uspe u tome, Đoković će odmah biti deportovan iz zemlje.
„Iskoristio sam svoje ovlašćenje Zakona o imigracijama da poništim vizu koju je Novak Đoković imao. Iz razloga zdravlja i dobrog reda, sve u javnom interesu. Ova odluka je usledila nakon naloga Saveznog i okružnog suda od 10. januara, kojim je poništena prethodna odluka o ukidanju vize. Prilikom ove odluke pažljivo sam razmotrio sve informacije od ministarstva unutrašnjih poslova, australijske granične snage. Morisonova vlada je čvrsto posvećena zaštiti granica Australije, posebno u doba pandemije”, objasnio je Hok u saopštenju, preneo je Tanjug.
Procene se da će sve morati da bude završeno u narednih 72 sata, jer Australijan open počinje u ponedeljak.
Australija će nastaviti strogu politiku zaštite od kovida 19
MELBURN – Australija će nastaviti da strogo primenjuje politiku kada je reč o dozvolama za ulazak u zemlju i u vezi sa kovidom-19, izjavio je danas ministar finansija Sajmon Birmingem neposredno pred odluku vlasti da prvom teniseru sveta ponovo ukinu vizu.
„Ova politika nije promenjena i nastavićemo rigorozno da je primenjujemo”, rekao je Birmingem za televiziju Ej-Bi-Si, prenosi Beta.
Australija je danas drugi put ukinula vizu Novaku Đokoviću.
Zbog ove odluke imigracionih vlasti, Đoković se ponovo suočava sa deportacijom.
Australija dozvoljava ulazak samo onima koji imaju važeću potvrdu o vakcinaciji protiv kovida-19 ili prihvatljivo medicinsko izuzeće.
Đoković je dobio medicinsko izuzeće od vakcinacije protiv korona virusa, ali mu je odmah po dolasku u Melburn ukinuta viza.
On se od tada nalazio u hotelu koji služi kao prihvatni centar za imigrante, a odmah po odbijanju vize njegov pravni tim je uputio žalbu na takvu odluku.
U ponedeljak je sud poništio odluku Vlade Australije o odbijanju vize, a Đoković se od tada slobodno kreće u Australiji i nastavio je da se priprema za turnir.
On je naveo da je u decembru dok je boravio u Srbiji imao korona virus i da se zbog toga nije vakcinisao.
Promena žreba ako Đoković ne bude igrao
U slučaju da branilac titule na Otvorenom prvenstvu Australije srpski teniser Novak Đoković ne bude igrao nakon što mu je danas ukinuta viza, žreb za taj grend slem turnir u Melburnu biće promenjen.
Prema pravilima grend slem turnira, ako se prvi nosilac povuče pre nego što organizatori objave raspored za prvi dan takmičenja, onda će peti nosilac preuzeti njegovo mesto. U ovom slučaju to bi bio Rus Andrej Rubljov, preneo je Bi-Bi-Si.
Đoković je prvi nosilac i branilac titule na Australijan openu. On je taj turnir osvajao tri puta uzastopno, ukupno devet i u Melburnu želi da se bori za rekordnu 21. grend slem titulu, prenosi Beta.
Rekonstrukcija žreba imala bi efekta na 17. nosioca Francuza Gaela Monfisa i sledeće najbolje rangiranog igrača koji ispunjava zahteve za nosioca - Kazahstanca Aleksandra Bublika.
Posle toga bi teniser koji je izgubio u finalu kvalifikacija, ušao u žreb.
Organizatori turnira su često zbog povreda igrača morali da menjaju žreb, ali to nikada nisu morali zbog deportacije prvog tenisera sveta.
Đoković se suočava sa deportacijom pošto je njegova viza danas drugi put ukinuta. On se nije vakcinisao protiv koronavirusa, ali je dobio medicinsko izuzeće za učešće na turniru.
    </div>
    <div id="kolumna">
Japanac kupuje auto uz potvrdu o parking mestu
Japan ima izuzetno razvijenu mrežu podzemne železnice, vozova i autobusa, ali u manjim mestima nezgodno je živeti bez automobila. Kao i u svemu, tako se i u saobraćaju u Japanu poštuju zakoni i pravila koja su jasno i precizno definisana.
Tolerancija na alkohol je nula. Strogo je zabranjeno voziti automobil i pod minimalnim dejstvom alkohola. Kazne su zaista drakonske. Osim novčanih kazni, podrazumeva se oduzimanje vozačke dozvole na više godina ili doživotno, a ono što Japancima najteže pada je izbacivanje sa posla. Naravno, sve zavisi od količine popijenog alkohola i ozbiljnosti prekršaja.
U Japanu nema uslovnog skretanja. Takva vrsta pogodnosti za nestrpljive vozače koji uvek negde žure zabranjena je pre tridesetak godina. Zbog toga što je broj saobraćajnih nesreća, pogotovo fatalnih, na takvim raskrsnicama bio daleko veći nego na raskrsnicama gde uslovnog skretanja nije bilo.


U Japanu nema polukružnog skretanja na raskrsnicama jer takvi manevri mogu da izazovu udese kod nestrpljivih vozača. Semafori u celom gradu identično su podešeni i usklađeni. Sigurnost svih učesnika saobraćaja je na prvom mestu.
Ono što zapadne za oko svakom vozaču koji prvi put poseti Japan je drugačiji bonton vožnje i ponašanje u saobraćaju. U mnogim zemljama se upale sva četiri žmigavca (blinkeri) da bi se signaliziralo ostalim vozačima da drže odstojanje ili da se uspori zbog dugačkih kolona itd.
Međutim, Japanci koriste sva četiri žmigavca da bi izrazili zahvalnost jer im je neko dozvolio da se uključe u saobraćaj ili im je neko dopustio da u gužvi promene traku itd. Hvala je reč koja se pored izvini najčešće koristi u japanskom jeziku, pa blinkeri služe da se izrazi zahvalnost.
Za razliku od svojih azijskih komšija koji trube tokom vožnje da upozore ostale vozače ili da izraze frustraciju, Japanci trube drugim vozačima vrlo retko. Za njih je jedan izuzetno kratak dodir sirene obično znak zahvalnosti, a dva kratka dodira sirene su znak upozorenja.


U Japanu se svi parkiraju unazad. Moderni automobili opremljeni su senzorima i kamerama koji pomažu vozačima da se bezbedno i pedantno parkiraju. Prostor za parkiranje u Japanu je manji i uži nego u drugim zemljama i lakše se parkira unazad nego unapred.
Japancima je bitno da parkinzi izgledaju čisto i uredno, a tako i izgledaju kad svi parkiraju auto u istom smeru. Najvažniji razlog za to je da će izlaz iz garaže ili sa velikih parkirališta biti daleko brži i sigurniji ako dođe do  zemljotresa ili požara, kad je potrebno reagovati brzo i bez panike.
Japan je prenaseljena zemlja i nema mnogo mesta za parkiranje.


Pri kupovini i registraciji vozila je neophodno imati potvrdu o obezbeđenom mestu za parkiranje. Strogo je zabranjeno parkiranje na ulicama, ivičnjacima, pešačkim i biciklističkim stazama i tuđim privatnim parkiralištima. Novčane kazne za nepropisno parkiranje su veoma visoke.
U Japanu se vozi levom stranom puta i skoro svi automobili su sa automatskim menjačem. Izuzetak su skupi sportski automobili koji imaju manuelne menjače. U školi vožnje se opredeljujete da li želite da polažete ispit u automobilu sa  manuelnim ili automatskim menjačem. Većina vozača, pogotovo mlađih, ima dozvole za automobile sa automatskim menjačem koji imaju samo tri brzine: D za vožnju, P za parkiranje i R za vožnju unazad.
U vožnji je prihvaćen princip poštovanja drugog: propustiti druge vozače, pokazati pažnju i zahvalnost su deo japanskog bontona u vožnji.
Ja sam vozač, biciklista i pešak ili kako bi ovdašnji stručnjaci za sablasne nevene rekli: vozačica, biciklistkinja i pešačica. Iako bih se mogla nazvati iskusnim vozačem, sa više od četrdeset godina iskustva, i sa pređenih više stotina hiljada kilometara po celom svetu, iznenađena sam kako se kod nas ovde vozi. Vožnja u Novom Sadu za mene nije ni malo prijatna, a mnoge vozače koje srećem  mogu samo da nazovem hazardnim i krajnje bahatim.



Da li im takva vrsta iživljavanja po ulicama, nekad mirnog i kulturnog Novog Sada leči životne frustracije, nezadovoljstva i neostvarene želje ili je u pitanju potpun nedostatak zdravog razuma i nerazmišljanja o posledicama sulude vožnje je nešto na šta ne znam odgovor.
U Novom Sadu vlada zakon jačeg. Vozači se parkiraju na biciklističke staze i teraju bicikliste da voze bicikle po pešačkim trotoarima, a saterani pešaci pokušavaju da nađu svoj put uz same ivice pločnika. Vozači su izuzetno nervozni i nestrpljivi i najčešće komuniciraju putem sirena, što duže to bolje.
Pitam se zašto ti ljudi koji mogu satima da lagodno sede po kafićima i da beskrajno ćaskaju, kad sednu za volan gube strpljenje i kreću u suludu vožnju kao da vijaju večnu sreću.
Pravila u saobraćaju je nešto što bismo sigurno mogli naučiti od Japanaca. Bez strogih kazni i čestih kontrola vožnje u većim gradovima u Srbiji neće biti prijatna za one koje vole sigurnost, red i mir.
 
Vesna Belušević 
 
 


Pišite nam
 
Poštovani čitaoci, „Politika” je ponovo oživela rubriku „Moj život u inostranstvu”. Namenjena je pre svega vama koji živite izvan Srbije, širom sveta, koje je životni put odveo u neke nove nepoznate krajeve i zemlje.
Nadamo se da ste primetili da smo se i mi u međuvremenu malo promenili. Sašili smo novo, komotnije i udobnije digitalno odelo, ali i dalje smo prava adresa na koju možete slati svoja pisma, reportaže, zapise i fotografije.
Pišite nam kako je u tuđini ili u vašoj novoj otadžbini. Kako vam Srbija izgleda kad je gledate iz Vankuvera, Osla ili Melburna? Stanuje li nostalgija na vašim novim adresama?
A naša adresa je  [email protected]
Pravila su i dalje jednostavna: dužina teksta do pet hiljada slovnih znakova, da je zapisan u nekom uobičajnom formatu, najbolje vordu. Naslovi i oprema su redakcijski, tekstovi se ne honorišu i podležu uredničkim intervencijama.
Vaša Politika
    </div>
    <div id="magazin">
Novinar doveo papu u „nezgodan” položaj, on mu zahvalio
Papa Franja čestitao je danas novinaru koji ga je ove nedelje „uhvatio” u poseti starim prijateljima koji vode prodavnicu ploča u Rimu, našalivši se da je njegova „loša sreća” to što je vest objavljena.
Poseta u utorak uveče trebalo je da ostane tajna, ali Havijer Martinez-Brokal iz televizijske novinske agencije „Rom Riports” slučajno se našao u centru Rima, preneo je Rojters.
 #14gennaio #PapaFrancesco risponde a una lettera del giornalista @javierMbrocal che, l’11 gennaio, lo aveva fotografato mentre usciva dal negozio di dischi: "Seguire la vocazione di giornalisti, anche se questo significa mettere in difficoltà il Papa" pic.twitter.com/dR99uLPH0u— Vatican News (@vaticannews_it) January 14, 2022 
Snimio ga je svojim pametnim telefonom, objavio snimak na Tviteru i on je postao viralan.
U pismu upućenom juče Martinez-Brokalu, papa Franja (85) mu je čestitao na radu i lamentirao nad svojom lošom srećom.
 –Ne možete poreći da je to bio slučaj loše sreće... da je nakon preduzimanja svih mera predostrožnosti na taksi stanici bio novinar, napisao je papa Franja u pismu koje je Martinez-Brokal podelio danas sa kolegama, navodi Tanjug.
– Ne treba gubiti smisao za humor, napisao je papa Franja.
„Hvala što ste obavljali svoj posao, čak iako je to papu dovelo u nezgodan položaj, istakao je on.

Iskopan fosil „morskog zmaja” star 180 miliona godina
Fosil ihtiosaurusa, za koji se procenjuje da je star čak 180 miliona godina, pronađen je 2021. u rezervatu prirode Ratland voter, kod Lestera u Velikoj Britaniji, nedavno je objavio Bi-Bi-Si otkriće engleskih naučnika. Stručnjaci za ovaj primerak ihtiosaurusa navode da je najveći do sada pronađen na tlu ove zemlje, a procenjuje se da je bio dugačak više od deset metara i da mu je samo lobanja težila jednu tonu.
Za ovo otkriće „morskog zmaja” zaslužan je Džo Dejvis iz Fondacije „Lesteršir i Ratland vajldlajf”, koji je fosilizovane ostatke pronašao u februaru prošle godine u pomenutom rezervatu prirode dok je obavljao rutinske poslove.
„Primetio sam da nešto neobično viri iz blata. Prvo mi se učinilo da je reč o kamenju, međutim, podsećalo je na predmet organskog porekla. Onda smo otkrili nešto što je izgledalo kao kost”, rekao je Dejvis dodajući da je neizmerno srećan što je pronašao ono za čim mnogi tragaju celog života.
Iskopavanje i konzervaciju fosilnih ostataka ihtiosaurusa stručnjaci su počeli da obavljaju u avgustu prošle godine. Paleontolog Din Lomaks, ekspert za pomenutu vrstu i ujedno vođa tima koji je radio na iskopavanju, kaže da uprkos mnogim pronađenim ostacima ihtiosaurusa u Velikoj Britaniji, ovaj iz Ratlanda predstavlja neverovatno otkriće zbog svoje veličine – najveći je do sada pronađen u Ujedinjenom Kraljevstvu.

Vodeni reptil i predator bio je dugačak više od deset metara, a samo njegova lobanja težila je jednu tonu 
„Obično smo ostatke ihtiosaurusa i drugih vodenih reptila pronalazili na obalama Dorseta ili Jorkšira, gde su mnogi od njih sačuvani u klifovima. Veoma je neobično da se fosil ’morskog zmaja’ pronađe na ovoj lokaciji”, objašnjava paleontolog Lomaks, dodajući da je ovo otkriće vrhunac karijere mnogih u timu koji privodi kraju posao na konzervaciji ostataka ihtiosaurusa.
Ovaj primerak „morskog zmaja” bio je tolike veličine da možemo pretpostaviti da je tokom života napadao ne samo velike ribe, već i druge ihtiosauruse, rekao je Lomaks.
U rezervatu Ratland voter tokom sedamdesetih godina prošlog veka bili su otkriveni ostaci ihtiosaurusa, doduše daleko manjih dimenzija u odnosu na fosil pronađen prošle godine. Stručnjaci podsećaju da je najnovije otkriće značajno i zbog toga što je prvi put otkriven kompletan skelet „morskog zmaja”.
Ovi vodeni reptili naselili su našu planetu pre 250 miliona godina, a izumrli su pre oko 90 miliona godina. Po izgledu su podsećali na velike delfine, ali su bili izuzetno opasni i važili su za velike predatore. 
Ihtiosaurusi se nazivaju „morskim zmajevima” jer su imali ogromne oči i zube, a ostatke jednog od velikih ihtiosaurusa u Engleskoj pronašla je paleontolog Meri Ening početkom 19. veka.

Čovek je najveća štetočina
PALAKADU - Ekolozi i veterinari su upozorili da je plastični otpad na otvorenoj deponiji na istoku Šri Lanke smrtonosan za slonove u tom regionu, pošto su još dva pronađena mrtva tokom vikenda.
Oko 20 slonova je umrlo u poslednjih osam godina pošto su pojeli plastično smeće na deponiji u selu Palakadu u okrugu Ampara, oko 210 kilometara istočno od glavnog grada Kolomba. Pregledima uginulih slonova utvrđeno je da su progutali velike količine nerazgradive plastike pronađene na deponiji.
Veterinari su naveli da su u uginulim životinjama našli jedino polietilen, omote za hranu, plastiku, druge nesvarljive materijale i vodu, a da hranu koju slonovi inače jedu nisu jasno videli.
Slonovi su poštovane životinje u Šri Lanki, ali su i ugroženi. Broj slonova u toj zemlji smanjen je sa oko 14.000 u 19. veku na 6.000 u 2011. godini.
Oni su veoma ranjivi zbog gubitka i degradacije njihovog prirodnog staništa. Mnogi se približe ljudskim naseljima u potrazi za hranom, a neke ubiju lovokradice ili poljoprivrednici, gnevni zbog štete koju naprave na njihovim usevima.
Gladni slonovi traže otpad na deponiji, konzumirajući plastiku, kao i oštre predmete koji oštećuju njihov probavni sistem.
Slonovi tada prestaju da jedu i postaju preslabi da bi mogli da stoje. Kada se to dogodi, oni ne mogu da konzumiraju hranu ili vodu, što ubrzava njihovu smrt.
Vlada je 2017. godine najavila da će reciklirati smeće sa određenih deponija i da će oko njih podići električne ograde kako bi sprečila slonove da gutaju plastiku. Ali nijedna od tih mera nije u potpunosti sprovedena.
U Šri Lanki postoje 54 deponije u zonama sa divljim životinjama, a u njihovoj blizini se kreće oko 300 slonova, prenosi Beta,.

Preterano ste uživali u praznicima? Iskoristite januar i regenerišite jetru
Kako god da ste proveli Novu godinu i Božić, sigurno ste se malo opustili i preterali u hrani i piću. Ali, posle dana bogate trepeze, svečanih poslastica nije iznenađenje da mnogi osećaju posledice preteranog uživanja.
Sada, januar je uveliko stigao, što znači da je pravi trenutak da započnete zdraviji način života.Praznična trpeza bogata je namirnicama koje otežavaju jetri i digestivnom sistemu da rade pravilno i nesmetano. Poznata nutricionistkinja Gabriela Pikok, objašnjava za Dejli mejl, da je uvođenje samo nekoliko malih navika u svakodnevnu rutinu sve što je potrebno da bismo se osećali mnogo bolje.
„Ono što znam je da ne morate da pravite velike promene da biste postigli svoje ciljeve. U ishrani je sve u ravnoteži i promene koje unosite moraju da se uklope u vaš način života“, kaže Gabriela koja navodi da je organizmu potrebno da ima hranu bogatu vlaknima, lisnato povrće i bobičasto voće.
Gabriela je napravila i spisak od pet navika koje treba da uvrstite u rutinu kako biste se osećali bolje
Ništa na prazan stomak
Izbegavajte da pijete kafu ili čaj na prazan stomak. Mnogi misle da ispijanje čaja znači konzumiranje manje kofeina, ali čaj sadrži skoro isto koliko i kafa. Uvek pijte jutarnji čaj ili kafu sa malo proteina.
Vitamin B
Zamenite energetska pića vitaminom B. To je moćan suplement, tako da ga uvek uzimajte uz obrok.
Jedite na tri sata
Ciljajte da jedete svaka tri sata i nikada ne čekajte dok ne osetite glad, jer to ukazuje da vam je nivo šećera u krvi prenizak.
Zdrave užine
Užinajte tokom dana. To ne znači da grickate keks, već da imate užinu fokusiranu na proteine kako biste premostili između obroka da bi nivo šećera u krvi bio stabilan. Dobar predlog su tvrdo kuvana jaja, hladno meso, orasi i semenke ili proteinska pločica.
Vežbanje
Vežbajte, jer kada vežbamo, oslobađamo endorfine, serotonin i dopamin, što nam daje podsticaj. Vežbanje će takođe poboljšati vaš san što će neizbežno imati pozitivan uticaj na nivo energije tokom dana.

Zbog dosade na poslu tužio firmu, odšteta 40.000 evra
Dok je širom sveta zavladao fenomen sagorevanja, previše angažovanja na poslovnom planu u Francuskoj je zabeležen jedan neobičan slučaj. Naime, Frederik Desnar se osećao nedovoljno zaposlenim na svom radnom mestu, pa je odlučio da tuži kompaniju u kojoj je bio zaposlen. Da ceo slučaj bude još neobičniji on je taj spor i dobio na sudu.
Frederik Desnar 2014. godine vratio se da radi za proizvođača parfema Interparfums posle sedmomesečnog bolovanja. On je, kako je naveo njegov advokat, na bolovanju bio zbog epileptičkog napada koji je doževio tokom vožnje što je rezultiralo nesrećom zbog koje je nekoliko dana bio u komi.
Iako je bio vredan radnik, po povratku s bolovanja firma ga je, prema njegovim rečima, potpuno zanemarila, radio je u proseku pola sata dnevno, bez pritiska kada će doći i koliko će se tačno zadržati. Kako prenosi Večernji, sve je trajalo četiri godine.
„Osećao sam se loše, bez energije i volje, a bio me je i stid što nisam zaradio platu koju sam primao svakog meseca. Imao sam utisak da sam nevidljiv u firmi”, rekao je Frederik Desnar na sudu.
Viktor Biljbo, Desnarov advokat, rekao je da postoji veza između posla i pogoršanja njegovog zdravlja. Advokati kompanije su u obrani tvrdili da Desnar nikada nije rekao ništa o tome da mu je dosadno.
Desnar je 2020. godine podneo tužbu radnom sudu i tražio 360.000 evra odštete i štete. Iako je kompanija tvrdila da se Desnar nikada nije žalio, sud se složio da je „zanemarivanje oblik uznemiravanja”, a presudu je krajem 2020. godine potvrdio Pariski žalbeni sud.
    </div>
    <div id="vesti">
Visoki predstavnik od dela rešenja postao deo problema
Nekadašnji šef OHR Karl Bilt kaže da je visoki predstavnik u BiH „od dela rešenja postao deo problema,” i istakao da je međunarodna intervencija „pogrešan lek za ono što boli Bosnu”.
U svom tekstu za na veb stranici međunarodne medijske organizacije Projekt Sindikat, Bilt kaže da „nacionalistička rivalstva i raširena korupcija i dalje sputavaju Bosnu i Hercegovinu” i da se zemlja sada ponovo nalazi dubokoj političkoj krizi zbog koje međunarodna zajednica „mora da preispita i razjasni sopstvenu ulogu, stvarajući uslove da bosanski lideri konačno sednu i reše kompromise koji su potrebni da bi zemlja uspela.„
„Bosni bi trebalo da bude mnogo bolje nego što je 26 godina nakon završetka rata,” naveo je Bilt, uz prethodno podsećanje na istoriju i poslednji rat.
Ali, ukazuje, umesto toga, nazire se još jedna duboka kriza i dodaje da je reč o srpskom članu Predsedništva BiH Miloradu Dodiku za kojeg tvrdi da „udara u nacionalistički bubanj” i zagovara, kaže, da entitet Republika Srpska „potvrdi još veću nezavisnost u odnosu na centralnu vlast.„
„Retorika se pojačava sa svih strana, što dovodi do poziva Kristijana Šmita, visokog predstavnika EU za Bosnu i Hercegovinu, na još jednu međunarodnu intervenciju,” navodi Bilt.
Smatra, međutim, da je ovo, kako kaže, pogrešan lek za ono što tišti BiH.
„Jedan od faktora trenutne političke krize je kontroverzni novi zakon o zabrani poricanja genocida, koji je prošlog leta nametnuo odlazeći visoki predstavnik međunarodne zajednice samo nekoliko dana pre nego što je napustio funkciju. Bosanski Srbi su odmah odgovorili povlačenjem sa zajedničkih državnih funkcija, a Dodik je od tada postavljao oštre ultimatume,” piše Bilt.
Smatra da Dodikovo pozivanje na odvajanje Republike Srpske od BiH, kako kaže, ne treba shvatiti ozbiljno.
„Uostalom, i Srbija i Rusija su jasno pozvale da se poštuje teritorijalni integritet Bosne,„ podseća Bilt, prenela je sarajevska N1 tv.
Međutim, kriza je, kako navodi, produbila nacionalističke podele u Bosni i „naglasila konfuziju u srcu pretpostavljene uloge međunarodne zajednice u zemlji.„
Stoga, Bilt pita da li bi „Bosna trebalo da bude protektorat u kojem međunarodna zajednica može da smišlja, nameće i sprovoditi odluke po svojoj volji ili je to zaista suverena zemlja koja bi sama trebalo da rešava svoje probleme.
„Na neki način, funkcija međunarodnog visokog predstavnika - pozicija koju sam ja bio prvi imao nakon rata - je od dela rešenja je postala deo problema. Sa bošnjačke strane, njegovo prisustvo poziva na stalne zahteve za preduzimanje međunarodne akcije protiv nevoljnih bosanskih Srba ili bosanskih Hrvata, dok kod ovih grupa uliva strah da će takva akcija zaista biti preduzeta. Rezultat je paraliza i nepoverenje, jer nijedna strana ne oseća potrebu da sedne i iznese teške kompromise potrebne da bi zemlja uspela,” kaže Bilt.
Ocenio je da je jedan od glavnih faktora u trenutnoj krizi opštih izbora u BiH ove godine, te da su na lokalnim izborima 2020. godine opozicione stranke ostvarile impresivne rezultate protiv dominantnih nacionalističkih snaga u Sarajevu i Banjaluci.
„Bojeći se daljih gubitaka, nacionalistički lideri sa svih strana željni su da stvore novu krizu kako bi uplašili i mobilisali svoje baze,” piše Bilt i dodaje da je od ključne važnosti da se opšti izbori održe kako je planirano, ali da nakon toga međunarodna zajednica treba da preispita svoj pristup BiH.
„Ako nije spremna da preuzme pune protektorska ovlašćenja, trebalo bi da se povuče i ostavi lidere zemlje da nevoljno reše stvari sami. Taj proces će biti spor i težak; ali to se mora dogoditi pre ili kasnije ako Bosna želi da ima ikakve šanse da funkcioniše kao suverena zemlja,” naveo je, između ostalog, Bilt, prenosi Tanjug.

Akteri u RS će razgovarati o molbi Vučića za povratak u institucije BiH
Srpski član Predsedništva Bosne i Hercegovine Milorad Dodik izjavio je večeras da će politički akteri u Republici Srpskoj razgovarati o molbi predsednika Srbije Aleksandra Vučića da se predstavnici Srba vrate u institucije BiH.
Dodik, lider najveće stranke u Republici Srpskoj, Saveza nezavisnih socijaldemokrata, rekao je za RTS da je odluka o povratku srpskih predstavnika u državne institucije BiH na parlamentu tog entiteta koji će se okupiti početkom februara.
„Briga koju pokazuje predsednik Vučić za nas je važna i mi razumemo kontekst u kojem je to izrečeno. Razgovaraću u Banjaluci sa partnerima iz vlasti i sa opozicijom. Vučić je takođe izrazio želju da se vidi i sa drugim akterima u Republici Srpskoj i da razgovara o tome. To će biti narednih dana”, kazao je Dodik koji se danas u Beogradu sastao sa predsednikm Srbije.
Kabinet predsednika Srbije saopštio je posle sastanka da je Vučić zamolio Dodika i sve političke snage u Republici Srpskoj da učestvuju u radu zajedničkih institucija BiH i da na najbolji način štite interese srpskog naroda i Republike Srpske.
Dodik je večeras rekao i da je BiH „velika nevolja i retrogradna ideja” i ponovio da rukovodstvo Republike Srpske traži jedino da se poštuje Ustav BiH, odnosno Dejtonski sporazum kojim je 1995. godine okončan rat.
„Ključno pitanje je kako Srbi ne mogu da dobiju ono što smo već dobili i što piše u Dejtonskom sporazumu. Precizno piše da BiH pripada samo ono što je izričito dato BiH, a da ono što nije izričito dato pripada entitetima. Ono što je nama dato sada se skrnavi kroz odluke o šumama i zemljištu i mnogo čemu drugom”, kazao je.
Naveo je da „ne oseća odgovornost” što je izostao deo pomoći Evropske unije BiH, navodeći da je „sva pomoć koja dolazi iz EU uvek uslovljena i politički motivisana”.
„Nismo mi ti koji to zaustavljamo, ali smatramo da je ključno da se BiH vrati ustavnom sistemu i da bude eliminisan paraustavni sistem koji sada postoji. Samo tražimo da sve bude po Ustavu BiH, ali sve češće čujemo od stranaca da treba da se sprovode politike koje idu ka centralizaciji. Nemamo pravo da se ponašamo suprotno Ustavu BiH”, dodao je, navodi Beta.
Povodom kritika zbog načina na koji je u nedelju u Banjaluci obeležen Dan Republike Srpske, 9. januar, Dodik je rekao da je „indikativno da smeta sve što je legalno i regularno kao što su policijske snage”.
„Njih boli činjenica da je 30.000 ljudi neorganizovano izašlo na ulicu da bude deo manifestacije, a zanemaruju poziv na mobilizaciju zelenih beretki (u Bužimu). Nastavićemo da slavimo Dan Republike Srpske”, naveo je Dodik.
Dodik se suočio sa brojnim kritikama zbog proslave Dana Republike Srpske u nedelju, kada su pripadnici Specijalne antiterorističke jedinice MUP-a RS u maskirnim uniformama između ostalog pevali „Srba ima kao lista, nema više komunista. Za krst, za krst, Nemanjića, za slavu, za slavu, Obilića”.

Varhelji pozdravio poziv Vučića predstavnicima RS
Komesar za proširenje EU Oliver Varhelji saopštio je danas da je značajan poziv koji je predsednik Srbije Aleksandar Vučić uputio predstavnicima Republike Srpske da se vrate u državne institucije i obezbede njihovo funkcionisanje.
„To je u skladu sa pozicijom EU i to mora da se dogodi što pre, u najboljem interesu BiH i njenih građana. To je takođe od ključnog značaja za perspektivu BiH u EU”, napisao je on na Tviteru, prenosi Tanjug.

Katnić misli da je neko ceo slučaj napakovao „Voliju”
PODGORICA - Glavni specijalni tužilac Crne Gore Milivoje Katnić izjavio je da prvi nalazi istrage ukazuju da krajnja destinacija isporuke oko 400 kilograma kokaina nije bio logistički centar trgovinskog lanca Voli, već deo slobodne carinske zone u luci Bar.
Katnić je novinarima rekao da „do stepena osnovane sumnje” misli da se „slučaj pakovao” Voliju, najvećem trgovinskom lancu u Crnoj Gori, i njegovom vlasniku Draganu Bokanu.
„Zašto to nije bio Voli, zato što su u svega pola godine poslali mnoštvo dopisa da je potrebna dodatna kontrola kontejnera”, naveo je Katnić.
Specijalno državno tužilaštvo podnelo je krivičnu prijavu protiv špeditera Đoka Drobnjaka osumnjičenog da je deo međunarodne kriminalne organizacije koja se sumnjiči za šverc kokaina iz Ekvadora u Crnu Goru.
Sumnja se da je Drobnjak u kriminalnoj organizaciji, koju su formirala dva neidentifikovana lica, imao zadatak, između ostalog, da manipuliše kontejnerima u kojima su bile banane, da dostavlja njihove brojeve sa ciljem izuzimanja kokaina ispod mera nadzora na carinskoj zoni, naveli su tužioci.
Katnić je rekao da je utvrđeno da je tri puta nedostajala roba iz kontejnera.
„Pitao sam se kako je to moguće. Čitava obaveštajna zajednica je zakazala. Zašto je to tako, zato jer deo policije deluje jednostavno, ali deo deluje kao na okupiranoj teritoriji. Prema procenama, prošle su dve do tri tone, to su stotine miliona evra vrednosti. Droga je 96 odsto čistoće, to je savršenstvo”, naveo je Katnić.
U magacinu kompanije Voli radnici su pre nekoliko dana pronašli sumnjivu supstancu u paketu sa bananama, za koju se ispostavilo da je kokain, prenosi Beta.

Ko voli „kokainske banane” iz „Volija”
Podgorica – Crnogorska javnost zahteva da se napokon stane na kraj uvoznicima „kokainskih banana”, a njihovi finansijeri privedu pravdi. Nezadovoljstvo građana kulminiralo je nakon što je pre dva dana objavljena vest da je u Podgorici, u Logističkom distributivnom centru (LDC) kompanije „Voli trejd”, koja je u većinskom vlasništvu biznismena Dragana Bokana, otkriveno oko 400 kilograma kokaina. Pre gotovu godinu dana u bananama ove kompanije otkriveno je 1.600 kilograma kokaina i još niko nije za to odgovarao, a Specijalno državno tužilaštvo (SDT) po običaju je saopštilo da je „slučaj u izviđanju” ili da je „formiran predmet”. Da sve bude još neverovatnije, kokain u paketima s bananama iz Ekvadora nije otkrila policija, već neko od zaposlenih, fotografisao ga je i snimak „kokainskih banana” dostavio predsedniku Prave Crne Gore i poslaniku u Skupštini Marku Milačiću.
Nakon obelodanjivanja snimka droge stigli su policijski inspektori, koji se još nisu oglasili i saopštili kolike su količine „kokainskih banana” zaplenili u LDC kompanije „Voli trejd”. Umesto zvaničnog saopštenja, ministar unutrašnjih poslova Crne Gore Sergej Sekulović je na „Tviteru” napisao: „Čestitke za uspešnu akciju zaplene više stotina kilograma droge. Saradnja organa na visokom nivou. Snažno u zaštiti građana i građanske Crne Gore.”
Povodom zaplene droge, potpredsednik Vlade Crne Gore Dritan Abazović poručio je: „Nakon pet meseci još jedna ogromna zaplena kokaina u Crnoj Gori. Nastavljamo zajedničku borbu protiv narko-kartela. Odlučno, hrabro i bez kompromisa.”
Građani se pitaju zašto i na čemu Sekulović i Abazović zahvaljuju i kome – policiji koja nije otkrila, carini koja nije ni registrovala ili nisu obavešteni da su drogu otkrili i prijavili radnici „Volija”.
Pronađena droga nije jedina otkrivena u pošiljci banana namenjenih kompaniji „Voli”, jer je u junu 2018. godine brodom iz Ekvadora dopremljen kontejner sa oko 30 kilograma kokaina. Iz vrha Uprave policije tada su nezvanično saopštili da je uvoznik te isporuke „Voli”, a iz te kompanije odgovorili su da droga nije pronađena u njihovoj isporuci banana.
Na konferenciji za novinare krajem avgusta premijer Zdravko Krivokapić, nakon što je zaplenjeno više od tonu kokaina, kazao je da su banane i kokain godinama problem Crne Gore.
„Imate slučaj kada je u skupštini 2019. godine taj problem bio povezan direktno s kompanijom ’Voli’. Tada niko, pa ni vi niste bili istrajni u tome da tražite zašto taj nije procesuiran, odakle baš u tom kontejneru da se nalazi kokain”, rekao je tada novinarima Krivokapić.
Uz podsećanje da se već drugi put u prostorijama kompanije „Voli” nalazi droga, poslanik u skupštini Marko Milačić ocenjuje da je vreme da Dragan Bokan bude uhapšen iz istih razloga kao i Budimir Krstović i njegova ćerka Marina u Zeti. „Dok je kokain Krstovićeve firme zaplenjen u akciji policije, ’Volijeve’ pakete kokaina plene građani po hladnjačama i rafovima ’Volija’”, kaže Milačić i dodaje da dok „bezbednosni rizik zaplene jedne pošiljke kokaina u Zeti preuzimaju na sebe specijalne jedinice policije, dotle ’Volijev’ kokain zatiču građani u njihovim radnjama, ne znajući da li je opasnije prijaviti ili ne prijaviti pakete kokaina i rizikujući svoju i bezbednost svojih porodica”.
On ističe i da, ukoliko se najhitnije ne procesuira vlasnik kompanije „Voli”, kao najodgovorniji, kao i svi odgovorni iz menadžmenta firme, stvoriće se ozbiljne sumnje da, osim Tužilaštva, delovi bezbednosnog sektora selektivno primenjuju zakone i pravdu.
Nebojša Medojević, jedan od lidera Demokratskog fronta, kaže da je „DPS kompanija ’Voli’ samo kontinuitet osnivanja ’privatnih firmi’ za posebne državne programe šverca koje su od ANB osnivane od 1993, a to su: MTT, ’Janjine’, ’MiA’, ’BEMAks’, ’Voli’”.
Prema njegovim rečima, vlada, ANB, policija, carina i Tužilaštvo su sastavni deo logistike šverca kokaina i cigareta. „Šverc će trajati sve dok neko u vrhu vlasti prima novac od švercera”, kaže Medojević i podseća: „Ja sam pre četiri godine javno govorio o švercu kokaina tvrdeći tada da je kontejner banana sa 35 kilograma uvezla upravo kompanija ’Voli’, na čelu s Draganom Bokanom”.

Hrvatska za deset godina izgubila 9,5 odsto stanovništva
ZAGREB - Hrvatska ima 3. 888. 529 stanovnika, pokazuju prvi rezultati Popisa stanovništva, domaćinstava i stanova 2021. koji je tokom prošle godine sproveo Državni zavod za statistiku. Prema prethodnom Popisu, 2011, Hrvatska  je imala 4.284.889 stanovnika, što pokazuje da se populacija te zemlje u poslednjih 10 godina smanjila za za 9,5 odsto, odnosno za više od 360.000 stanovnika.
Ovo su prvi rezultati s popisa koji su još podložni promenama.
Podaci o nacionalnoj pripadnosti još nisu dostupni jer se prvo obrađuju osnovne brojke, zatim polna i starosna struktura, a tek na kraju ostalo.
To bi trebalo da ide na svakih par meseci. Konačni rezultati biće poznati kada se završi obradi podataka. Zbog pandemije korona virusa, Popis stanovništva 2021. sprovodio se od 13. septembra do 14. novembra u dve faze - samopopisivanje i popisivanje na terenu. Istraživanje je prvi put sprovedeno „bez papira”, odnosno potpuno digitalno, prenosi Tanjug.

U Sloveniji skoro 7.000 novozaraženih
LjUBLjANA - U Sloveniji je u poslednja 24 sata potvrđeno 6.918 novih slučajeva koronavirusa od testiranog 13.681 uzorka.
Od posledica kovida umrlo je šest pacijenata, prenosi STA.
Na bolničkom lečenju nalazi se 524 pacijenta od kojih je 155 na intenzivnoj nezi, prenosi Tanjug.
Prema podacima Nacionalnog instituta za javno zdravlje trenutno je aktivno više od 55.000 slučajeva koronavirusa.

Čarolija na ledu
Zabava na ledu jedan je od retkih događaja koji nije otkazala pandemija virusa korona. Pod otvorenim nebom, na Trgu republike, klizalište je bilo mesto susreta. Radovanju nigde kraja, kažu poklonici ove zimske rekreacije koji su na klizaljkama kružili oko spomenika knezu Mihailu.
Na stazi su se našle različite generacije, a među njima početnici kojima su prekaljeni klizači davali lekcije. Tinejdžeri su u ovoj „vožnji” videli šansu da osvoje srce simpatije, a drugima je dobrodošla za rekreaciju.
Prolaznici su zaključili da je ovo prava januarska idila za koju je potrebno samo dobro raspoloženje i volja da izađemo iz stanova i kad hladnoća štipa.

Srpska Nova godina – košnica lepih običaja
Radost božićnog praznika proteže se kroz ceo januar, a mir i blagostanje svako od nas trebalo bi da neguje u toku cele godine.
– Običaji koje porodica poštuje na dan Hristovog rođenja nastavljaju se danas, za Mali Božić, kada se proslavlja srpska Nova godina – kaže Petra Kosnić, teolog i ikonopisac.
U kuću se ponovo unosi badnjak i dolazi položajnik. Porodica veruje da će sa njegovom posetom i jabukom novčićima okićenom, koju domaćinu daruje, sve krenuti nabolje. Oni koji su propustili šansu da u česnici nađu novčić i po verovanju „ugrabe” sreću dobijaju opet priliku jer domaćice mese pogaču „vasilicu” – priča Petra i podseća da se i danas pozdravljamo rečima „Mir Božji. Hristos se rodi!”. I u ovo vreme osvrćemo se na duhovno značenje mira, koji nam je potreban, a sve više narušen savremenim životom i pandemijom virusa korona. Takođe, mir, kako tumači Petra, nastupa kada se, ako smo bili s nekim u zavadi, pomirimo i uvrede oprostimo, a na Mali Božić nikako ne bi trebalo da se jedni drugima zameramo jer se Sveti Vasilije Veliki u crkvenoj službi smatra „pčelom crkve Hristove”.
– Na trpezi je, prema tradiciji, danas glava božićne pečenice i niz drugih đakonija. Sve sam ovo naučila u detinjstvu. Pradeda Živan bio je Solunac, prešao je Albaniju sa četom 1000 kaplara, a gimnaziju je završio u Maroku. To što u ratu nije mogao da bude sa porodicom trudio se da nadoknadi kasnije okupljajući nas za praznike. Voleo je da nam čita delove iz Svetog pisma, a onda obraduje i pesmama „Kreće se lađa francuska” i „Tamo daleko”. Kao penzionisani sudija, u svakoj prilici kazivao je: „Pazite, deco, šta činite jer kako merite tako vam Bog meri” – evocira uspomene Petra.
Ona poručuje da i na ovaj praznik može da se simbolično započne posao ili nešto što nije išlo od ruke pokuša da reši.
A Kosnićeva ikonopiše. Ona je verna vizantijskom stilu. Ikonopisanje doživljava više kao priziv nego posao, koji ide uz molitvu, bez žurbe. Pre desetak dana imala je izložbu „Agios” u Kuli Balšića u Ulcinju. To je ujedno prvi put da se u ovom mestu predstave ikone pravoslavnih svetaca. Tumačeći postavku, mati Olga, igumanija manastira Svetog Vasilija Ostroškog u Ulcinju, ocenila je da su Petrine ikone – žive, naročito se dojmila ruska ikona Svete Bogorodice Vladimirske, koju ju je Kosnićeva darovala manastiru.

Petra često radi ikone svetiteljki. Tako je nastao i niz čudotvornih ikona Presvete Bogorodice – Kazanska, Smolenska, Iverska, Utešiteljka, Trojeručica... Svaka ikona joj je draga, jer pomaže kada se iskreno pred njom molimo, ali izdvaja Bogorodicu sa Bogomladencem, zapažajući da se narod najviše njoj obraća u nevolji.
Uzor su joj Longinove ikone i ruski ikonopisci, kao i ikonopisačka škola manastira Žiča. Govoreći o ikonopisanju koje je potreba iz srca i duše, umetnica priznaje da ponekad zastane, pa sačeka pravi trenutak da nastavi rad. Desi se i da ruka s lakoćom ide, kao da se ikona sama piše. Desilo joj se to dok je radila ikonu Svetog Jovana Šangajskog koji je možda zbog toga na svim Petrinim izložbenim pozivnicama.
Ovaj čudotvorac je po očevoj liniji srpskog porekla. Rođen je u Rusiji 1896. godine kao Mihailo Maksimović. U vreme revolucije u domovini, a po završetku Pravnog fakulteta, došao je u Srbiju. U Beogradu je diplomirao teologiju i za život zarađivao bosonog prodajući „Politiku” u Knez Mihailovoj ulici i ispred Saborne crkve, u kojoj je kasnije neko vreme i služio. Dok je predavao na Bitoljskoj bogosloviji sprijateljio se sa potonjim svetiteljima, vladikom Nikolajem Velimirovićem i avom Justinom Popovićem. U Miljkovom manastiru se zamonašio i dobio ime Jovan, po svom pretku – svetitelju Jovanu Tobolskom. Od tada do kraja života nikada nije spavao u krevetu. Noći je provodio u molitvi. U Šangaju je utemeljio Kinesku pravoslavnu crkvu i sirotište. Službovao je i u Parizu, gde su ga prozvali Jovan Bosi jer nije nosio obuću. Bio je i episkop u San Francisku. Upokojio se 1966. godine u Sijetlu, ispred čudotvorne ikone Bogorodice Kursko-Korenske. Kanonizovan je 1994. godine.
Petra Kosnić završila je Akademiju SPC za crkvenu umetnost i konservaciju, smer freskopis, i Bogoslovski fakultet, gde je sada doktorand. U Italiji je diplomirala na Odseku kostim, kao student generacije na Akademiji „Del Luso”, a tu stečeno znanje pomoglo joj je na master studijama teologije gde se bavila temom „Bogoslužbene odežde u srednjovekovnim srpskim manastirima”.

Na prodaju deo palate Albanija
Deo beogradske Palate Albanija od 381 kvadratni metar koji je procenjen na 3,88 miliona evra, ponuđen je na javnu prodaju, objavila je danas Agencija za osiguranje depozita.
Poslovni prostor koji se nalazi u prizemlju i podrumu prodaje se kroz stečaj Beogradske banke čiji je Agencija stečajni upravnik, preneo je Tanjug.
Nekretnina se prodaje javnim prikupljanjem ponuda čije otvaranje je zakazano za 18. februar.

Uhapšen vozač autobusa na liniji 74
Po nalogu dežurnog zamenika tužioca Prvog osnovnog javnog tužilaštva u Beogradu večeras je uhapšen vozač autobusa na liniji 74 zbog sumnje da je izvršio krivično delo napad na službeno lice, saznaje Tanjug.
Vozač je kako se sumnja na sat vremena blokirao autobusom jednu ulicu u Mirijevu, zbog čega veliki broj drugih vozila stajao.
Motiv za sada nije poznat.
Određeno mu je zadržavanje do 48 sati u kom roku će biti priveden na saslušanje u tužilaštvo.

U Beogradu noćas tuče, pucnjava, požar
Hitna pomoć imala je noćas 116 intervencija od kojih 20 na javnom mestu, a tokom noći dogodilo se više tuča, jedna pucnjava i požar.
U ulici Jurija Gagarina kod broja 147D u 2.40 časova dogodilo se pucnjava, a mladić (19) koji je upucan prevezen je u Zemunsku bolnicu bez težih povreda.
Kako je za Tanjug rečeno u Hitnoj pomoći, u više tuča na različitim lokacijama lakše je povređeno nekoliko osoba.
Dogodio se i požar u Jablaničkoj ulici 32B gde su lekari reagovali u 1:50 časova zbog troje dece koja su se nagutala dima ali nije bilo potrebe za njihovim bolničkim zbrinjavanjem.
Prema rečima lekara, značajno je povećan broj poziva kovid pacijenata i njihovih interkliničkih transporta.
Hronični bolesnici za pomoć su se najviše javljali zbog povišenog krvnog pritiska.
    </div>
    <div id="sport">
Francuski mehaničar poginuo na Dakar reliju
Francuski mehaničar Kanten Lavale poginuo je danas na Dakar reliju, u sudaru pomoćnog vozila i lokalnog kamiona u Saudijskoj Arabiji, preneli su organizatori takmičenja.
Mehaničar tima PH Sport je upravljao vozilom, a nesreća se dogodila u 11.30 po lokalnom vremenu.
Pored 20-godišnjeg mehaničara u automobilu se nalazio i Belgijanac Maksim Frer, koji je sa povredama prevezen u bolnicu u Džedi, prenosi Tanjug.
Danas je okončan 44. reli Dakar, a najbolji u generalnom plasmanu u konkurenciji automobila je bio katarski vozač Naser Al-Atija.

Bah očekuje bezbedno i uspešno održavanje Zimskih olimpijskih igara u Pekingu
PEKING - Predsednik Međunarodnog olimpijskog komiteta (MOK) Tomas Bah uputio je uoči Zimskih olimpijskih igara u Pekingu i kineske Nove godine tigra, čestitku direktoru Kineske medijske grupe (CMG) Šen Haisijungu u kojoj je zahvalio toj medijskoj kući na podršci olimpijskom pokretu.
Bah je izrazio očekivanje da će se Zimske olimpijske igre u Pekingu bezbedno i uspešno održati, a svim zaposlenima u CMG uputio je čestitku povodom kineske Nove godine tigra.
Bah je istakao da je do otvaranja Zimskih olimpijskih igara u Pekingu ostalo manje od mesec dana.
„Veoma se radujemo što ćemo nastaviti da održavamo blisku saradnju sa Kineskom medijskom grupom i zajedno radimo na ostvarenju cilja bezbednog i uspešnog održavanja Zimskih olimpijskih igara u Pekingu”, naglasio je Bah.
Šen Haisijung je u pismu Bahu rekao da je, uz podršku Međunarodnog olimpijskog komiteta, Kineska medijska grupa, kao emiter koji nosi prava, izvršila pune pripreme za divno predstavljanje Zimskih olimpijskih igara, prenosi Tanjug.
„Spremni smo da nastavimo da produbljujemo saradnju sa Međunarodnim olimpijskim komitetom, ispričamo svetu priču o Zimskim olimpijskim igrama u Pekingu i bolje pomognemo da se olimpijski pokret i olimpijski duh naširoko šire i prenose širom sveta”, naveo je direktor Kineske medijske grupe.
    </div>
    <div id="kultura">
Za uspomenu i dugo sećanje
Samostalna izložba „Za uspomenu i dugo sećanje” otvorena je u galeriji „Artget”, čime je Kulturni centar Beograda započeo izlagačku sezonu izložbama u sva tri galerijska prostora. Postavku čine dela fotografkinje Milice Mrvić, a predstavlja je kustos Ivan Manojlović. U pitanju su režirane fotografije, naručeni grupni portreti nastali kroz proces saradnje sa portretisanima.
Kako Manojlović objašnjava, zbog kompleksnosti i načina na koji su konstruisani, ovi portreti su bogati dokumenti savremenog načina života i potrebe da sebe i ljude koji nas okružuju izmestimo u drugačije okruženje koje nas intelektualno stimuliše ili sadrži simbole i vrednosti koje delimo, potvrđujući činjenicu da identiteti i njihove slike mogu biti kulturološki određeni na kompleksan, dubok i misteriozan način. Proizvesti misteriju u današnjem hiperrealnom svetu je možda jedna od najznačajnijih veština.
Izložba je otvorena do 24. februara.

Interkulturalni dijalog je potreban više nego ikada
Ovo je moj prvi dolazak u Srbiju i oduševljena sam, kaže za naš list Eva Ngijen Bin, predsednica Francuskog instituta u Parizu i ambasadorka za kulturno delovanje van Francuske, koja je posetila Srbiju kako bi prisustvovala svečanom otvaranju Evropske prestonice kulture u Novom Sadu.
U svojoj bogatoj diplomatskoj karijeri, Eva Ngijen Bin (1970), koja je diplomirala na Institutu za političke nauke u Strazburu 1994, bila je između ostalog izvanredna i opunomoćena ambasadorka Republike Francuske u Kraljevini Kambodža od 2017. godine, a pre toga vršila je funkciju savetnice za saradnju i kulturu i direktorke Francuskog instituta u Vijetnamu. Kao visoki savetnik za spoljne poslove, bila je na brojnim funkcijama, između ostalog i savetnik ministra spoljnih poslova Francuske za Aziju i Latinsku Ameriku, politički savetnik u Nju Delhiju i Lisabonu. Nosilac je ordena Legije časti.
S kakvim osećanjima ste došli u Novi Sad na otvaranje Evropske prestonice kulture?
Novi Sad ima vekovnu multikulturalnu tradiciju. Njegova snaga leži u tome što se nalazi u srcu Evrope, na raskršću mnogih kulturnih uticaja. Kultura je najbolji posrednik za što bolje razumevanje i u ovom današnjem napetom geostrateškom kontekstu, ona nam je preko potrebna. Upravo je ta potreba za dijalogom i razmenama, za saradnjom, dovela do uspostavljanja institucije evropske prestonice kulture i srećna sam što je Novi Sad izabran da to bude ove 2022. godine. Vesprem i Temišvar, vaši susedi, poneće tu titulu 2023. godine. Zbog toga sam želela da uz mene ovde budu i predstavnici projekta „Lil, prestonica kulture 2013” i „Marsej, prestonica kulture 2013”, kako bismo zajedno podržali Novi Sad u isticanju značaja koji dobija ovim imenovanjem.
Imate veliko diplomatsko iskustvo, radili ste u mreži Ministarstva Evrope i spoljnih poslova, ali veći deo vaše karijere vezan je za Aziju, kao i Južnu Ameriku. Koliko poznajete Balkan, Srbiju?
Nisam sigurna da je Srbija u Francuskoj poznata onoliko koliko nesumnjivo zaslužuje tako da je veoma važno doći ovde. I za mene je bitno da ovim dolaskom pokažem koliko su Balkan i Srbija značajni za nas. Veoma mi je stalo do toga da istaknem našu kulturnu saradnju, koja posebno dolazi do izražaja sada kada Novi Sad postaje evropska prestonica kulture, a koja će se naravno nastaviti i ubuduće.
U julu prošle godine imenovani ste za predsednicu Francuskog instituta u Parizu i postali ste ambasadorka za kulturnu akciju van Francuske. Šta podrazumeva vaša funkcija?
Privilegovana sam što sam prošlog jula postavljena na čelo ove divne ustanove, koja pruža podršku francuskim institutima i alijansama u svetu. Naravno, već sam radila sa Francuskim institutom tokom svoje karijere, posebno kada sam bila savetnik za saradadnju i kulturnu delatnost i ujedno direktorka Francuskog instituta u Vijetnamu. Francuska kultura ima snažnu međunarodnu reputaciju, a s druge strane, mi negujemo tradiciju dobrodošlice kulturama iz celog sveta. Naša je dužnost da taj plam održavamo i smatram da je svetu danas više nego ikada potreban interkulturalni dijalog, projekti koji nam omogućavaju da bolje razumemo jedni druge, da debatujemo, razmenjujemo mišljenja, stvaramo zajedno.
Ciljevi kulturnog delovanja Francuske u inostranstvu su da francuske talente učini poznatima, da im pomogne da se internacionalizuju, bilo da su pisci, plesači, filozofi, fotografi, vajari, umetnici novog cirkusa itd. Danas je izazov pokazati Francusku u svoj njenoj raznolikosti, dinamici, objasniti naše vrednosti, izazove, političke i društvene orijentacije. Otvoreni smo za dijalog, za razmenu, želimo da učimo od drugih i da drugi uče od nas.
Ove godine slavite stogodišnjicu Francuske asocijacije za umetničko delovanje, koja je preteča Francuskog instituta?
Tokom čitavog veka francuska delatnost u oblasti kulture razvijala se kroz širenje raznih misija. Negovanje debata, na primer, podrška civilnom društvu i mogućnostima njegovog izražavanja, razvijanje partnerstava poprimili su velike dimenzije. Francuska kulturna mreža je prisutna gotovo svuda. Francuski institut je oslonac francuskih instituta kojih u svetu ima oko stotinu i koji imaju mnogo ogranaka. Takođe, delujemo kroz rad Francuskih alijansi, kojih ima više od 800 na svim kontinentima.
Na primer, mi svake godine pozivamo francuske institute širom sveta da organizuju istovremeno Noć ideja – tokom koje se vode debate, ali i razmenjuju mišljenja kroz umetničko izražavanje. Ovogodišnja tema je ‒ Re-konstruisati zajedno. U Srbiji će Novi Sad, prestonica kulture 2022, biti idealno okruženje za taj događaj, osmišljen pod zastavom Evrope. Ogranak Francuskog instituta u Novom Sadu uskoro se premešta u kreativnu četvrt tog grada. Prestonica evropske kulture u Novom Sadu na idealan način se poklapa sa predsedavanjem Francuske Evropskom unijom, koje je počelo 1. januara i trajaće narednih šest meseci.
Među francuskim institutima je i ovaj u Srbiji koji je veoma aktivan u promovisanju francuske kulture, ali i predstavljanju srpske kulture u Francuskoj. U kojim zemljama su francuski instituti generalno najaktivniji?
Hvala na ovom pitanju, kojim mi dajete priliku da pohvalim izuzetnu dinamičnost Francuskog instituta u Srbiji, čija delatnost preko centara u Beogradu, Novom Sadu i Nišu, pokriva celu zemlju. Francuski institut u Srbiji predano razvija saradnju na polju umetnosti, promocije francuskog jezika, istraživanja i nauke. Aktivan je i na polju regionalne saradnje, koja obuhvata Zapadni Balkan i šire područje, a kao primer bih navela projekat Teatroskop, koji je plod saradnje između Francuske i Jugoistočne Evrope u oblasti savremenih scenskih umetnosti. Forma našeg kulturnog prisustva razlikuje se od zemlje do zemlje, i razvija se iz već uspostavljnih odnosa između Francuske i zemlje domaćina. Na primer, Francuski institut u Maroku je izrazito dinamičan i prisutan u 12 gradova. Sa više od 800 događanja godišnje, institut u Maroku prednjači u odnosu na ostale. Ne bih navodila puno primera, istakla bih da su instituti u Meksiku, Tunisu, Indoneziji, Senegalu, ili Španiji i Nemačkoj, posebno dinamični. Većina njih morali su da prilagode modalitete svog delovanja novonastaloj situaciji izazvanoj sanitarnom krizom.
Za frankofile u Srbiji, Francuski institut ima posebno mesto i zbog prijateljstva sa Francuskom iz vremena Prvog svetskog rata, koje je izrodilo i neke ovdašnje organizacije posvećene tom prijateljstvu. U kojim još zemljama francuski instituti imaju i tu dimenziju?
U pravu ste. Francusko-srpski odnosi imaju duboke korene u prošlosti. Francuzi su se borili sa Srbima na Solunskom frontu tokom Velikog rata. Francuska je u to doba prihvatila 3.000 srpskih đaka. Ne znam ni za jedan drugi spomenik koji ukazuje čast Francuskoj kao što to čini onaj na Kalemegdanu, na kome piše „Volimo Francusku kao što je ona nas volela”. I zapravo, više udruženja rođeno je iz tog perioda prijateljstva, sa kojima Francuski institut u Srbiji svakodnevno sarađuje. Udruženje profesora francuskog jezika, osnovano pre 30 godina, primer je snažnog partnerstva neophodnog za promociju francuskog jezika i kulture.
Francuski instituti često imaju snažnu istorijsku dimenziju. Navešću primer Kambodže, u kojoj sam četiri godine bila ambasador Francuske. Francuski institut u Kambodži bio je prvi inostrani kulturni centar koji je otvorio svoja vrata nakon rata u Kambodži, početkom devedesetih. I dugo nakon toga, bio je jedino mesto dobrodošlice za umetnike i mislioce. U tom smislu, emocionalna i istorijska dimenzija francuskih instituta u pojedinim zemljama često je značajnija od samih aktivnosti koje oni u tim zemljama sprovode.

Glumici Jovani Stojiljković nagrada „Petar Banićević"
Glumica Jovana Stojiljković ovogodišnja je dobitnica nagrade „Petar Banićević” za ulogu Sofke u predstavi „Nečista krv”, rađenoj prema motivima romana Borisava Stankovića, u dramatizaciji Maje Todorović i režiji Milana Neškovića.
Žiri koji čine prvakinja Drame u penziji Dobrila Stojnić, direktorka Drame Narodnog pozorišta Molina Udovički Fotez i prethodna dobitnica ovog priznanja Suzana Lukić, odluku o dobitniku je doneo jednoglasno.„Jovana Stojiljković je zahvaljujući svom raskošnom daru i predanom radu osvetlila do kraja svaki treptaj kompleksnog lika Sofke i udahnula joj scenski život sa izuzetno istančanim osećajem za partnersku igru, te pokazala koliko mladi umetnik može da ima poštovanja i svesnosti da je predstava, pre svega, kolektivni umetnički čin”, navodi žiri u obrazloženju, prenosi Tanjug.
Ceremonija dodele nagrade biće održana 2. februara na Velikoj sceni Narodnog pozorišta nakon izvođenja predstave „Nečista krv”.
Nagradu će uručiti Iva Banićević, unuka prvaka drame čije ime nosi ovo priznanje.
Narodno pozorište je nagradu „Petar Banićević” ustanovilo 2010. godine u znak sećanja na barda jugoslovenskog i srpskog teatra Petra Banićevića (1930-2006), a dodeljuje se mladom glumcu ili glumici do 40 godine koji se umetnički istakao u prethodnom periodu, ali i iskazao visok profesionalizam u poslu i odnosu prema nacionalnom teatru.
Pored Suzane Lukić, dosadašnji laureati su i Igor Đorđević, Nenad Stojmenović, Miloš Đorđević, Nada Šargin, Pavle Jerinić, Sena Đorović i Bojan Krivokapić.

Početak izložbene sezone u KCB
Kulturni centar Beograda počeće ovogodišnju izlagačku sezonu danas u 13 sati otvaranjem izložbi u sva tri galerijska prostora.
Ivan Manojlović, koji je bio umetnički direktor Galerije „Artget” u 2018. godini, u toj galeriji sada će predstaviti Milicu Mrvić sa izložbom „režiranih” fotografija pod naslovom „Za uspomenu i dugo sećanje”.
Kako kažu iz KCB, na njenim fotografijama pažljivo i do detalja izrađena je koreografija, precizno izvedeni performativni elementi stvaraju jedinstvenu artificijalnost i izvesnu dozu fantazije koja nas pre stimuliše na preispitivanje nego na čitanje. Naručeni grupni portreti Milice Mrvić nastaju kroz proces saradnje sa portretisanima. Pružaju nam neposredan uvid u nade, želje, a možda i strahove naručioca. Rezultat je zajedničko kolaborativno fotografsko delo tokom kojeg je proces rada jednako bitan koliko i finalna materijalizacija ove saradnje.
U ciklusu „Kritičari su izabrali” – tradicionalnoj izložbi koja se kao recepcija kritičara savremene vizuelne umetnosti u Likovnoj galeriji kontinuirano organizuje od 1967 – Ana Ereš, istoričarka umetnosti i dobitnica nagrade „Lazar Trifunović” za 2017, priređuje postavku pod nazivom „Apstraktni pejzaž 2.0”.
Kako je saopšteno, izložba koja se održava u okviru ovog programa podstaknuta je slojevitom istorijom izlagačkog prostora u kome se održava i razvija se kao komentar na jednu tačku ove istorije – izložbu „Apstraktni pejzaž” iz 1962.
Isto kao što Čelebonović pojam preuzima iz francuske kritike modifikujući mu značenje, tako se i za potrebe ove izložbe pojam apstraktni pejzaž koristi „bez krutosti i statičnosti, kao kontekstualni povod za sučeljavanje pogleda savremenih praksi umetnica i umetnika na pejzaž”. Postavka se ne ograničava na formalno apstraktni jezik slike već okuplja stavove umetnica i umetnika koji sa različitih metodoloških, medijskih i semantičkih polazišta preispituju pejzaž kao žanr, motiv ili kontekstualni i jezički okvir svojih umetničkih ispitivanja. A zastupljeni će biti Dušica Dražić, Siniša Ilić i Bojan Đorđev, Ivana Kličković, Žolt Kovač, Nikola Marković, Goran Micevski, Vladimir Nikolić, Ivan Petrović i Ivan Šuletić.
Pod naslovom „I neživa bića imaju svoj kraj” u Galeriji „Pordum” predstaviće se Tereza Kos, koja kroz različite medije istražuje i problematizuje prostore i odnose između individualnog i globalnog. Kroz pokretne i nepokretne slike, zvuk i muziku, dijagrame i mape, inspirisane konkretnim događajima i ljudima, ona u svojim radovima govori o nekoj vrsti apsurdnog, hipnotičkog ponavljanja društveno-političkih koncepata i njihovom uticaju na meru ništavnosti svakodnevnog života pojedinca. Kreirajući diskretnu kakofoniju u oku i uhu posmatrača, evidentirajući ništavilo, otvara prostor za kreiranje novih frekvencija života.
Sve izložbe trajaće do 23. februara.
Svečana dodela nagrada 
U Galeriji „Artget” danas u podne biće uručene dve tradicionalne prestižne stručne nagrade iz oblasti promišljanja savremene vizualne umetnosti kod nas – priznanja Lazar Trifunović i DIUS za 2021.
Prva nagrada koja se dodeljuje za likovnu kritiku i teorijsko razmatranje savremene vizuelne umetnosti u štampanim i elektronskim medijima biće dodeljena Slađani Petrović Varagić, a po odluci žirija u sastavu: Ana Ereš, Stevan Vuković i Darka Radosavljević Vasiljević (dobitnici ove nagrade za 2017, 1998. i 2004. godinu). Oni su odluku doneli jednoglasno i nagradili ovu istoričarku umetnosti, kustoskinju i istraživačicu u polju savremene vizuelne umetnosti za autorski osmišljen i kritički intoniran video-serijal posvećen 58. Oktobarskom salonu, koji je objavljen u četiri segmenta između 31. avgusta i 2. novembra 2021, a realizovan je u okviru šireg projekta „Kritika na delu”. Priznanje se sastoji iz plakete sa likom profesora Trifunovića (rad vajara Mihajla Paunovića), novčanog iznosa i izložbe koju lauret priređuje u okviru ciklusa „Kritičari su izabrali” u Likovnoj galeriji KCB
Nagrada DIUS za najbolju autorsku izložbu priređenu u prethodnoj godini biće dodeljena Sonji Jankov i to za postavku „(De)konstrukcije prostora: Arhitektura drugim sredstvima”, održanu u Kulturnom centru Pančeva, u periodu od 2. decembra 2020. do 2. januara 2021. U žiriju koji je odlučivao o ovom priznanju su bili Maida Gruden, Saša Janjić i Nela Tonković, istoričari umetnosti i kustosi. Priznanje sadrži diplomu strukovnog Društva i novčani iznos.

Okrugli sto „Ruski jezik u Srbiji danas”
Okrugli sto „Ruski jezik u Srbiji danas” biće održan danas od 15 časova u Ruskom domu. Ova ustanova zajedno sa Slavističkim društvom Srbije organizator je događaja.
Učestvovaće predstavnici podružnica Slavističkog društva Srbije, univerzitetski profesori ruskog jezika, zamenik predsednika Društva za strane jezike i književnosti Srbije, predstavnici ambasade Rusije i Ruskog doma, NIS-a, Ruskog balkanskog centra... Susret je prilika da se predstave podaci o izučavanju ruskog jezika, kao i da se predlože novine u unapređivanju nastave.
Program je deo šezdesetog skupa slavista Srbije, koji je počeo juče svečanim uručenjem nagrade „Pavle i Milka Ivić“. Odbor za dodelu ovog priznanja nagradio je dve monografije „Srpski leksički fond iz ugla polisemije: glagoli, imenice, pridevi“ autorke Nataše Milanov i „Kategorija koncesivnosti u savremenom srpskom jeziku“ Mirjane Kuburić Macure. Zbog pandemije virusa korona dvodnevni skup se održava i onlajn i okuplja naučnike koji se bave slovenskim jezicima, književnostima i kulturama iz slovenskih zemalja i sveta.
Organizatori poručuju da mnogi s pravom smatraju da bi za početak izučavanja ruskog jezika trebalo uzeti datum otvaranja Slovenske škole Maksima Suvorova i Emanuila Kozačinskog u Sremskim Karlovcima 1726. godine. To bi značilo da ruski jezik u srpskim učionicama beleži 296 godina postojanja.
Bogoslovija u Beogradu prva je školska ustanova u Srbiji u koju je 1849. godine zvanično uveden ruski jezik kao obavezan nastavni predmet. Naša zemlja se na ovaj način svrstala u red država sa najdužim izučavanjem ruskog u svojstvu stranog jezika.
Zvanična odluka o uvođenju predmeta „Ruski jezik” u gimnazijski školski sistem Srbije (u nekadašnji sedmi i osmi razred gimnazije), doneta je 1902. godine, tako da se ove godine navršava 120 godina zvaničnog prisustva ruskog jezika u srpskoj školi.

U užem izboru za Ninovu nagradu 17, a za „Beogradskog pobednika” 15 romana
Članovi Ninovog žirija, u sastavu: Marija Nenezić, Branko Kukić, Ivan Milenković, Marjan Čakarević i Teofil Pančić, u uži izbor za ovo prestižno priznanje uvrstili su 17 romana, a dobitnik će biti proglašen 24. januara, u podne. Biće to do sada 68 laureat.
Među konkurentima su Milica Vučković i roman „Smrtni ishod atletskih povreda” (Buka), Boško Tomašević sa knjigom „Predeo kroz koji se probijam” (Presing), Ilija Đurović sa romanom „Sampas” (Treći trg/Srebrno drvo), Elvedin Nezirović autor romana „Ono o čemu se ne može govoriti” (Laguna), Milena Marković sa romanom „Deca” (LOM), Milica Sniva i delo „Simptomi” (Partizanska knjiga), Nebojša Milenković sa knjigom „Savršen antitalenat za sreću” (Akademska knjiga), Vladimir Kopicl i „Španska čizma” (Laguna), Nenad Racković i „Sluz i žuč”(Laguna), Branko Ćurčić i „Iz mraka” (Književna radionica Rašić), Srđan V. Tešin „Mokrinske hronike” (Arhipelag), Bojan Babić i „Kako se jede nar” (Partizanska knjiga), David Albahari i „Pogovor”(Čarobna knjiga), Nina Savčić i „U lancima” (Arhipelag), Laslo Blašković i „Carinska ulica u Novom Sadu” (Arhipelag), Aleksandar Novačić i „Ko je ubio Gogolja” (Logos), Siniša Tucić „Popino prase” (Zenit books).
S druge strane žiri za dodelu novoustanovljene književne nagrade „Beogradski pobednik” (dr Predrag Petrović, dr Slađana Ilić, dr Nataša Anđelković, dr Petar Pijanović i dr Vesna Trijić)
uvrstio je juče u uži izbor 15 romana koji su ispunili uslove konkursa. Među njima su se našli:  „Petlja” Dejana Aleksića, „Život iz zasjede” Anđelka Anušića, „Dozvola za bicikl” Jovice Aćina, „Omama” Slobodana Vladušića, „Opsena” Gavre Vlaškalina, „Smrtonosni ishod atletskih povreda” Milice Vučković, „Dvadeset peti sat” Aleksandra Gatalice. U trci za ovu nagradu su i „Nebo tako duboko” Vesne Kapor, „Privrženost” Draga Kekanovića, „Deca” Milene Marković, „U Kvinsu nema seksa” Nataše Milović, „Firentinski dublet” Ivana Nešića i Gorana Skrobonje, „Uzvišenost” Darka Tuševljakovića, „Noćna projekcija” Ota Horvata i „Bez” Bore Ćosića.
Ime dobitnika Ninove nagrade biće saopšteno 24, januara, a odluka o dobitniku „Beogradskog pobednika“ biće saopštena 28. januara, na dan kada je 1846. godine u Beču prvi put izveden „Beogradski kadril” (kasnije poznat kao „Srpski kadril”) austrijskog kompozitora Johana Štrausa mlađeg, koji je on komponovao po nalogu kneza Miloša Obrenovića.
    </div>
    <div id="ekonomija">
Korona nije omela strana ulaganja
U 2021. siglo rekordnih 3,9 milijardi evra, a za dve pandemijske godine 6,9 milijardi evra stranih direktnih investicijaKorona nije omela strane investitore da nastave da ulažu u našu zemlju i prema preliminarnim podacima Narodne banke Srbije u 2021. po tom osnovu stiglo je 3,9 milijardi evra, čime je premašen dosadašnji rekord iz 2019. godine. Tada je stranih direktnih investicija (SDI) bilo u vrednosti od 3,815 milijardi evra.
U odnosu na 2020, priliv SDI veći je za 27,1 odsto, dok je u odnosu na rekordnu 2019. veći za 1,2 procenta.
Podaci centrale banke pokazuju da je najveći deo SDI otišao u razmenjive sektore, pre svega prerađivačku industriju, što smatraju ključnim za nastavak dvocifrenog rasta srpskog izvoza i u narednim godinama. Kao i u prethodnim, tokom 2021. strani investitori su ulagali kako u nove projekte, tako i u već postojeće.
„Pandemija virusa korona nije imala znatniji uticaj na priliv SDI u Srbiju. Tokom dve pandemijske godine (u 2020. i 2021), naša zemlja privukla je 6,9 milijardi evra SDI, što je pre svega rezultat činjenice da je i pre pandemije i tokom pandemije očuvana makroekonomska, finansijska i fiskalna stabilnost, u osnovi čega je stabilnost deviznog kursa. Pored toga, procenjujemo da je ključnu ulogu u ostvarivanju ovako visokog priliva stranih direktnih investicija imalo donošenje paketa monetarnih i fiskalnih mera za pomoć građanima i privredi na samom početku pandemije. Paket koji je u tom trenutku donet bio je ne samo jedan od najobimnijih srazmerno veličini ekonomije, već i jedan od najbrže donetih u Evropi. Zahvaljujući tome, u vreme najveće neizvesnosti na samom početku pandemije (mart, april i maj 2020), sprečen je veći pad poslovnog, potrošačkog i investicionog poverenja i obezbeđeno je normalno funkcionisanje privrede i nastavak investicionog ciklusa i države i privatnog sektora”, navode iz NBS.

Upitani da li su možda prekinuti lanci snabdevanja uticali da se kod nas povećaju investicije u centralnoj banci odgovaraju da ne isključuju mogućnost da je to pozitivno doprinelo prilivu SDI u Srbiju, ali da njihove analize za sada ne pokazuju da je taj efekat bio značajan.
Kada je reč o SDI za duže vreme, prosečan godišnji priliv u desetogodišnjem periodu počevši od 2007. zaključno sa 2016. godinom iznosio je 2,1 milijardu evra, dok je u prethodnih pet godina, prosečan godišnji priliv SDI povećan za više od 50 odsto. Od 2017. zaključno sa preliminarnim podacima za 2021, prosečan godišnji priliv iznosio je preko 3,3 milijarde evra (ukupan priliv SDI tokom poslednjih pet godina bio je 16,7 milijardi evra).
„Treba imati u vidu da je i struktura SDI znatno povoljnija, u smislu da je za razliku od ranijeg perioda, a naročito pre 2012. godine, znatno više investicija usmereno u razmenljive sektore. Period do 2012. obeležili su prilivi po osnovu velikih privatizacija, prodaje mobilnih operatera i licence za mobilnog operatera, privatizacije bankarskog sektora, trgovinskih kuća, kao i prodaja jednog od domaćih trgovinskih lanaca belgijskoj kompaniji „Delez”, do koje je došlo 2011. Imajući to u vidu, prilive u pojedinim godinama poput 2011. treba uzeti sa rezervom, jer je reč samo o promeni vlasništva bez znatnijih direktnih ekonomskih efekata, kažu u NBS.
Kao rezultat snažnog priliva SDI, kao i usled povećanja investicija države u infrastrukturu, broj formalno zaposlenih u privatnom sektoru je od kraja 2014. do danas povećan za više od 24 odsto, odnosno za 329.000 ljudi. Krajem 2014. u privatnom sektoru u Srbiji formalno je radilo 1.356.704 radnika, dok je u novembru 2021. bilo zaposleno 1.685.283. Dodatno, rast zaposlenosti zabeležen je u ključnim sektorima – u prerađivačkoj industriji, građevinarstvu, trgovini, IKT i ostalim uslugama pretežno privatnog sektora. Prosečna plata u privatnom sektoru u istom periodu povećana je za više od 55 odsto – sa oko 40.000 dinara krajem 2014, na 63.400 koliko je iznosila prema poslednjim podacima za 2021, navode iz NBS.
U istom periodu, izvoz robe i usluga povećan je sa 14,5 milijardi evra koliko je iznosio 2014. godine, na više od 28 milijardi evra koliko procenjuju da je bio u 2021, pri čemu je najveći deo tog rasta rezultat povećanja izvoza prerađivačke industrije i najznačajnijih segmenata usluga poput informaciono-komunikacionih, poslovnih i transportnih, kao i usluga turizma.

Dolar pada četvrti dan zaredom
LONDON – Američki dolar je u padu četvrti dan zaredom i trguje se po najnižem kursu u poslednjih više od dva i po meseca, pošto su investitori većim delom ukalkulisali najavljeno pooštravanje monetarne politike američkih Federalnih rezervi u berzanske kotacije.
Dolarski indeks je oslabio danas za 0,2 posto na 94,62 poena prema korpi valuta, što je njegov najniži nivo od početka novembra 2021.
Američka valuta je na putu da na nedeljnom nivou zabeleži pad od 1,11 procenata, najveći u jednoj sedmici od decembra 2020.
Stratezi HSBC banke kažu da tržišne aktere sve više zabrinjava uticaj koji će FED-ovi planovi imati na ekonomski rast, počev od smanjenja programa kupovine obveznica i rezanja bilansa centralne banke do izglednog povećanja kamatnih stopa.
„Drugim rečima, tržišta i dalje nije sigurna da li je to dobra ili loša stvar za američki dolar”, dodaju iz HSBC-a.
U odnosu na rivale, pad dolara je bio najizraženiji prema japanskom jenu i kineskom juanu, pri čemu je u odnosu na jen potonuo za 0,4 odsto, a u odnosu na juan za 0,3 posto, prenosi Tanjug.
Evro je porastao za više od 1,0 posto prema američkoj valuti od početka nedelje do danas, izašavši iz raspona u kojem se kretao od kraja novembra, pri čemu je dostigao najviši nivo od 11. novembra od 1,1483 dolara.
Britanska funta je takođe ojačala, uprkos političkoj krizi zbog novogodišnje žurke u Dauning Stritu zbog koje se drma fotelja premijera Borisa Džonsona. Funta je na putu da završi četvrtu nedelju uzastopno s dobitkom, i to od preko 0,5 procenata. Prema poslednjim raspoloživim podacima sa tržišta, trguje se na nivou od 1,3730 dolara.
Kriptovalute su se danas stabilizovale nakon problematične trgovinske nedelje. Cena bitkoina se kreće ispod 42.000 dolara, odnosno oko najnižeg nivoa u poslednjih više od tri meseca.

U sudovima uskoro veće plate za daktilografe, kurire, stražare
Stražari u sudovima, daktilografi, dostavljači, kuriri, zaposleni na prijemu i ekspediciji pošte uskoro bi mogli da računaju na veće plate.
To će se dogoditi kada skupština bude usvojila izmene Zakona o platama državnih službenika i nameštenika koje su sada u proceduri.
Izmenama je precizirano da će se unaprediti materijalni položaj zaposlenih nameštenika koji su razvrstani od treće do šeste platne grupe.
Zakon se, kako piše u obrazloženju, donosi kako bi se vrednovanje pratećih pomoćno-tehničkih poslova u državnim organima upodobio u što većoj meri sa poslovima koje obavljaju državni službenici.
Za obavljanje poslova slične složenosti, ali u referentskim zvanjima državnih službenika, određeni su koeficijenti u rasponu od 1,40 do 2,18 u zavisnosti od ostvarenih rezultata rada, dok za posao nameštenika istog nivoa kvalifikacije koji je razvrstan u četvrtu platnu grupu utvrđen je koeficijent od 1,5 bez mogućnosti napredovanja i trajnog uvećanja koeficijenata po osnovu ostvarenih rezultata rada.
Kada se donese zakon praviće se razlika u odnosu na poslove nameštenika za koje se zahteva osnovna škola i niži nivo kvalifikacija, a čija isplaćena plata je do sada bila izjednačena sa nameštenicima čiji poslovi zahtevaju srednje stručno obrazovanje.
Napominje se u zakonu i da su, s ozbirom da je osnovica za obračun plata zaposlenih nameštenika u državnim organima, rasla sporije od minimalne zarade, osnovne plate nameštenika čija su radna mesta razvrstana od četvrte do šeste platne grupe ostale su ispod minimalne zarade, prenosi Tanjug.
Inicijativa za izmenu Zakona o platama državnih službenika i nameštenika potekla je od reprezentativnih sindikata zaposlenih u državnim organima, koji su predložili uvećanje koeficijenta za obračun i isplatu plata nameštenika, imajući u vidu prirodu namešteničkih poslova i njihov doprinos funkcionisanju organa, naročito u pravosuđu, koji opravdava traženo uvećanje koeficijenata.
Za sprovođenje zakona potrebno je obezbediti dodatna finansijska sredstva u budžetu za 2022.godinu u visini od 14 odsto planirane mase sredstava za plate nameštenika u 2022.godini, odnosno 468.749.234,26 dinara u bruto iznosu.
Kako se navodi, sredstva za sprovođenje tog zakona u 2023. i 2024. godini biće planirana u okviru limita utvrđenih zakonom i budžetu za svaku budžetsku godinu.

Devizne rezerve Srbije 16,45 milijardi evra u decembru
Bruto devizne rezerve Narodne banke Srbije iznosile su 16,45 milijardi evra na kraju decembra 2021. godine, što je za 1,4 miliona evra više u odnosu na novembar.
Tokom 2021. godine, devizne rezerve Srbije su povećane za 3,0 milijarde evra, čime je dodatno ojačana otpornost domaćeg finansijskog sistema na potrese iz međunarodnog okruženja, saopšteno je iz Narodne banke Srbije.
Deviznim rezervama na ovom nivou obezbeđuje se pokrivenost novčane mase M1 od 137,8 odsto i više od šest meseci uvoza robe i usluga, što je dvostruko više od standarda kojim se utvrđuje adekvatan nivo pokrivenosti uvoza robe i usluga deviznim rezervama.
Neto devizne rezerve (devizne rezerve umanjene za devizna sredstva banaka po osnovu obavezne rezerve i drugim osnovima) iznosile su na kraju decembra 13,7 milijardi evra, i bile su za 2,6 milijardi evra više nego krajem 2020, dok su u odnosu na kraj novembra manje za 231,5 miliona evra.
Po osnovu devizne obavezne rezerve, usled uobičajenih aktivnosti banaka krajem godine, ostvareno je povećanje bruto deviznih rezervi u iznosu od 299,5 miliona evra, zatim po osnovu deviznih kredita u neto iznosu od 93,8 miliona evra, a neto priliv ostvaren je i po osnovu donacija (55,3 miliona evra).
Uvećanju deviznih rezervi doprinelo je i efikasno upravljanje deviznim rezervama i pozitivan neto efekat tržišnih faktora (ukupno 14,7 miliona evra).
Navedeni prilivi su kompenzovali neto odlive po osnovu aktivnosti NBS na međubankarskom deviznom tržištu (280 miliona evra), po osnovu plaćanja deviznih obaveza Srbije (u ukupnom iznosu 130,2 miliona evra) i neto odlive po ostalim osnovima (51,7 miliona evra).
Obim realizovane trgovine devizama na međubankarskom deviznom tržištu u decembru iznosio je 926,1 milion evra i bio je za 224,9 miliona evra veći nego u prethodnom mesecu. U međubankarskoj trgovini je u 2021. godini realizovano ukupno 6,92 milijarde evra.
U decembru, kao i u 2021. godini, vrednost dinara prema evru ostala je gotovo nepromenjena, prenosi Tanjug.
NBS je na međubankarskom deviznom tržištu u decembru neto prodala 205 miliona evra, u najvećoj meri kao rezultat pojačane tražnje uvoznika energenata za devizama, dok je u 2021. godini Narodna banka Srbije doprinela daljem uvećanju deviznih rezervi, i neto kupila 645 miliona evra.

Kina obara globalnu cenu nafte korišćenjem strateških rezervi
PEKING – Kina će pustiti u promet sirovu naftu iz strateških rezervi oko praznika Lunarne nove godine, u okviru plana koji koordiniraju Sjedinjene Države s drugim velikim potrošačima u nastojanju da smanje globalne cene tog energenta, izveštava Rojters pozivajući se na dobro obaveštene izvore.
Neimenovani sagovornici britanske agencije, upoznati s razgovorima između dva najveća svetska potrošača sirove nafte, rekli su da je Kina prihvatila krajem 2021. da iz strateških rezervi plasira na tržište neodređenu količinu nafte u zavisnosti od nivoa cena.
„Kina je pristala da pusti relativno veću količinu ako nafta pređe nivo od 85 dolara po barelu, i manju količinu ako cene ostanu blizu nivoa od 75 dolara”, rekao je jedan izvor ne ulazeći u detalje, prenosi Tanjug.
Lunarna nova godine pada 1. februara, a u Kini se neće raditi od 31. januara do 6. februara zbog proslave najvećeg godišnjeg praznika.
Iz kineska nacionalne uprava za hranu i strateške rezerve nisu odmah odgovorila na zahtev Rojtersa za komentarom.
Cene nafte su se ove nedelje oporavile iznad 80 dolara po barelu, podstaknute poremećajem isporuka iz Libije i Kazahstana, kao i padom američkih zaliha „crnog zlata” na najniži nivo od 2018. godine, i poboljšanim izgledima potražnje goriva u Evropi u kojoj se ublažavaju mere kovid ograničenja.
Cena fjučersa svetske referentne nafte Brent iznosila je 84,79 dolara po barelu, a američke VTI sirove nafte 82,23 dolara za barel na jutrošnjem trgovanju u 07:30 časova po srednjoevropskom vremenu.
    </div>
    <div id="vesti">
Ustavne promene isključiće politiku iz pravosuđa
Ministarstvo pravde će ove godine pripremiti set pravosudnih zakona koje je potrebno doneti radi usklađivanja sa promenama Ustava, ako one budu potvrđene na referendumuMinistarka pravde Maja Popović poziva građane Srbije da na referendumu 16. januara podrže potvrđivanje akta o promeni Ustava. Naglašava još jednom da Kosovo i Metohija ostaju u preambuli, kao južna srpska pokrajina, a ustavne promene odnose se isključivo na oblast pravosuđa.
Šta je osnovni cilj promene Ustava?
Promenama Ustava u oblasti pravosuđa biće isključeno učešće politike u izboru sudija, predsednika sudova, javnih tužilaca i zamenika javnih tužilaca. Pored toga cilj ovih promena Ustava je i uspostavljanje boljeg sistema predlaganja, premeštaja i prestanka njihove funkcije. To će omogućiti da ulazak u pravosuđe bude zasnovan na objektivnim kriterijumima vrednovanja i pravičnim procedurama izbora, a samim tim biće unapređen kvalitet pravde, povećana nezavisnost sudija i samostalnost javnih tužilaca, ali i omogućena njihova veća nepristrasnost, stručnost, odgovornost i efikasnost.
Možemo li jednostavnim rečima da objasnimo šta promena Ustava znači za svakog građanina Srbije?
Pravni ambijent čiji su temelj ove ustavne promene prevashodno je u interesu građana Srbije. Njima se jača vladavina prava, jer se ona ostvaruje, između ostalog, kroz nezavisnost sudija i samostalnost javnih tužilaca, koje se ovim promenama Ustava povećavaju. To će stvoriti uslove za bolju i efikasniju zaštitu ljudskih prava, jer vladavina prava na njima počiva i povećava pravnu sigurnost. Veća pravna sigurnost uticaće i na priliv, naročito stranih, investicija. To će voditi ka povećanju standarda građana i ekonomskom napretku Srbije.
Koje su najvažnije promene Ustava – kako će ubuduće biti birane sudije i javni tužioci, a kako članovi Visokog saveta sudstva i Visokog saveta tužilaštva?
Akt o promeni Ustava garantuje stalnost sudijske i javnotužilačke funkcije i ukida izbor sudija i javnih tužilaca na takozvani probni mandat od tri godine. To je značajna prednost ovih promena Ustava koja doprinosi stabilizaciji sudstva i javnog tužilaštva.
Sve sudije i predsednike sudova biraće Visoki savet sudstva koji čini šest sudija koje biraju sudije iz svojih redova, predsednik Vrhovnog suda i četiri istaknuta pravnika koje bira Narodna skupština, posle sprovedenog javnog konkursa, dvotrećinskom većinom glasova svih narodnih poslanika.
Javne tužioce biraće Visoki savet tužilaštva, a ne kao do sada Narodna skupština. Visoki savet tužilaštva imaće pet članova koje biraju javni tužioci i glavni javni tužioci iz reda javnih tužilaca, kao i četiri člana koje bira Narodna skupština iz reda istaknutih pravnika, dvotrećinskom većinom glasova svih narodnih poslanika. Vrhovni javni tužilac, kako će se ubuduće zvati republički javni tužilac, kao i ministar nadležan za pravosuđe biće članovi Visokog saveta tužilaštva po položaju. Vrhovnog javnog tužioca biraće Narodna skupština na predlog Visokog saveta tužilaštva, a ne na predlog vlade, kao što je u važećem Ustavu.
Ovakvim izborom sudija, predsednika sudova, glavnih javnih tužilaca i javnih tužilaca postiže se visok nivo njihovog legitimiteta koji dolazi iz struke.
Šta se menja u javnotužilačkoj organizaciji?
Pored promene naziva funkcije republičkog javnog tužioca u vrhovni javni tužilac, promenjeni su i nazivi funkcije javnog tužioca u glavni javni tužilac, kao i zamenika javnog tužioca u javni tužilac. Međutim, hijerarhijski princip javnotužilačke organizacije je zadržan. Ovo su, bez sumnje, kvalitativno značajne promene koje treba da obezbede veću samostalnost, ali i veću odgovornost u radu javnih tužilaca.
Referendum o promeni Ustava je sve bliži, biće održan 16. januara. Da li su građani Srbije imali priliku da saznaju zašto je za njih važno da na referendumu bude potvrđen akt o promeni Ustava u oblasti pravosuđa?
Prethodnih dana održano je više debatnih emisija u kojima su izneti argumenti za i protiv potvrđivanja akta o promeni Ustava u oblasti pravosuđa od predstavnika struke. Imali smo prilike da vidimo kako, sudije, javni tužioci, profesori pravnih fakulteta, predstavnici političkih stranaka, predstavnici strukovnih udruženja i drugih nevladinih organizacija iznose svoje mišljenje o aktu o promeni Ustava. Sam akt o čijem se potvrđivanju građani izjašnjavaju na referendumu 16. januara sadrži dosta stručnih pitanja o kojima pravnici, koji obavljaju različite pravničke profesije, imaju znanje koje su putem ovih emisija pokušali da približe građanima. Pored toga objektivna informacija o sadržini akta o promeni Ustava, koja ima argumente za i protiv njegovog potvrđivanja, dostavljena je od Republičke izborne komisije na adrese birača, distribuirana je putem štampe, a počela je da se prikazuje i u elektronskim medijima. Sve to doprinosi da građani budu objektivno informisani pre održavanja referenduma i odluče da li su promene Ustava u oblasti pravosuđa u njihovom interesu.
Više puta ste naglasili da se promene Ustava odnose na pravosuđe, međutim u javnosti se govori i da se Ustav menja da Kosovo i Metohija više ne bi bili u njegovoj preambuli.
To nije tačno. Kosovo i Metohija je južna srpska pokrajina i ostaje u preambuli Ustava.
Mogli smo da čujemo od predstavnika opozicije koji će na referendumu glasati protiv potvrđivanja akta o promeni Ustava u oblasti pravosuđa da nema političkog, stručnog ni društvenog konsenzusa za promenu Ustava kao i da nije bilo široke stručne i društvene debate o ovom važnom pitanju. Kako ocenjujete ovakve tvrdnje?
To su paušalne tvrdnje koje su politički motivisane. Predstavnici opozicije koji takve tvrdnje iznose sproveli su katastrofalni reizbor sudija i javnih tužilaca, bez jasnih kriterijuma i merila za ocenu njihove stručnosti, osposobljenosti i dostojnosti i bez pravilnog vrednovanja njihovog rada koji je ovu zemlju koštao više od 60 miliona evra.
Moram da naglasim da se u procesu promene Ustava insistiralo na dijalogu i kompromisu između politike, nauke i struke, koji je ključna karakteristika ovog procesa i presudni činilac za izradu kvalitetnog akta o promeni Ustava. Smatram da je najveći uspeh u postupku promene Ustava postignut načinom i stilom na koji je ovaj proces vođen do danas. To je bio jedan sasvim otvoren i javan postupak. Bilo je mnogo javnih slušanja širom Srbije u dva kruga, u maju i junu, a potom i u septembru prošle godine. Obrazovana je radna grupa koja je iznela možda i najveći teret ovog posla, jer je kroz njen rad stvoren kvalitetan tekst akta o promeni Ustava i iskazan potencijal da se postigne najviši mogući stepen društvenog konsenzusa u datim okolnostima što je nužan uslov svake ustavne reforme koja teži da bude trajna i ostavi trajne pozitivne efekte u državi i društvu. Njen rad, kao i javnost i inkluzivnost procesa promene Ustava do sada, pohvaljeni su i od Venecijanske komisije, kao savetodavnog tela Saveta Evrope u ovoj oblasti. Upravo ovo telo izdalo je pozitivno mišljenje o aktu o promeni Ustava, koje predstavlja dokaz da smo na pravom putu i da smo spremni da jačamo vladavinu prava u interesu naših građana. To će istovremeno predstavljati putokaz za rad na izradi zakona koje ćemo morati da uskladimo sa aktom o promeni Ustava, ako on bude potvrđen na referendumu.
Da li ministarstvo pravde priprema neke nove zakone?
Ako akt o promeni Ustava u oblasti pravosuđa bude potvrđen na referendumu, Ministarstvo pravde će ove godine pripremiti set pravosudnih zakona koje je potrebno doneti radi usklađivanja sa promenama Ustava. To su: zakon o sudijama, zakon o uređenju sudova, zakon o Visokom savetu sudstva, zakon o javnom tužilaštvu i zakon o Visokom savetu tužilaštva. Pored toga, ministarstvo na čijem sam čelu ove godine će pripremiti izmene i dopune Zakona o parničnom postupku, Krivičnog zakonika, Zakonika o krivičnom postupku i Zakona o maloletnim učiniocima krivičnih dela i krivičnopravnoj zaštiti maloletnih osoba. Dakle, predstoji nam veliki posao na pripremi zakona u narednom periodu.
Da li je u planu i jačanje infrastrukturnih kapaciteta?
Imajući u vidu da su sredstva za jačanje infrastrukturnih kapaciteta pravosudnih organa obezbeđena zahvaljujući odgovornoj politici predsednika Aleksandra Vučića, Ministarstvo pravde ima mogućnost da se posveti intenzivnoj realizaciji projekata rekonstrukcije, izgradnje i dogradnje zgrada pravosudnih organa.
U narednom periodu planirano je da se završi druga faza rekonstrukcije zgrade pravosudnih organa u Nišu, Trećeg osnovnog suda u Beogradu, Privrednog suda u Somboru, pravosudnih organa u Ubu i da se završi rekonstrukcija fasade zgrade pravosudnih organa u Valjevu. Planirano je da se izgrade objekti za potrebe, pravosudnih organa u Novom Sadu, pravosudnih organa u Kruševcu, pravosudnih organa u Kraljevu, posebnih odeljenja Višeg suda u Beogradu, Tužilaštva za organizovani kriminal i Tužilaštva za ratne zločine u Ustaničkoj ulici i zgrada za potrebe Upravnog suda. Ministarstvo pravde trenutno traži adekvatan prostor za smeštaj zaposlenih u Visokom savetu sudstva i Državnom veću tužilaca, a planirana je i dogradnja objekta pravosudnih organa u Pirotu.

Još dva meseca pritvora osumnjicenima za ubistvo Đokića
NIŠ - Apelacioni sud u Nišu produžio je danas za još dva meseca pritvor petorici osumnjičenih za ubistvo tročlane porodice Đokić, u selu Moravac kod Aleksinca 26. septembra prošle godine.
Pritvor je produžen Goranu Džoniću i njegovim sinovima Stefanu i Milani, kao i braći Aleksandru i Kostadinu Miloseviću, rečeno je Tanjugu u Apelacinomo sudu u Nišu.
Protiv sve petorice istraga se vodi za krivično delo teško ubistvo za koje je zaprećena kazna doživotnog zatvora.
Oni su osumnjičeni da su ubili tročlanu porodicu Đokić - oca, majku i kćerku - u selu Moravac kod Aleksinca 26. septembra.
Džonić je penzionisani vatrogasac, a Đokići su mu rođaci, prema pisanju medija.

Zbog kokaina u tovaru banana uhapšen špediter
PODGORICA - Špediter Đ.D. uhapšen je i određeno mu je zadržavanje zbog sumnje da je bio član kriminalne organizacije koja je krijumčarila kokain u paketima banana, koje su bile namenjene kompaniji Voli, saopštio je danas specijalni tužilac Miroslav Turković. Tovar od oko 500 kilograma kokaina pronašli su radnici Volija u paketu sa bananama, a potom je uprava te firme obavestila policiju.
Turković je na konferenciji za medije Specijalnog državnog tužilaštva i Uprave policije kazao da je još nekoliko osoba iz Crne Gore, na čijoj identifikaciji se radi, učestvovalo u krijumčarenju droge, prenela je RTCG.
Glavni specijalni tužilac Milivoje Katnić kazao je da sa sigurnošću može da tvrdi da kokain nije bio namenjen kompaniji Voli, te da je trebalo da bude uzet na putu od Bara do Volija.
Turković je kazao da je tužilaštvo došlo do podataka koji upućuju na sumnju da je tokom 2021. godine u Sloveniji, Crnoj Gori i teritoriji Ekvadora stvorena kriminalna organizacija koja je vršila određeni broj kriminalnih dela, i to neovlašćenu proizvodnju, držanje i prodaja droge, prenosi Tanjug.
„Dokazi upućuju...da je crnogorski državljanin Đ.D...imao zadatak da vrši manipulaciju kontejnera sa bananama u kojima je smešten kokain, da dostavlja brojeve kontejnera kupcima ovog južnog voća, a sve u cilju izuzimanja droge ispod mera carinika”, kazao je Turković.
Članovi kriminalne grupe postali su još neka lica iz Crne Gore, koji su „obavljali zadatke u slobodnoj carinskoj zoni u Luci Bar, ciji je zadatak bio da postupajući po naredbama i uputstvima organizatora prikrivaju kontejnere sa drogom, da izuzimaju drogu iz kontejnera i predaju je drugim članovima organizacije radi daljeg transporta iz carinske zone”, kazao je Turković.

Povećan nivo zagađenja vazduha smanjuje stopu plodnosti
Zagađenje vazduha jedan je od krivaca neplodnosti i sve veće stope steriliteta i kod žena i kod muškaraca širom zapadnog Balkana, pokazalo je istraživanje Evropskog fonda za Balkan i organizacija iz Srbije i regiona. Žene koje žive u zagađenim oblastima, zbog lošeg kvaliteta vazduha mogu imati manje zdravih jajnih ćelija, a usled toga i nižu plodnost, dok je vantelesna oplodnja manje uspešna.
– Dugotrajno izlaganje zagađenom vazduhu na zapadnom Balkanu može da smanji plodnost žena za više od deset odsto, a tokom dana s visokim nivoom zagađenja smanjuju se šanse za začeće, a povećavaju za pobačaj. Kod muškaraca zagađenje praškastim materijama dolazi do testisa, gde uzrokuje smanjenje proizvodnje sperme, manju pokretljivost spermatozoida, i češće pobačaje tokom trudnoće usled programirane smrti ćelija – navodi se u ekspertskoj analizi koju je za kampanju „Ujedinjeni Balkan za čist vazduh” izradio čuveni profesor humane genetike i osnivač specijalne bolnice za lečenje steriliteta u Leskovcu Miodrag Stojković.
Povećan nivo zagađenja vazduha smanjuje stopu plodnosti, a zagađivači poput olova i bakra deluju na funkcionisanje žlezda u ljudskom organizmu, čiji poremećen rad negativno utiče na reprodukciju. Više međunarodnih studija povezalo je zagađenje vazduha ne samo s neplodnošću već i sa komplikacijama pri rođenju, povećanim urođenim oštećenjima, čak i povećanjem mrtvorođene dece.
Praškaste materije tipa PM 2,5 slabe kvalitet jajnih ćelija, studija iz Brazila pokazuje da visok nivo PM 10 povećava stopu pobačaja i kod žena koje su se podvrgle procesu vantelesne oplodnje.
– Studija iz 2010, koja je obuhvatala područje grada Labina u Hrvatskoj, pokazuje da je učestalost pobačaja i mrtvorođenih beba u gradu bila značajno viša u periodu izlaganja zagađenom vazduhu iz obližnje termoelektrane na ugalj – u poređenju s periodom kada takve izloženosti nije bilo. Sulfatna jedinjenja koja nastaju u procesu spaljivanja uglja povećavaju i do 13 odsto rizik od pobačaja, dok izloženost česticama PM 2,5 i PM 10 smanjuje stopu začeća – navodi se u analizi.
Smanjenje neplodnosti na zapadnom Balkanu povezana je sa smanjenjem zagađenja vazduha, a rešenja su već dobro poznata: napuštanje uglja za proizvodnju struje, zamena kotlova u domaćinstvima ekološki čistijim rešenjima, povećanje energetske efikasnosti, ali i smanjenje jednokratne upotrebe plastike i zamena sintetičkih vlakana prirodnim.
– Kako bi se smanjila neplodnost, potrebno je obezbediti visokoefikasne filtere za vazduh u zatvorenim prostorima, uz pravovremeno obaveštavanje o zagađenju vazduha, kako bi se izbegavale aktivnosti na otvorenom onda kada je kvalitet vazduha loš. Ova mera je posebno značajna za specijalne ustanove koje se bave lečenjem steriliteta, kako bi i same prilikom procesa vantelesne oplodnje stvorile optimalne uslove za pacijente i smanjile negativni uticaj zagađenja laboratorijskog vazduha na vrlo osetljive jajne ćelije i embrione – navodi se u istraživanju i dodaje da lečenje neplodnosti i vantelesna oplodnja mora postati mnogo dostupniji svima koji žele da imaju decu.

Kako je vo nadmudrio kosovske specijalce
„To je, dakle: ponose se slobodom i građanskim pravima. O tome moram ozbiljno razmisliti. Misli, misli, ali ne ide nikako. U čemu su ta njihova prava?” Ovo su reči ili, tačnije, razmišljanja jednog običnog srpskog vola iz istoimene Domanovićeve satire. U njoj, kao što je opštepoznato, vo Sivonja pretresa srpsku stvarnost, ustanke, Turke, Kosovo.
O čemu danas razmišlja jedan prosečan vo ispred ražnja uoči Nove godine po julijanskom kalendaru? Sto dvadeset godina kasnije on se, za razliku od onog Domanovićevog mislioca Sivonje, suočava sa specijalnim jedinicama kosovske policije. Krenuli su u potragu za njim s dugim cevima, maskama i ratnom opremom. Krenuli su da ga spreče da se nesrećnik ne bi našao na ražnju. Ali pošto je ovo vreme u kome se iza lažnih vesti može sakriti i jedan vo, ovaj kosovski je uspeo da svoje okretanje na ražnju sakrije za čitav jedan dan. Specijalci su ga tražili, uzalud, dan ranije. Neinformisani i spremni da ga konfiskuju i zabrane Novu godinu, vratili su se praznih šaka iz Gračanice.
Šalu na stranu, ovaj apsurd ima svoje ozbiljno lice i u osnovi pokazuje ceo jedan sistem zasnovan na represiji i ponižavanju drugih i drugačijih. Nadoknađujući mnoga oduzeta prava, Srbi na Kosovu i Metohiji su se posebno vezali za praznike koje smatraju samo svojim. Možda ti praznici, odbačeni i pomalo prezreni i zaboravljeni, liče na njih i njihove živote. Tako je Srpska nova godina, uz Božić i Vaskrs, postala sastavni deo geto proslava i ličnog oduška. Moguće je da se njenim naglašavanjem čuva ta mala razlika i pravo na posebnost koju svako ima.
,,Pripadnici specijalne jedinice policije Kosova su s puškama u rukama i poprilično bahato, nešto posle šest sati, nakon radnog vremena došli s pet-šest vozila”, javljali su u čudu Medija centru iz Čaglavice i opisivali upad u zgradu opštine Gračanice, a vest je munjevito došla i do predsednika Srbije, koji ju je i objavio uživo na javnom servisu.

Vreme je pandemije i valja se čuvati. Stanica kosovske policije je udaljena od pomenute opštine, koja radi po kosovskom sistemu, manje od deset metara. Dva policajca, jedan inspektor, jedan telefonski poziv ili dozivanje kroz otvorene prozore dve zgrade moglo je rešiti ovaj problem.
Ovde je ipak reč o nečem drugom: treba poniziti sve što se ne uklapa u dva modela politike Albina Kurtija i Vjose Osmani. U prvoj velikoalbanskoj projekciji svi smo mi građani maglovitog entiteta koji deklarativno pruža garancije svima na toj teritoriji. I ove godine je premijer Kurti čestitao Božić bezimenoj pravoslavnoj masi na albanskim teritorijama, nastavljajući ideje etničke Albanije u kojima nema mesta za Srbe.
Drugi politički koncept dvojca Kurti–Osmanijeva je kosovarski integrali pristup. On je zasnovan na principu kosovarske nacije koja potire sve razlike i identitete na prostoru Kosova i Metohije, isključujući albansku većinu.
Njihovi politički prethodnici na vlasti, komandanti OVK s trenutnim sedištem u Hagu, nisu imali ovakav pristup, a najčešće ih nisu ni interesovale srpske stvari u getima.
Oni su svoj posao i obračun završili, sada su došli ljudi druge generacije koji će ,,legalnim sredstvima” dovesti do konačnog obračuna. Kome smeta praznik, kome smeta okupljanje nekoliko stotina ljudi u Gračanici i to sve u organizaciji kosovskih institucija?
Hiljade i hiljade građana Kosova sabira se u tržnim centrima, u zagušljivoj atmosferi, ali gračanički Srbi ne mogu da se okupe na improvizovanom geto trgu između opštine i policije. Na njemu se decenijama okreće i vo na ražnju. On je ove godine postao legitimna meta jednog sistema koji se ponosi „slobodom i građanskim pravima”, kako reče onaj Domanovićev vo s početka priče. Taj sistem neće biti dobar ni Srbima, ni Albancima dok god volovi budu simboli kroz koje govore slobode i prava.

Lekari se nadaju da će svaki novi soj korone biti slabiji
U Srbiji je omikron soj virusa korona postao dominantan, a tek za nedelju dana će se znati kakav je zapravo njegov pravi uticaj na one koji obole, istakla je za „Politiku” profesor dr Tanja Jovanović, virusolog i članica Kriznog štaba za suzbijanje kovida 19.
Do 31. decembra u našoj zemlji je omikron bio prisutan u cirkulaciji s 30 odsto, a 70 odsto je činio delta soj korone. Posle novogodišnjih i božićnih praznika situacija se promenila.






Tanja Jovanović (Foto lična arhiva)




– Sada u analiziranim uzorcima otkrivamo uglavnom omikron, ali još ne možemo da kažemo u kom procentu je tačno dominantan u našoj zemlji. Virus se promenio u korist čoveka i vezuje se za gornji respiratorni trakt, daje simptome prehlade i blagih respiratornih infekcija, a ređe pneumonije, i to pre svega kod starijih i osoba s oslabljenim imunitetom. Sada najviše obolevaju mladi od 20 do 29 godina. Tek za sedam dana ćemo videti kako se omikron zapravo ponaša kada počne u većoj meri da oboleva starija populacija od 65 godina kojoj će mladi preneti virus. Pitanje je da li će i kod njih biti blaža klinička slika ili će, ipak, morati da budu hospitalizovani. Verovatno u ovoj populaciji i dalje može da izazove tešku formu kovida 19 s neizvesnim krajem – pita se dr Jovanović.
Ona ocenjuje sadašnju epidemijsku situaciju kao maskiranu jer je došlo do proboja vakcinalnog i prirodnog imuniteta i podseća da su Svetska zdravstvena organizacija i Američki centar za prevenciju i kontrolu bolesti jasno rekli svoj stav – nema opuštanja i razmišljanja da je omikron blag soj.
Na pitanje da li je ovo početak kraja pandemije ili, ipak, možemo u narednom periodu da očekujemo pojavu novih varijanti korone, dr Jovanović napominje da nam svi novi sojevi dolaze iz Afrike, gde je mali procenat vakcinisanih osoba, i da će zato virus i dalje moći da se menja, ali da postoji nada da će on slabiti i da će povremeno dovoditi do epidemija blagih respiratornih infekcija.
Njeno mišljenje je da na četvrtu dozu cepiva treba sačekati jer su proizvođači vakcina počeli da rade na izradi doza koje će u sebi sadržati i modifikovane verzije virusa. „Fajzer” je najavio plasiranje cepiva koje će sadržati u sebi i omikron soj u martu, a „Moderna” krajem godine.
A kakav je stav lekara na mišljenje nekih ljudi da se sada treba namerno zaraziti omikronom kako bi se stekao imunitet?
– Protivnik sam takve teze. To je igranje ruskog ruleta s virusom. Postoje brojni faktori koji određuju težinu kliničke slike bolesti, a mnoge od njih mi i ne znamo da nosimo – dodaje naša sagovornica.
Sednica Kriznog štaba za suzbijanje kovida 19 biće održana danas, a profesorka Jovanović smatra da je dobro što je usledila zabrana javnog okupljanja za doček Srpske nove godine, na čemu je insistirao medicinski deo štaba.
– Ne mogu unapred ništa da kažem jer je poznato da na tim sednicama mi mnogo toga tražimo, a malo dobijemo. Mi smo savetodavno telo. Razumem one članove štaba koji razmišljaju o privredi i ekonomiji, ali ima situacija kada ne treba da budemo baš toliko otvoreni. Mi ne bismo sprečili širenje omikrona oštrijim merama, ali bismo malo prolongirali masovnije zaražavanje. Dobro je što se, za sada, ispod jednog procenta broj inficiranih hospitalizuje. Moje mišljenje je da treba uspostaviti potpunu zabranu javnog okupljanja i omogućiti da kovid propusnice važe 24 sata svuda, izuzev u apotekama i prehrambenim prodavnicama. Vakcinaciju protiv kovida treba pojačati, a mislim da bi zbog epidemijske situacije s koronom i pojavom gripa nastava u školama trebalo da se odvija u onlajn formatu – zaključila je dr Jovanović.
Naša sagovornica podseća da su virusne infekcije harale svetom od davnina. I pored činjenice da su prvi humani virusi otkriveni tek u 20. veku, rekonstruisane su brojne zarazne bolesti virusne etiologije koje su u prošlosti predstavljale pretnju čovečanstvu. Tako je krajem 19. veka zabeležena pandemija respiratornog oboljenja, koje se širilo od Sankt Peterburga, preko Evrope do SAD. To nije bila pandemija koja je imala jasno definisan početak i kraj. Trajala je nekoliko godina, što se može objasniti manjim kretanjem stanovništva, koje je u to vreme bilo vrlo ograničeno. Pandemija je detaljno dokumentovana u tadašnjim pisanim medijima i stručnim medicinskim časopisima. Klinička slika koja je tada opisana odgovarala je kliničkoj slici današnjeg kovida 19. Pored karakterističnih respiratornih simptoma, posebno se isticao gubitak čula mirisa i ukusa. Najugroženije su bile starije osobe kod kojih se tokom infekcije razvijao težak oblik pneumonije.
– Tada se nije ni znalo da virusi postoje, pa nije bilo ni moguće dokazati njihovo prisustvo u bolesničkim uzorcima. Sada su razvijene metode koje mogu u roku od pola sata da otkriju virus u bolesničkom materijalu. Ali, pandemija iz 1889/90. godine odigrala se tačno pre 130 godina, pa nije bilo moguće direktno dokazati uzročnika. Ali, primenom tehnike molekularne biologije moguće je pratiti evoluciju virusa. Tako je grupa istraživača predvođena prof. Markom van Ranstom s Katoličkog univerziteta Leuven u Belgiji, ispitujući evoluciju prvog otkrivenog humanog koronavirusa, nazvanog OC43, pokazala da je ovaj virus, preskočio barijeru vrste upravo u vreme opisane pandemije i kao primarno životinjski virus ušao u humanu populaciju. Karakteristike ovog virusa korona su vrlo slične karakteristikama novootkrivenog SARS kov 2 – napominje dr Jovanović.
Virus OC43 i dalje cirkuliše u prirodi. Znači, postao je endemski virus, koji tokom zimskog perioda izaziva epidemije prehlade, pre svega kod male dece, a retko kod starijih i imunokompromitovanih osoba može da dovede i do teških pneumonija.
Da li na osnovu prethodnog iskustva možemo da pretpostavimo sudbinu SARS kov 2 i da li će se istorija ponoviti?
– On je prisutan na obe hemisfere i vrlo uspešno izaziva već peti talas epidemije. Svaki talas nastaje zbog pojave nove varijante virusa. A svaka nova varijanta ostvaruje sve uspešniju komunikaciju s čovekom i sve lakše se prenosi s obolelog na zdrave osobe. Trenutno je dominantna omikron varijanta, koja se kao požar širi jer jedna inficirana osoba može da zarazi više od deset zdravih osoba koje nemaju zaštitni imunitet za ovu varijantu virusa – napominje dr Jovanović.
Vremenom će sve više ljudi razviti imunitet na virus, pa šansa da on izazove oboljenje biće sve manje. Verovatno će nastaviti da cirkuliše u prirodi, što znači da će kao prethodni OC43 virus korona ostati endemski i povremeno izazivati sezonske epidemije respiratorne prehlade. Njegova ciljna grupa će biti deca. Kod starijih koji iz nekog razloga nisu razvili imunitet, virus će nastaviti da daje teške forme oboljenja.
– Da smo sproveli masovnu vakcinaciju na globalnom nivou odmah po otkriću specifičnih vakcina, mogli smo da dostignemo ovaj scenario još prošle godine. Ali, tu šansu nismo iskoristili, pa smo prolongirali pandemiju još godinu dana – zaključila je dr Jovanović.
U Evropi je zabeleženo više od sedam miliona novoprijavljenih slučajeva kovida 19 u prvoj nedelji 2022. godine, što se više nego udvostručilo u periodu od dve nedelje. Omikron je uzeo primat.

Preti li Divčibarama urbanistički haos
Valjevo - Odavno jedan planski dokument u Valjevu nije izazvao toliko reakcija i primedbi javnosti, stručne posebno, kao što je to bio slučaj sa Nacrtom izmena i dopuna Plana generalne regulacije za turistički centar Divčibare ‒ treća izmena. Na pomenuti dokument stiglo je preko 150 zvaničnih primedbi, uputili su ih brojni urbanisti, arhitekte, građani zabrinuti za sudbinu planinskog centra na Maljenu.
Skupština grada Valjeva je izmene i dopune plana predložila pored ostalog sa ciljem da se usklade planska rešenja za potrebe izgradnje infrastrukture, da se saobraćajne površine učine održivim, da se preispitaju kompatibilne namene i urbanistički parametri izgradnje... Povodi i namere ‒ dobri, realizacija ‒ nije, tvrde mnogi koji su stavili primedbe na nacrt, tvrde da se dosta toga radi mimo zakona i na štetu javnog interesa.
„Podržavamo unapređenje planskih rešenja, predložena izmena plana po skraćenom postupku, uz radikalne izmene i ozbiljne manjkavosti u planiranju i uređenju prostora, ne ide u prilog održivom i odgovornom odnosu prema Divčibarama”, navodi se u primedbama koje je Gradskoj upravi uputilo Društvo arhitekata Valjeva. Povodom odluke Skupštine grada da se izmena plana sprovodi po skraćenom postupku, arhitekte i urbanisti ukazuju da su utvrdili da su prekoračeni parametri koji dozvoljavaju izmenu na taj način, jer je izmenjeno više od 50 odsto teksta i više od jedne trećine grafičkih priloga, i da je izostao obavezni rani javni uvid. „Ističemo umanjenje površine u nameni ’Ostale zelene površine’ za oko 37 hektara i postavljamo pitanje razloga za ovu promenu”, navodi se u primedbama Društva arhitekata Valjeva. Ova organizacije konstatuje da izmene na kanalizacionoj mreži, koje su bile neki od glavnih razloga za izmene plana, nisu rešile problem fekalne kanalizacije na celokupnom građevinskom području.
Valjevske arhitekte i urbanisti smatraju da obilaznicu koja je predviđena nacrtom plana treba ukinuti, jer za njom ne postoji potreba, imajući u vidu frekvenciju tranzitnog saobraćaja. Obilaznice se grade oko, a ne kroz naseljena mesta, ukazuju oni i dodaju da predviđena trasa ide kroz prilično izgrađenu zonu Divčibara (put ka odmaralištu „Stevan Filipović”) i njena frekventnost može ugroziti privatnost i adekavatno saobraćajno priključenje velikog broja postojećih i budućih objekata. Društvo arhitekata Valjeva navodi da se izmenama pravila građenja suzbija izgradnja apartmanskih objekata, a favorizuje izgradnja hotelskih kompleksa. Predloženi nacrt izmene plana je u ovoj fazi nemoguće kvalitetno korigovati i treba ga u potpunosti povući iz procedure i doneti novu odluku o izmeni i dopuni plana ili izradi novog plana, poručilo je Društvo arhitekata Valjeva.

‒ U svim planskim dokumentima Divčibare su mesto prirodnog potencijala koje treba pretvoriti u turistički proizvod, naselje nerazvijene infrastrukture koje treba razviti, pa tek onda unaprediti smeštajne kapacitete. Kod nas je sve suprotno, prvo smeštaj, pa onda infrastruktura ‒ izjavila je za lokalni list „Napred” Svetlana Janković, članica neformalne grupe građana, njih preko 300, uživalaca i poštovalaca Divčibara i Maljena, koji su takođe uputili primedbe na nacrt. Neposredni povod njihovog reagovanja bilo je direktno izlivanje fekalija u reku Crnu Kamenicu. Reakcija nadležnih je izostala, ali je nastavljeno izdavanje lokacijskih uslova za objekte u gradnji, da se mogu priključiti na kanalizacionu mrežu, ukazala je Jankovićeva. Divčibare ima i planira proširenje kanalizacione mreže, što je dobro, ali nema postrojenja za prečišćavanje otpadnih voda već fekalije direktno odlaze u reku!
Ova grupa građana uverena je da nagli „razvoj” Divčibara bez plana, potpuno suprotno ideji održivog razvoja, dovodi do zagađenja vodotokova i livada fekalijama, nedostatka vode za piće, seče šuma, gradnje na malim površinama i „nebu pod oblake”, do saobraćajnice „za brzi putnički saobraćaj, kao i za kanalisanje teretnih tokova”, koja prolazi kroz najlepšu šumu i preseca najatraktivniju pešačku turu... Oni upozoravaju da je izmenama plana predviđeno dalje smanjenje zelenih površina, a povećanje površina za gradnju, prekrajanje tresava, da ne postoje rešenja za nedostatak vode za piće, kao i da je dozvoljena gradnja hotela u zoni sanitarne zaštite izvora za vodosnabdevanje. Dodaju i da je predviđeno povećanje urbanističkih parametara, pa je ukupna bruto razvijena građevinska površina sa 766 hiljada porasla na skoro 2,5 miliona kvadratnih metara.
‒ Indeks zauzetosti povećan je za sve namene, za hotele i odmarališta sa 25 na 40 odsto, za vile, apartmane i pansione sa 15 na 20 odsto, a za sportske objekte i komplekse sa 10 na 15 odsto. I još dosta toga je predviđeno, a sve bez Strateške procene uticaja na životnu sredinu ‒ ukazala je Svetlana Janković.
Oglasila se i nevladina organizacija Regulatorni institut za obnovljivu energiju i životnu sredinu (RERI). – Jasno je da je razvoj Divčibara pred ozbiljnim ispitom i da su problemi upravljanja otpadom, infrastrukturne opremljenosti i nekontrolisane izgradnje urgentni – konstatuje u saopštenju RERI. I dodaje da je nedopustivo da se ta urgentnost „zloupotrebljava i pretvara u izgovor za usvajanje, po svemu sudeći, štetnih izmena i dopuna Plana generalne regulacije”.

Dokument o pozitivnom testu Novaka Đokovića je validan, rezultate dobio istog dana
Dokument o pozitivnom testu na kovid-19 Novaka Đokovića je validan, izdat od strane nadležne institucije Srbije, i on ga je dobio istog dana, u večernjim satima, izjavio je danas pokrajinski sekretar za zdravstvo Zoran Gojković.
Gojković je, na konferenciji nakon sednice Kriznog štaba, odgovarajući na pitanje novinara Si-En-En-a o validnosti dokumenta koji je Đoković prikazao australijskim vlastima, kazao da je taj dokument, od 16. decembra, apsolutno validan.
„Uz mogućnost da budem krivično gonjen od strane Đokovića, pošto je medicinska dokumentacija koju neko ima, po zakonu, njegovo lično vlasništvo, a svako objavljivanje bez njegovog znanja krivično delo, mogu da kažem da smo, nakon pojavljivanja dokumentacije u medijima i na društvenim mrežama, analizirali taj dokument i zaključili da je on apsolutno validan, izdat od strane nadležnog državnog organa Srbije. Za nas je ta priča apsolutno jasna – Novak Đoković je imao validan dokument izdat od strane medicinske ustanove Srbije da je bio pozitivan na prisustvo kovida-19”, rekao je Gojković, javlja Tanjug.
Na konstataciju da Đoković tvrdi da je rezultat testiranja dobio tek sledećeg dana, Gojković je odgovorio da je to pitanje za samog Đokovića, kada je on video mejl.
„Dokument koji ima je validan, prosleđen nakon očitavanja na njegovu adresu, u toku tog dana, u kasnim večernjim satima. Šta je Đoković posle toga radio, ne mogu da komentarišem, to je pitanje za njega i za rad državnih organa”, objasnio je on.
Upitan da li je Đoković trebalo da bude kažnjen za priznanje da je prekršio karantin 18. decembra, Gojković je ukazao da u ovom trenutku ne postoji kazna kojom bi mogao biti kažnjen po važećim zakonima, vezan za prekršaj koji je napravio, ako ga je napravio.
„Da je uhvaćen u prekršaju mera samoizolacije, koja mu je naložena od strane nadležnih organa, mogao je biti samo vraćen u izolaciju. Kazna za prekršenu samoizolaciju mogla je da bude samo u vanrednom stanju i to smo u vanrednom stanju i imali. U vanrednom stanju takva osoba bi bila lišena slobode. Slična je situacija svuda u svetu. Bez vanrednog stanja nemate mehanizme da lišite nekoga slobode”, rekao je on.
Na konstataciju da je Đoković uzor mnogima u Srbiji i regionu, i pitanje kakvu poruku šalje time što nije vakcinisan, Gojković je rekao da je on lično vakcinisan, a da vlada zove sve građane Srbije, ali i sveta da se vakcinišu, jer je to tekovina 21. veka i nauke.
„Živimo u slobodnom društvu, prihvatamo sve moguće različitosti da neko to ne želi iz bilo kog razloga. Veoma mi je žao što se Novak nije vakcinisao, jer bi to bio podstrek i za druge da se vakcinišu, ali branim njegovu slobodnu volju iako se s tim ne slažem. Nijedna država u svetu nije donela odluku da se njeni građani moraju vakcinisati”, kazao je on.

U Crnoj Gori preminulo pet osoba, 1.678 novopozitivnih
PODGORICA - U Crnoj Gori je u poslednja 24 sata preminulo pet osoba od posledica korona virusa, dok je 1.678 novopozitivnih slučajeva infekcije, saopšteno je danas iz Instituta za javno zdravlje.
Udeo novopozitivnih slučajeva u ukupnom broju testiranih za 13.01.2022. godine je 37,9 odsto.
Ukupan broj preminulih povezanih sa COVID-19 infekcijom u Crnoj Gori od početka pandemije je 2.465.
Najviše pozitivnih je u Podgorici, 593 osobe.
Ukupan broj trenutno aktivnih slučajeva COVID-19 u Crnoj Gori je 15.097.

Krizni štab odlučio: Kraći karantin za zaražene, buster doza posle tri meseca, niža cena testa
Dosadašnje epidemiološke mere u Srbiji ostaju na snazi, uz puno poštovanje socijalne distance i nošenja maski, odluka je Kriznog štaba, saopštio je danas pokrajinski sekretar za zdravstvo Zoran Gojković.
„Ono što je dobro je što naše bolnice još uvek nemaju pojačan prijem pacijenata sa težom kliničkom slikom. To govori u prilog tome da u Srbiji dominira omikron soj. Naglo povećan broj zaraženih je upravo posledica omikrona. Verujem da ćemo u narednom periodu aktivnim pristupom, nošenjem maski i zabranom okupljanja velikog broja ljudi sprečiti dalje povećanje broja pacijenata”, poručio je Gojković.
Krizni štab je odlučio da se smanje cene PCR testova sa 9.000 na 6.000, a atigenskih testova sa 3.500 na 1.800.
„Potrebno nam je u ovom trenutku da se što više ljudi testira kako bi što efikasnije sprečili širenje omikrona”, objasnio je Gojković, javlja Tanjug.
Krizni štab odlučio je, na osnovu naučnih istraživanja u svetu, da period izolacije bude smanjen sa 10 na 7 dana, kao i da treća, buster doza vakcine protiv kovida-19 može da se da tri meseca posle druge vakcine.
„Smanjenjem perioda izolacije omogućićemo da se ljudi ranije vrate na posao”, naglasio je pokrajinski sekretar za zdravstvo.
Gojković je saopštio da je odlučeno da osnovne škole u Vojvodini počnu da rade od ponedeljka. Osnovne škole će raditi normalno, dok će nastava u srednjim školama biti kombinovana.
Što se tiče Centralne Srbije, Gojković je rekao da će se dodatne konsultacije održati u utorak, ali da veruje da će i u Centralnoj Srbiji biti prihvaćen isti model nastave kao u Vojvodini.
„Problem u Centralnoj Srbiji nije korona i omikron, već pojava gripa, koju nismo imali prošle godine. Krizni štab se boji loše situacije vezane za grip jer su deca najveći genenator širenja gripa. To bi nam napravivilo veliki problem u zdravstvenom sistemu u lečenju dece, ali i odraslih jer će se preko dece zaražavati i odrasli”, poručio je Gojković.
U Vojvodini zaraženo osam odsto zdravstvenih radnika, u Srbiji deset
U ovom trenutku je osam odsto zdravstvenih radnika u Vojvodini zaraženo koronom, dok je u Srbiji zaraženo 10 odsto, rekao je pokrajinski sekretar za zdravstvo Zoran Gojković.
Poručio je da se što veći broj specijalista uključi u preglede pacijenata i naveo da je najveći teret na zdravstvenim radnicima, jer, kako kaže, jedan lekar u toku smene pregleda od 40 do 50 pacijenata.
Gojković je zaključio da je u borbi protiv pandemije najvažnije da se što manji broj pacijenata zarazi u jednom trenutku.
On je upozorio da je među zaraženima najviše radnoaktivnih i mladih ljudi.
„Lekari leče sve i zdravstveni sistem funkcioniše, ali je neophodno da se poštuju epidemiološke mere”, rekao je Gojković, javlja Tanjug.
Kazao je i da je u Srbiji 58,6 vakcinisanih prvom dozom, te poručio da je država uradila sve kako bi svi pacijenti bili zbrinuti.
Nema još potrebe za četvrtom dozom
Pokrajinski sekretar za zdravstvo i član Kriznog štaba Zoran Gojković poručio je da još nema potrebe za četvrtom dozom u Srbiji.
U izjavama za medije nakon sednice Kriznog štaba Gojković je objasnio da se sve odluke o vakcinaciji donose u skladu sa naučnim istraživanjima, dodajući da za sada nema naučnih potvrda da je potrebna četvrta doza.
„Polako sa četvrtom dozom”, kazao je Gojković, javlja Tanjug.
Pozvao je sve građane da se vakcinišu i ponovio da je to neophodno kako bi se suzbilo širenje virusa.

Nemačka vratila Srbiju na listu visokorizičnih zemalja
BERLIN – Nemačka je vratila Srbiju na listu visorokrizničnih zemalja, pa će od nedelje biti otežan ulazak u tu zemlju, odnosno nevakcinisani i lica koja nisu preležala kovid će morati u karantin.
Pored Srbije, na listu zemalja sa višim rizikom infekcije, vraćene su, između ostalih, Bosna i Hercegovina, Severna Makedonija, ali i zemlje EU kao što su Francuska, Austrija, Letonija, Bugarska, te i druge države sa više strana sveta.
Što se našeg regiona tiče Hrvatska je na listi visokorizičnih zemalja od 24. oktobra prošle godine, Crna Gora od 15. avgusta, a Slovenija od 26. septembra.
Povratak na listu visokorizičnih zemalja posebno pogađa putnike koji nisu vakcinisani, javlja Tanjug.
Od nedelje svi putnici koji žele da uđu u Nemačku moraće da se registruju elektronski, a moraju da imaju sertifikat o vakcinaciji, ili o preležanom kovidu ili negativan test na koronavirus.
Vakcinisani i izlečeni ne moraju u obavezni 10-odnevni karantin.
Osobe koje nisu preležale kovid i nisu vakcinisane mogu da se oslobode izolacije najranije petog dana testiranjem na kovid-19.
Nevakcinisana deca, mlađa od šest godina izuzeta su od ove mere i njima se karantin prekida automatski nakon pet dana.
Nemačka je pooštrila mere ulaska u zemlju zbog širenja omikron soja.

Preminule 23 osobe, 12.721 novi slučaj koronavirusa
U poslednja 24 sata na koronavirus je u Srbiji bila pozitivna 12.721 osoba, od 31.540 testiranih, dok su od posledica infekcije preminule 23 osobe.
U bolnicama je zbog kovida-19 trenutno hospitalizovano 2.368 osoba, od kojih su 103 na respiratorima, javlja Beta.
Od početka epidemije u Srbiji je na koronavirus pozitivno 1.412.588 osoba, dok je prema podacima Ministarstva zdravlja bilo ukupno 13.026 smrtnih slučajeva zbog posledica infekcije.

Novi pravoslavni hram u Starčevu
Starčevo – U samom centru naselja, nedaleko od Trga neolit, za nešto više od godinu dana Starčevci su podigli novi hram, posvećen Svetoj Velikomučenici Marini, u narodu znanoj Ognjenoj Mariji, koju ovo naselje poštuje kao slavu mesne zajednice. Nova bogomolja locirana je na rakršću, ili bolje reći na sastavu dva kraja, Gornjeg i Radničkog naselja, a protojerej Prve parohije, Zoran Miletić dodaje ‒ blizu svima.
     „Starčevo je veliko i bogato mesto sa mnogo pravoslavnih vernika. U donjem kraju, naselju Šumice i malo podaleko, od 1911. godine i vremena kada je naselje bilo parohija manastira Vojlovica, postoji hram posvećen Sv. Velikomučenika Pantelejmonu, a posle više 110 godina imamo snage za podizanje novog”, kaže za „Politiku” protojerej Maletić.
        Kupovina placa od 16,5 ari na uglu ulica Kestenove i Partizanske, rušenje starih objekata, iskop i svi pripremni radovi, bili dobra volja meštana. Zemljište i temelj postavljen još krajem 2019, osveštao ga je vladika banatski gospodin Nikanor, a potom su radovi usporeni pandemijom, da bi sredinom prošle godine i počela izgradnja objekta.
„Kada se se gradi hram, na mestu na kom će biti oltar, prvo se postavlja krst i vladika kaže – „tu će biti crkva”. Krst kao i zemljište na kom je hram se osveštava, a u temelj smo položili povelju sa podacima za pokolenja, kada je objekat građen i kome je posvećen. Kako radovi odmiču, krst je izmešten sa samog gradilišta, ali je sve vreme tu, dok ne dođe trenutak da bude postavljen na vrh zvonika”, objašnjava protojerej Maletić.
Novu starčevačku crkvu, trideset deveti pravoslavni hram u Banatu za proteklih 15 godina, krasi po njegovim rečima, mešovito srpsko-vizantijski stil. Zdanje je to osnove od 200 kvadratnih metara, dužine 20, u najširem delu sa pevnicama širine 10 metara i velelepnim zvonikom koji će takođe dosezati dvadesetak metara. Projektom koji potpisuje iskusni arhitekta Dragan Dobrosavljević iz Vršca, previđeno je da objekat ima i crkvenu prodavnicu, posebnu prostoriju za paljenje sveća, da se uredi čitava porta i postavi ukrasna ograda, a u narednom vremenu razišljaće se i o izgradnji novog parohijskog doma. Starčevački hram se podiže prilozima parohijana, ali i uz pomoć donacija pojedinih preduzeća i privrednika. Koliko će koštati njegovo kompletno uređenje i opremanje enterijera ‒ ikonostas sa duborezom i životopis, starčevački sveštenik u ovom trenutku ne bi da licitira, ali napominje da je svakako reč o velikoj sumi te će i radovi sigurno trajati nekoliko godina.
      „U Starčevu koje ima oko 7.000 meštana, većina su pravoslavni vernici, a hvala bogu složno je ovde više nacija i veroispovesti. Aktivna je Rimokatolička crkva sa redovnim bogosluženjima, čiji hram se takođe nalazi u centru, ali žive ovde i protestanti i pripadnici muslimanske vere. Ova generacija Starčevaca, imaće čime da se ponosi, jer će ovaj verski objekat živeti vekovima, dok ćemo mi, njegovi savremenici, biti utkani u njegovo rađanje”, napominje protojerej Zoran Maletić.

U novembru skoro 40 odsto više građevinskih dozvola
U Srbiji su u novembru izdate 3.334 građevinske dozvole, što je za 39,4 odsto više u odnosu na isti period prethodne godine, objavio je Republički zavod za statistiku.
Od ukupnog broja izdatih dozvola, ogroma većina odnosno 85,7 odsto se odnosi na zgrade, a 14,3 procenata na ostale građevine.
Kada je reč o zgradama, 84,3 odsto dozvola je izdato za stambene, a 15,7 odsto za nestambene zgrade, dok se kod ostalih građevina najveći deo, preciznije 65 odsto, odnosi na cevovode, komunikacione i električne vodove.
Prema dozvolama izdatim u novembru prijavljena je izgradnja 2.538 stanova, prosečne površine 76,3 kvadratnih metara. Predviđena vrednost radova novogradnje iznosi 72,1 odsto od ukupno predviđene vrednosti radova, prenosi Tanjug.

Danas sednica Kriznog štaba, očekuje se odluka o školskom raspustu
Sednica Kriznog štaba za borbu protiv koronavirusa biće održana danas u 15 časova, a na njoj će biti razmotrena epidemiološka situacija nakon što se već nekoliko dana evidentira petocifreni broj novozaraženih.
Juče je prijavljeno rekordnih 13.753 novih slučajeva zaraženih kovidom 19, a od početka nedelje taj broj kreće se oko 13.000 novozaraženih dnevno.
Lekari upozoravaju da je prethodnih dana usled širenja omikron soja povećan pritisak na kovid ambulante, što se može videti i po sve dužim redovima ispred njih.
Mikrobiolog Milanko Šekler procenjuje da Srbija još nije dostigla pik kada je u pitanju broj novozaraženih i apeluje da se nađe neko rešenje, jer su dijagnostički kapaciteti ograničeni i pretrpani, kao i kovid ambulante.
Prema pisanju medija, ne očekuje se donošenje novih epidemioloških mera, iako će, verovatno, medicinski deo Kriznog štaba insistirati na 24-časovnim kovid propusnicama, skraćivanju radnog vremena prodavnica i smanjenju broja dozvoljenih ljudi u zatvorenom prostoru, prenosi Tanjug.
Krizni štab bi trebalo da donese odluku o školskom raspustu, a mediji navode da raspust verovatno neće biti produžen i sa nastavom bi se nastavilo 24. januara. Prema njihovim saznanjima, moglo bi da bude odlučeno da deca do petog razreda imaju kombinovanu nastavu, a ostali i srednjoškolci onlajn.
    </div>
<div id="politika">
Brnabić: Ustavnim promenama do slobodnog pravosuđa
Premijerka Srbije Ana Brnabić pozvala je građane da u nedelju, 16. januara, izađu na referendum i zaokruže „da” i poručila da se predloženi ustavni amandmani odnose isključivo na oblast pravosuđa.
Ona je za Pink naglasila da ova izmena Ustava nema nikakve veze sa pitanjima vezanim za Kosovo i Metohiju, Rio Tinto, kao ni za pitanja o ljudskim pravima i vakcinacijom.
„Izmena ustavnih amadmana imaju isključivo veze sa načinom na koji će se ubuduće birati sudije i tužioci”, rekla je Brnabić.
Objasnila je da će ubuduće, ukoliko se na referendumu izglasa ova promena Ustava, sudstvo biti nezavisno, a tužilaštvo samostalno, kao i da politika neće više imati uticaj na izbor sudija.
Samim tim, kazala je Brnabić, ojačaće se vladavina prava u Srbiji i svi će pred licem pravde biti jednaki.
Dodala je da je ovo kompleksna tema koja je izuzetno značajna za sve građane.
„Po predloženim izmenama biće doživotne sudije i neće imati probnog perioda od tri godine. Sudije će imati većinu kada biraju sudije. U visokom savetu sudstva od 11 članova, šest članova će birati samo sudije i odgovornost će biti isključivo na njima”, navela je premijerka.
Objasnila je da je ovo referendum o vladavini prava i naglasila da nema nikakve veze sa politikom, ni sa određenom političkom opcijom.
Istakla je da vlada za ovu odluku ima podršku najrelevantnijih udruženja kao što su Društvo sudija Srbije i Udruženje tužilaca.
Prema njihovim rečima, kaže Brnabić, sudstvo je dočekalo vlast koja želi da se odrekne kontrole nad pravosuđem.
Podsetila je na situaciju u sudstvu 2009. godine kada je 837 sudija izgubilo posao, samo zato što su bili politički nepodobni i kazala da ne sme da se dogodi da političke stranke, kao što je tada to uradila Demokratska stranka, imaju uticaj na pravosuđe.
Ocenila je da je situacija iz 2009. nedopustiva i navela da su građani Srbije i država, zbog te situacije, morali da plate 44,4 miliona evra odštete otpuštenim sudijama.
Pozvala je sve da izađu na referendum 16. januara i zaokruže „da”.

Dačić: Nastavljamo saradnju sa SNS-om, podržaćemo Vučića
NOVI SAD – Predsednik Socijalističke partije Srbije Ivica Dačić izjavio je danas uoči radnog sastanka stranke da će nakon parlamentarnih izbora nastaviti saradnju sa Srpskom naprednom strankom, ali da još uvek razmatraju da li će zajednički nastupiti na predstojećim izborima.
„Mi smo se dogovorili da nastavimo našu koaliciju I posle izbora bez obrzira u kojoj formi ćemo izaći, da li na jednoj listi ili dve liste. Drugo, imamo zajedničkog predsedničkog kandidata, a o tome da li ćemo nastupiti na jednoj ili odvojenim listama još nismo doneli odluku upravo očekujući da se napravi podrobna analiza šta je bolje, odnosno kako se dobija veći broj glasova, odnosno poslanika”, rekao je Dačić, javlja Tanjug.
Potvrdio je da će SPS podržati Aleksandra Vučića kao zajedničkog predsedničkog kandidata, ali da, kako je naveo, kandidatura još nije potvrđena.
Dačić je to rekao posle sastanka sa rukovodstvom gradskih i opštinskih odobra u Novom Sadu iz Severnobačkog, Zapadnobačkog, Južnobačkog i Sremskog okruga, a povodom predstojećeg referenduma i izbora.
„Mi se spremamo i za referendum i za predstojeće izbore. Potrebno je uraditi sve organizacione pripreme, kako bismo ostvarili rezultate koji se od nas očekuju”, naveo je.
Dačić pozvao je građane da izađu na referendum u nedelju 16. januara čime će glasati za ustavnu promenu u delu pravosuđa.

Siguran sam da će Vučić sprečiti nove incidente
Moramo da poštujemo muslimane, da poštujemo džamije kao što poštujemo naše manastire i crkve. Ovo je njihova zemlja jednako kao i naša. Ne postoji jači u ovoj državi, svi su jednaki pred zakonom, zvao se neko Asmir ili Predrag. Ovo je jedna od brojnih snažnih poruka koju je prilikom posete Priboju u sredu izneo predsednik Srbije Aleksandar Vučić, ali i jedna od najčitanijih na portalima u Raškoj oblasti i susednoj Bosni i Hercegovini.
Lider Socijaldemokratske partije Srbije Rasim Ljajić kaže da su za odnose Bošnjaka i Srba važne dve ravni. Za „Politiku” kaže da su to odnos Beograda i Sarajeva, jer dobar odnose Srbije i Bosne u dobroj meri relaksira odnose u Sandžaku. „Druga ravan su sami odnosi dva naroda u Sandžaku i moram da kažem jednu stvar koju malo ljudi u Srbiji zna – mi smo u Sandžaku devedesetih godina, a rat je bio na samoj granici, sve to vreme, i kasnije, imali manje međuetničkih incidenata nego što ih je bilo u Vojvodini, koja slovi za oazu multietičnosti i skladnog života. Taj odnos među ljudima zadržao se i posle 2000. godine”, kaže Rasim Ljajić.
Naglašava da su tenzije u ovom delu Srbije porasle pre izvesnog vremena, kada je grupa ljudi, među kojima su bili policajci, pevala uvredljive pesme na račun Bošnjaka, što je, naglašava, za njega bilo veliko iznenađenje. Kaže – da su ga pitali pre nekoliko meseci, rekao bi da je to nemoguće. „Zaprepašćen sam serijom incidenata koje nipošto ne bih minimizirao, bez obzira na to ko je i kojom prilikom nešto uradio, još da slikate sebe, da se time hvalite i da puštate na društvenim mrežama, to je ozbiljan problem. To, dakle, nije ni afekt, ni incident, već ozbiljan signal za poremećenu atmosferu, ne ulazeći u to ko je više ili manje doprineo tome. Utoliko je Vučićeva poseta značajnija. Prvi čovek države ode da razgovara s Bošnjacima i uputi umirujuće i relaksirajuće poruke koje su praćene praktičnim delovanjem, pre svega državnih organa”, navodi Ljajić.
Dodaje da je osnovna poruka bila da, osim gradnje zajedničkog života, nema tolerancije za one koji incidente koji su se dogodili u Priboju izazivaju, bez obzira na to da li je reč o Srbima ili Bošnjacima. „Ako se takva poruka pošalje i ako se na njoj istrajava, siguran sam da incidenata biti neće. Siguran sam u to, zato što postoji osnova da se ti odnosi afirmišu i unaprede. Da se razumemo, nije to ni bratstvo i jedinstvo, niti kozaračko kolo, razlike su velike, čak i animoziteti, ali su ljudi naučili da žive s tim i naučili da ne učine drugom bilo šta nažao. A kamoli da na ovakav način vređaju nečija osećanja”, ističe Rasim Ljajić.
Analitičar Centra za društvenu stabilnost Srđan Graovac kaže da je poseta Aleksandra Vučića Priboju imala dvojaki karakter. Za naš list kaže da je svakako prioritet dolaska predsednika republike u taj gradić bio da se smanje tenzije izazvane šovinističkom i antimuslimanskim ispadima pojedinaca, manifestovanih u pevanju pesama s neprimerenim i krajnje degutantnim sadržajem. Dodaje da je Raška oblast, ili Sandžak, dom svih, kako pravoslavaca, tako i muslimana, kako Srba, tako i Bošnjaka.
„Ovakvi i slični ekscesi, s bilo koje strane da dolaze, predstavljaju neprihvatljive i opasne ispade jer na ovom međuetnički osetljivom podneblju ’preteške reči’ lako mogu postati okidač za podizanje tenzija, ali ne daj bože i za izazivanje sukoba. Bilo kakva nestabilnost u Srbiji ne ide u korist ni Srba ni Bošnjaka, niti bilo kojih drugih građana naše zemlje. Zato je brza i oštra reakcija predsednika Srbije bila neophodna kako bi se situacija što pre stabilizovala i kako bi se poslala jasna poruka da se u Srbiji takvo ponašanje neće tolerisati i da će oni koji podstiču međunacionalnu mržnju ili netrpeljivost biti kažnjeni”, kaže Graovac.
Ističe da, osim stabilizacije prilika u Raškoj oblasti, svakako da Vučić time šalje i jednu jasnu poruku, ne samo Bošnjacima u Srbiji već i onima koji žive u BiH, da Srbija i Srbi nisu neprijatelji Bošnjaka, već najbliže komšije, oni s kojima vekovima delite zajednički jezik, podneblje na kojem živite, a neretko sudbinu. Ovakav potez Aleksandra Vučića bio je i više nego potreban u vreme kada su političke tenzije u BiH podignute na najviši nivo, kada je situacija izuzetno zapaljiva, a rat je postala reč koja se neretko pominje.
„Sve činjenice ukazuju na to da bi ova godina mogla biti i presudna kada je u pitanju rešavanje unutrašnjeg uređenja BiH. Pritisak spolja, naročito iz Vašingtona, uverava nas da će SAD pokušati da odigraju ključnu ulogu u tom procesu da kao globalna sila pokušaju da nateraju sve tri strane u BiH na dogovor, koji bi tu zemlju konačno učinio funkcionalnom. Zato smo svedoci tih ’teških reči’ i pojačane nacionalne retorike političkih predstavnika, kako Bošnjaka, tako Srba i Hrvata. Očigledno je da je i taj oštar narativ u službi što tvrđeg pozicioniranja političkih elita sve tri strane pred možda i sudbinske pregovore koji se u ovoj 2022. očekuju”, kaže Graovac.
Naglašava da je predsednik Srbije dobro razumeo, i na čemu je insistirao od 2012, kada je njegova stranka došla na vlast, da između Srba i Bošnjaka mora doći do svojevrsnog dogovora. Odnosno, da od ta dva najbrojnija naroda u BiH zavisi stabilnost te zemlje i da bez kompromisa o načinu institucionalnog funkcionisanja te zemlje nema stabilnosti ni u BiH, a ni u regionu. Svako rešenje koje ne bi bilo deo kompromisa dva najbrojnija naroda imalo bi privremeni karakter, a agonija nefunkcionalnosti te države samo bi se nastavila.
Dogovor između Srba i Bošnjaka, navodi Graovac, moguć je jedino ako politička elita u Sarajevu prihvati pruženu ruku iz Beograda i bude spremna za kompromis. Samo ukoliko obe strane odustanu od svojih maksimalističkih ciljeva, Bošnjaci napuste tu beskompromisnu politiku unitarizacije BiH, a Srbi odustanu od priča o secesiji i napuštanju BiH. Očigledno je da sa srpske strane postoji volja da se tim putem krene, međutim, s bošnjačke strane te zainteresovanosti još uvek nema. U Sarajevu su i dalje velika očekivanja od američkog predsednika Bajdena i njegove administracije. Snovi o tome da se „američka konjica” vraća na Balkan da završi posao i uredi BiH po volji Bošnjaka i dalje postoje. „Pošto je jasno da SAD neće moći da nateraju Srbe da se odreknu RS, ni po koju cenu, Bošnjaci će pre ili kasnije, a nadam se pre, morati da prihvate ključnu činjenicu”, zaključuje Srđan Graovac.

Suđenje Ivanu Todosijeviću vraćeno na početak
Vrhovni sud u Prištini ukinuo je presudu specijalnog odeljenja Osnovnog suda u Prištini koji je osudio Ivana Todosijevića na dve godine zatvora zbog „izazivanje nacionalne mržnje, razdora i netrpeljivosti” i odlučio da vrati sudski proces na početak, potvrdio je njegov advokat Nebojša Vlajić.
Nebojši Vlajiću je u četvrtak zvanično uručena i presuda, u kojoj se navodi da novo suđenje počinje 11. februara, prenosi RTS.
Osnovni sud u Prištini osudio je čelnika Srpske liste Ivana Todosijevića u decembru 2019. godine na dve godine zatvora, zbog izjave koju je dao tokom obeležavanja 20. godišnjice bombardovanja, kada je, između ostalog, rekao da je „Račak fabrikovan”.
U međuvremenu je u drugostepenom postupku Apelacioni sud sredinom prošle godine potvrdio presudu Osnovnog suda, javlja Tanjug.
Nebojša Vlajić, Todosijevićev branilac, u međuvremenu se obratio vrhovnom sudu sa zahtevom za zaštitu zakonitosti, koji je mu je dostavio presudu kojom se konstatuje da se usvaja zahtev za zaštitu zakonitosti branioca i da je u potpunosti osnovan.
„Suđenje će se vratiti na početak. Predmet se vraća specijalnom odeljenju Osnovnog suda u Prištini. Ročište je već zakazano – za 11. februar, kada kreće novi sudski proces”, precizirao je Vlajić.

Priština odbila poziv Kvinte da Srbi glasaju na referendum
PRIŠTINA - Politički savetnik premijera privremenih institucija samnouprave u Prištini Aljbina Kurtija Jeton Zulfaj odbio je danas poziv nemačkog ambašadora na Kosovu i Metohiji Jorna Rodea da se Srbima u Pokrajini dozvoli da glasaju na rpedstojećem referendumu za promenu Ustava Srbije.
„Ustanovljena praksa je bila loša praksa kojom je 'stranim ilegalnim strukturama dozvoljeno da slobodno deluju u našoj zemlji', napisao je na Tviteru Zulfaj.
On je poručio da svi građani srpske nacionalnosti na Kosovu sa dvojnim državljanstvom mogu da glasaju preko Kancelarije Srbije za vezu u Prištini ili poštom.
„Svi vi podržavate vladavinu zakona na Kosovu”, poručio je Zulfaj Rodeu, prenosi portal Kosovo onlajn.
Nemački ambasador u Prištini je ranije na svom nalogu na Tviteru objavio poziv zemalja Kvinte i EU kosovskoj vladi da omogući Srbima da ostvare svoje pravo glasa na referendumu Srbije, prenosi Tanjug.

Vučić zamolio Srbe da se vrate u institucije BiH i tamo brane svoje interese
Mir i stabilnost su od ključnog znacaja za ceo region, a sve političke snage u Republici Srpskoj treba da učestvuju u radu zajedničkih institucija u BiH i na najbolji način štite interese srpskog naroda, zaključak je razgovora predsednika Srbije Aleksandra Vučića i srpskog člana Predsedništva Bosne i Hercegovine Milorada Dodika.
Predsednik Dodik je istakao da se protiv Republike Srpske i srpskog naroda u BiH vodi besprizorna politička i medijska kampanja, a kao primer za to on je ukazao na obeležavanje Dana Republike Srpske i najbrutalnije uvrede koje su tim povodom usledile iz Sarajeva.
Predsednik Dodik je naglasio, prenosi Tanjug, da je srpskom narodu gotovo nemoguće da se izbori za pravdu i dosledno sprovodenje Dejtonskog sporazuma zbog jednostranog i pristrasnog pristupa, pre svega Amerike.
Predsednik Vučić je ocenio da su sankcije Amerike protiv Milorada Dodika i drugih zvaničnika Republike Srpske užasan presedan, te da jedino mogu da donesu katastrofalne posledice po razvoj odnosa između tri naroda i dva entiteta u BiH, ali i šire, u celom regionu.
„Sankcije su uvek donosile samo problem, a nikada rešenje”, dodao je predsednik Vučić.
Imajući u vidu težinu pozicije celokupnog srpskog naroda, a posebno neprimerene i nepravedne pritiske koji se provode protiv Republike Srpske i njenog rukovodstva, predsednik Vučić je zamolio predsednika Dodika i sve političke snage u Republici Srpskoj da učestvuju u radu zajedničkih institucija u BiH i na najbolji način štite interese srpskog naroda. On je istakao i da je svaka odluka na rukovodstvu RS, ali da i predsednika Dodika i sve politicke predstavnike u RS moli da razmotre njegov predlog.
„Moja molba predsedniku Dodiku i svim političkim faktorima u RS nije zahtev da se sa bilo čim saglase, ili za bilo šta glasaju, naprotiv, moja molba je da sto gde treba da sede predstavnici RS ne bude prazan i da se na najbolji mogući način bore za interese entiteta i srpskog naroda”, naglasio je Vučić koji je spreman i da svim institucijama i političkim predstavnicima u Banjaluci obrazloži svoj predlog.
Predsednik Vučić i predsednik Dodik razgovarali su i o tome da Srbija priprema znacajnu finansijsku podršku Republici Srpskoj.

Sanda Rašković Ivić otkrila ko su potencijalni predsednički kandidati opozicije
Potpredsednica Narodne stranke Sanda Rašković Ivić izjavila je danas da će kandidat opozicije za predsednika Srbije biti onaj ko prema istraživanjima javnog mnjenja bude najpopularniji i da je u toku merenje rejtinga više mogućih kandidata.
„Meri se rejting profesora Dejana Šoškića i Miodraga Zeca i advokata Boža Prelevića. Na inicijativu Stranke slobode i pravde (SSP) meri se rejting Zdravka Ponoša, a na inicijativu Narodne stranke – potpredsednice SSP-a Marinike Tepić, da bismo videli kako žene stoje, kao i rejting potpredsednika Narodne stranke Miroslava Aleksića”, rekla je Sanda Rašković Ivić televiziji Nova S, saopštila je Narodna stranka.
„Biće utvrđeno ko ima kakav rejting i sa svima ćemo razgovarati. Onaj ko bude imao najbolji rejting i ko pristane, biće predsednički kandidat opozicije“, dodala je Sanda Rašković Ivić.
Sanda Rašković Ivić je navela da bi ime kandidata opozicije za predsednika Srbije moglo da bude objavljeno i pre sredine februara.
„Mislim da će ime kandidata najverovatnije biti objavljeno krajem januara“, rekla je Sanda Rašković Ivić.

Vučić se sastao sa Dodikom
Predsednik Srbije Aleksandar Vučić sastao se danas sa srpskim članom Predsedništva Bosne i Hercegovine Miloradom Dodikom.
Vučić i Dodik razgovaraju u Vili „Mir”. Kako se očekuje, tema razgovora Vučića i Dodika je trenutna situacija u BiH i RS, kao i pretnje sankcijama EU srpskom entitetu, te zaoštravanje bezbednosne situacije u BiH.
Vučić će se kasnije danas, u podne, u Predsedništvu Srbije sastati i sa Srbima sa Kosova i Metohije, prenosi Tanjug.
</div>
<div id="vesti">
ODKB se po­sle uspe­šne mi­si­je po­vla­či iz Ka­zah­sta­na
Mi­rov­nja­ci ODKB su ju­če po­če­li da stra­te­ške objek­te u Ka­zah­sta­nu, ko­je su ču­va­li i po­sle ma­sov­nih ne­re­da, pre­da­ju voj­sci i po­li­ci­ji ove ze­mlje.
„U skla­du sa pla­nom ko­ji su na­pra­vi­li ko­man­da ko­lek­tiv­nih mi­rov­nih sna­ga ODKB i mi­ni­star­stvo od­bra­ne Ka­zah­sta­na po­če­la je pre­da­ja obje­ka­ta od dru­štve­nog zna­ča­ja“, sa­op­šte­no je iz Mi­ni­star­stva od­bra­ne Ru­ske Fe­de­ra­ci­je.
Or­ga­ni­za­ci­ja do­go­vo­ra o ko­lek­tiv­noj bez­bed­no­sti je voj­ni, i ši­re gle­da­no, bez­bed­no­sni sa­vez ko­ji pred­vo­di Ru­si­ja. Čla­ni­ce su Ka­zah­stan, Be­lo­ru­si­ja, Jer­me­ni­ja, Kir­gi­zi­ja i Ta­dži­ki­stan. U Ka­zah­sta­nu je ras­po­re­đe­no vi­še od 2.000 voj­ni­ka, me­đu ko­ji­ma je naj­vi­še ru­skih. Do­pre­mlje­no je i oko 250 sred­sta­va voj­ne teh­ni­ke a ljud­stvo i teh­ni­ku su pre­ba­ci­li ru­ski voj­ni tran­sport­ni avi­o­ni ko­ji će ih po­ste­pe­no i vra­ća­ti u ma­tič­ne ze­mlje.
U Al­ma Ati, gde je u zgra­di Voj­nog in­sti­tu­ta Kop­ne­ne voj­ske Ka­zah­sta­na sme­šte­na ko­man­da mi­si­je, ju­če je odr­ža­na ce­re­mo­ni­ja po­vo­dom uspe­šno iz­ve­de­ne ak­ci­je. Sve­ča­no­sti su pri­su­stvo­va­li ge­ne­ral­ni se­kre­tar ODKB-a Sta­ni­slav Zas (ka­dar Be­lo­ru­si­je) i ko­man­dant mi­rov­ne mi­si­je u Ka­zah­sta­nu ge­ne­ral-pu­kov­nik An­drej Ser­dju­kov, ina­če ko­man­dant va­zdu­šno-de­sant­nih sna­ga Ru­si­je.
„Mi­rov­na ope­ra­ci­ja u Ka­zah­sta­nu bi­la je pr­va pri­me­na ko­lek­tiv­nih sna­ga ODKB u re­al­noj si­tu­a­ci­ji, to­kom ko­je su vaš pro­fe­si­o­na­li­zam i de­lo­va­nje po­ka­za­li da su na­ši na­ro­di sprem­ni da, ra­me uz ra­me u jed­noj bor­be­noj for­ma­ci­ji, za­šti­te za­jed­nič­ki bez­bed­no­sni pro­stor. Po­ka­za­li ste da je bor­be­ni po­ten­ci­jal ODKB ve­o­ma funk­ci­o­na­lan i efi­ka­san”, ka­zao je Zas obra­ća­ju­ći se po­stro­je­nim voj­ni­ci­ma sa­ve­za.
Ge­ne­ral Ser­dju­kov je re­kao da su za­jed­nič­ke sna­ge us­pe­le da br­zo osi­gu­ra­ju bez­bed­nost gra­đa­na i rad stra­te­ških obje­ka­ta u Ka­zah­sta­nu.
Ne­re­di u ovoj ze­mlji iz­bi­li su 2. ja­nu­a­ra zbog po­ve­ća­nja ce­na ener­ge­na­ta. Pro­te­sti su pre­ra­sli u na­si­lje ko­je je pre­ti­lo da sru­ši vlast, ko­ja je oce­ni­la da je reč o po­ku­ša­ju dr­žav­nog uda­ra u re­ži­ji stra­nog fak­to­ra ko­ji je is­ko­ri­stio unu­tra­šnje pro­ble­me. Pred­sed­nik Ka­sim Žo­mart To­ka­jev je 6. ja­nu­a­ra po­zvao ODKB da in­ter­ve­ni­še, što se i de­si­lo u ro­ku od ne­ko­li­ko sa­ti. Do 9. ja­nu­a­ra za­vr­še­no je ras­po­re­đi­va­nje sna­ga ko­je su skon­cen­tri­sa­ne u naj­ve­ćem gra­du Al­ma Ati i oko­li­ni, kao i u pre­sto­ni­ci Nur­sul­ta­nu. Obez­be­đen je i ko­smo­drom „Baj­ko­nur”, zbog če­ga je mi­rov­nja­ci­ma za­hva­lio Dmi­tri Ro­go­zin, ge­ne­ral­ni di­rek­tor „Ro­sko­smo­sa”.
Rad tru­pa je ko­or­di­ni­sa­la ope­ra­tiv­na gru­pa na če­lu sa za­me­ni­kom na­čel­ni­ka za­jed­nič­kog šta­ba ODKB. Ovi ofi­ci­ri bi­li su u ve­zi sa ope­ra­tiv­nim cen­trom sa­ve­za u Mo­skvi, gde su se ne­pre­kid­no raz­me­nji­va­le in­for­ma­ci­je sa tru­pa­ma u Ka­zah­sta­nu u mi­ni­star­stvi­ma od­bra­na dr­ža­va čla­ni­ca ODKB.
To­ka­jev za­hva­lio Pu­ti­nu
Mo­skva – Ru­ski pred­sed­nik Vla­di­mir Pu­tin i nje­gov ka­zah­stan­ski ko­le­ga Ka­sim Žo­mart To­ka­jev oba­vi­li su te­le­fon­ski raz­go­vor to­kom ko­jeg je To­ka­jev za­hva­lio Pu­ti­nu za po­moć Ru­si­je, sa­op­šti­la je pres slu­žba Kre­mlja, ja­vlja Tas, a pre­no­si Tan­jug.
Sa­mo u Al­ma Ati oko 2.000 uhap­še­nih
Nur­sul­tan – Ka­zah­stan­ski po­li­caj­ci pri­ve­li su sko­ro 2.000 lju­di u Al­ma Ati zbog uče­šća u ne­za­ko­ni­tim ak­tiv­no­sti­ma sa­op­šte­no je ju­če iz Kan­ce­la­ri­je ko­man­dan­ta Al­ma Ati, ja­vlja Tas „Uhap­še­no je ukup­no 1.925 uče­sni­ka u ne­za­ko­ni­tim rad­nja­ma. Od­u­ze­to je 38 ko­ma­da oruž­ja i 1.486 ko­ma­da mu­ni­ci­je”, pre­no­si Tan­jug.

Bela kuća: Rusija stvara izgovor za napad na Ukrajinu
Američki obaveštajni zvaničnici došli su do saznanja da Rusija nastoji da stvori izgovor za svoje trupe da napadnu Ukrajinu, kao i da je Moskva već razmestila svoje operativce za akcije na istoku Ukrajine, tvrdi Bela kuća.
Predstavnica za medije Bele kuće Džen Psaki izjavila je večeras da, sudeći po obaveštajnim saznanjima, Rusija, preko kampanje plasiranja dezinformacija putem društvenih mreža - već postavlja temelje da se Kijev okarakteriše kao agresor koji uskoro sprema napad na snage na istoku Ukrajine koje podržava Moskva.
Psaki je optužila Rusiju da je već razmestila operativce, trenirane za situacije građanskog rata, koji bi mogli da upotrebe eksplozivne naprave protiv snaga podržanih od Moskve a za napad bi bila optužena Ukrajina, prenosi AP.
„Zabrinuti smo da se ruska vlada priprema za napad u Ukrajini koji bi mogao da rezultira rasprostranjenim kršenjem ljudskih prava i ratnim zločinima ako se diplomatijom ne postignu njihovi ciljevi”, rekla je Psaki, navodi Tanjug.
Bela kuća nije precizirala koliko se pouzdanim mogu smatrati poslednja saznanja.
Nacionalni savetnik za bezbednost Bele kuće Džejk Salivan izjavio je u četvrtak da američka obaveštajna zajednica nema procenu da su Rusi, koji su, prema navodima američke agencije AP, rasporedili oko 100.000 vojnika uz ukrajinsku granicu, definitivno odlučili da pokrenu vojnu akciju.
Moskva, koja navodi da ne planira napad na Ukrajinu, traži od NATO i SAD pisane garancije da se zapadna vojna alijansa neće širiti na istok.
Šef ruske diplomatije Sergej Lavrov upozorio je danas da je Moskva „izgubila strpljenje”, da neće beskonačno čekati na odgovor Zapada i da očekuje da NATO i SAD odgovore sledeće sedmice.

Nemačka na ivici recesije
FRANKFURT - Nemačka se nalazi u riziku od recesije pošto je najveća evropska ekonomija zabeležila pad u poslednjem tromesečju 2021. godine, dok brzo širenje omikron soja korona virusa odvraća ljude od kupovine i putovanja.
Proizvodnja je u Nemačkoj pala između 0,5 i jedan odsto u četvrtom tromesečju prošle godine, saopštila je danas državna agencija za statistiku Destatis.
Prognoza nije najsvetlija ni za prva tri meseca 2022. godine, usled čega bi nemačka ekonomija uskoro mogla da uđe u recesiju.
Recesijom se smatra opadanje privredne aktivnosti u najmanje dva uzastopna tromesečja.
Nemačka ekonomija je prošle godine zabeležila rast od 2,7 odsto, čime se oporavila od pada od 4,6 odsto u 2020. godini, kada su ograničenja zbog pandemije bila najoštrija, javlja AP a prenosi Beta.

Skoro ceo krizni štab podneo ostavku
VARŠAVA - U Poljskoj je 13 od 17 članova medicinskog tima koji savetuje premijera o pandemiji korona virusa podnelo ostavke, zbog, kao su naveli, nedovoljnog uticaja nauke na politiku, javila je danas državna agencija PAP.
„Nesklad izmedu naučnog i medicinskog stava i prakse postao je posebno očigledan u kontekstu veoma ograničenih mera u jesenjem talasu korona virusa, a zatim i nakon pojave omikron varijante, uprkos ogromnom broju očekivanih smrtnih slučajeva”, rekli su članova saveta.
Iako ima jednu od najvećih stopa smrtnosti u svetu, Poljska je u poslednjem talasu pandemije uvela blaže mere nego mnoge druge evropske zemlje, prenosi Rojters.
Na snazi su pravila poput nošenja maski u zatvorenom prostoru i ograničenja broja gostiju u barovima i restoranima.
U Poljskoj je vakcinisano 56,4 odsto populacije, što je ispod proseka Evropske unije, prenosi Tanjug.

Zelenski predlaže sastanak s Bajdenom i Putinom
KIJEV – Ukrajinski predsednik Volodimir Zelenski predložio je danas sastanak sa američkim i ruskim predsednicima Džoom Bajdenom i Vladimirom Putinom na kojem bi bilo reči o bezbednosnoj situaciji u vezi s Ukrajinom, javlja Rojters.
Ranije ove nedelje održani su razgovori delegacija Rusije i SAD, Rusije i NATO i Rusije i OEBS, na kojima nije bilo napretka, ali je izražena želja da se pregovori nastave, javlja Tanjug.
</div>
<div id="zdravlje">
Rumunija počinje da vakciniše decu od 5 do 11 godina
BUKUREŠT - Deca u Rumuniji uzrasta od pet do 11 godina moći će da se vakcinišu protiv korona virusa počev od 26. januara, saopštile su vlasti u Bukureštu.
Roditelji ili zakonski staratelji mogu od ove sedmice da zakažu vakcinaciju dece Fajzer vakcinama, saopštio je u četvrtak nacionalni odbor za vakcinaciju.
Rumunija, koja ima oko 19,5 miliona stanovnika, ima samo 48 odsto u potpunosti vakcinisanih građana, dok je prosek EU 80 procenata.
Mnoge druge države EU već su pokrenule programe vakcinisanja dece mlađe od 12 godina, podsetio je AP.
Rumunija ovih dana beleži značajan porast broja zaraženih korona virusom - danas je zabeleženo 9.884, što je rekord od početka novembra, kada je broj inficiranih počeo da opada.
Od početka pandemije, Rumunija je potvrdila skoro 1,9 miliona kovid-19 infekcija, a 59.180 ljudi je preminulo, prenosi Tanjug.

Ruske vlasti odložile uvođenje nepopularnih kovid mera za nevakcinisane
MOSKVA – Ruske vlasti odložile su uvođenje nepopularnih kovid mera za nevakcinisane uprkos porastu broja novozaraženih i upozorenjima stručnjaka zbog širenja omikron soja koronavirusa.
U Rusiji je danas zvanično zabeleženo 23.820 novozaraženih, a 739 osoba je preminulo.
Zamenica premijera Rusije Tatjana Golikova je izjavila da je usvajanje zakona kojim bi nevakcinisanima bio ograničen pristup javnim mestima, odloženo jer je, kako je navela, on pripreman kao odgovor na delta soj, a u međuvremenu se pojavio i omikron, prenosi Beta.
Zakonom bi bilo predviđeno da Rusi koji žele da uđu u određene javne prostore moraju da prilože kju ar kod na kom je zabeleženo da li su vakcinisani, imaju medicinsko izuzeće za vakcinaciju ili su preležali kovid-19.
Predlog zakona je naišao na veliki otpor u državi sa visokim brojem nevakcinisanih.
Golikova je rekla da će predlog zakona biti izmenjen i da će Rusima biti omogućeno da uz negativan test dobiju kratkoročan kod.
U pojedinim delovima Rusije kodovi se već koriste, uglavnom za putovanja i objekte kao što su muzeji i pozorišta.
Golikova je obećala da će nove mere biti predložene do kraja naredne nedelje.

Izvinjenje kraljici Elizabeti zbog okupljanja u vreme nacionalne žalosti i pandemije
LONDON – Službe britanskog premijera Borisa Džonsona izvinile su se kraljici Elizabeti Drugoj zbog dve zabave organizovane u Dauning stritu uoči sahrane princa Filipa i u jeku strogih ograničenja usled pandemije koronavirusa.
„Vrlo je žalosno što se to dogodilo u vreme nacionalne žalosti i Dauning strit je uputio izvinjenje (kraljevskoj) Palati”, rekao je portparol premijera.
Izvinjenja su upućena zvaničnim kanalima.
Okupljanja o kojima je prvi izvestio Telegraf bila su 16. aprila 2021. i trajala su do kasno u noć, javlja Beta.
Britanski princ Filip, vojvoda od Edinburga i suprug kraljice Elizabete Druge, sahranjen je 17. aprila u zamku Vindzor. Službi u kapeli su prisustvovali samo članovi kraljevske porodice, u skladu s merama u borbi protiv epidemije.
Boris Džonson nije bio ni na jednom od tih okupljanju, ali se suočava sa kritikama zbog navodnog kršenja zabrana.
Premijer se međutim ranije izvinio zbog toga što je prisustvovao okupljanju u Dauning stritu na početku pandemije i uprkos tadašnjim merama.
On je tvrdio da je u pitanju bio radni događaj i da „tehnički” nije prekršio nikakva pravila.
Lider opozicionih laburista odbacio je Džonsonovu verziju događaja i pozvao premijera da podnese ostavku.

Novi podaci o retkim neželjenim efektima dve vakcine
AMSTERDAM - Evropska agencija za lekove preporučila je da novi, retki neželjeni efekti, budu uvršteni u uputstvo za upotrebu Kovid-19 vakcina kompanija „Astra Zeneka” i „Džonson i Džonson”.
Za vakcine oba proizvođača kao „veoma retki” navode se slučajevi transverzalnog mijelitisa kao neželjene reakcije posle vakcinacije.
U pitanju je retko neurološko stanje upale jedne ili obe strane kičmene moždine, a koje može izazvati slabost u rukama ili nogama, senzorne simptome (peckanje, utrnulost, bol ili gubitak osećaja bola) ili probleme sa funkcijom bešike ili creva.
U EMA navode da odnos značajne koristi od vakcina i potencijalnog rizika i nakon novih saznanja i dalje ostaje nepromenjen.
Kada je reč o vakcini kompanije „Astra Zeneka”, u EMA su preporučili ažuriranje već postojećih informacija o „veoma retkoj” mogućosti tromboze sa trombocitopenijom ( TTS) nakon vakcinacije, prenosi Tanjug.
Poslednji podaci govore da se TTS u manje slučajeva javlja nakon druge doze - od prijavljenih 1.809 slučajeva širom sveta 1.643 su se desila nakon prve, a 166 nakon druge doze „Astar Zeneka” vakcine.
Prema trenutnim informacijama o proizvodu, primena druge doze ove vakcine je kontraindikovana kod ljudi koji su iskusili TTS nakon prve doze.

Više od pola miliona Izraelaca primilo četvrtu dozu vakcine
JERUSALIM – Ministarstvo zdravlja Izraela saopštilo je danas da je četvrtu dozu vakcine protiv koronavirusa primilo više od pola miliona ljudi.
U toj zemlji je krajem decembra počelo vakcinisanje najugroženijih, a potom svih starijih od 60 godina.
Izraelske vlasti se nadaju da će drugi buster zaustaviti naglo širenje zaraze izazvane novim omikron sojem, prenosi Beta.
U Izraelu trenutno ima 260.000 akutnih slučajeva zaraze, po podacima ministarstva, ali je samo 289 pacijenata teško obolelo, mnogo manje nego u ranijim talasima infekcije.
Izrael je jedna od prvih zemalja koja je započela vakcinaciju pre godinu dana, a prošlog leta je pokrenula masovnu vakcinaciju trećom dozom kako bi se zaustavilo širenje infekcije delta sojem.
Gotovo polovina od oko 9,5 miliona stanovnika Izraela je primila najmanje jednu buster dozu.
Od početka pandemije kovida-19 preminulo je 8.293 ljudi u Izraelu.
</div>
<div id="vesti">
Italijanski policajci protestuju, neće roze maske
RIM - Italijanska policija uputila je protest Ministarstvu unutrašnjh poslova zbog nabavke roze zaštitnih maski, koje bi policajci trebalo da nose na dužnosti, tvrdeći da ta boja šteti njihovoj reputaciji.
„Ne shvatamo razlog za nabavku maski u boji koja bi i na prvi pogled bila neprikladna za našu administraciju”, naveo je policijski sindikat u pismu Ministarstvu unutrašnjih poslova.
Policajci ocenjuju da je „ova nabavka zbunjujuća” i da bi, s obzirom da kovid zdravstvena kriza traje dve godine, trebalo da bude lako da se nabave odgovarajuće zaštitne maske.
Maske bi ubuduće trebalo da budu samo crne, bele ili plave, zahtevaju policajci u pismu, prenosi Tanjug.
Ministarstvo unutrašnjih poslova Italije nije se oglašavalo ovim povodom.

Stotine hiljada vernika na svetom kupanju u reci Gang bez obzira na koronavirus
NjU DELHI - Više stotina hiljada hinduističkih vernika okupilo se danas na obalama reke Gang radi svetog kupanja, uprkos tome što je u proteklih mesec dana 30 puta veći broj novih slučaja koronavirusa u Indiji.
Indijci veruju da će kupanje u svetoj reci danas oprati sve grehe.
Veliki broj vernika učestvuje u kupanju u državi Zapadni Bengal, ali i u Utar Pradešu, većinom ne noseći maske.
„Svake godine dolazim na sveto kupanje. Kako da propustim to ove godine?”, rekao je jedan od vernika, prenosi Tanjug.
Zbog širenja omikron soja Indija ponovo beleži porast kovid slučajeva, ali je broj hospitalizovanih relativno mali.
U poslednja 24 sata registrovano je više od 264.000 novozaraženih, a umrlo je 315 osoba.

Lavrov: Našem strpljenju dolazi kraj
MOSKVA - Šef ruske diplomatije Sergej Lavrov izjavio je danas da će, ako Zapad odbije predloge Rusije o bezbednosnim garancijama, Moskva proceniti situaciju i doneti odluku uzimajući u obzir sve faktore i u interesu osiguranja nacionalne bezbednosti.
Lavrov je na godišnjoj pres konferenciji ruskog Ministarstva spoljnih poslova rekao da odgovor Rusije, ako SAD odbiju da garantuju neširenje NATO-a, može biti veoma različit, prenosi RIA Novosti.
„Ne mogu ništa da dodam onome što je predsednik Putin rekao... Odgovor može biti veoma različit, zavisi od predloga koje će naši vojni stručnjaci dati predsedniku Rusije. Stoga, sada ne vredi nagađati”, rekao je Lavrov, prenosi Tanjug.
Istakao je da Ruska Federacija neće beskonačno čekati odgovore sa Zapada i da se Moskva priprema za svaki razvoj događaja dok čeka odgovor SAD i NATO-a o bezbednosnim garancijama.
Naveo je da odgovori Zapada moraju biti pisani.
„Ponestalo nam je strpljenja. Znate, mi smo veoma strpljivi. Međutim, dosta smo se susprezali, vreme je da krenemo”, rekao je Lavrov i dodao da Rusija čeka konkretne odgovore na svoje predloge.
Ruski ministar je rekao da zapadne zemlje doprinose negativnom razvoju događaja i da se konfliktni potencijal gomila u svetu.
„Zapadne kolege odlučujuće doprinose ovakvom negativnom razvoju događaja, zacrtale su kurs koji podriva arhitekturu međunarodnih odnosa zasnovanu na Povelji UN i teže da međunarodno pravo zamene svojim pravilima”, ocenio je Lavrov.
Dodao je da NATO nastavlja pokušaje da veštački uvuče Ukrajinu i skandinavske zemlje u svoje članstvo.

Za nevakcinisane starije Grke kazna 100 evra mesečno
ATINA - U Grčkoj u nedelju stupa na snagu nova epidemiološka mera, koja će skupo koštati svakog nevakcinisanog Grka starijeg od 60 godina.
Portparol vlade Đanis Ekonomu rekao je novinarima da će nevakcinisana lica starija od 60 godina morati da plaćaju po 100 evra mesečno.
Objasnio je da je ta mera neophodna, jer devet od 10 umrlih od korone spada u tu starosnu grupu.
Pored toga, sedam od 10 intubiranih pacijenata na kovid intenzivnim jedinicama su stariji od 60 godina.
Osam od deset su nevakcinisani, dodao je Ekonomu, prenosi Tanjug.
Atina je već krajem novembra najavila obaveznu vakcinaciju za osobe starije od 60 godina.

Prijavio grešku, dobio otkaz
BEČ - Jedan IT stručnjak prijavio je grešku na platformi za prijavljivanje za testiranje protiv koronavirusa u Austriji i potom dobio otkaz.
Na platformi „Esterajh testet”, sajt Ministarstva zdravlja Austrije, postoji ogromna bezbednosna „rupa”.
Prema ORF-u i nevladinoj organizaciji „epicenter.works”, zbog te „rupe” je jedna apoteka koja je imala pristup sajtu imala mogućnost ne samo da pristupi svojim sprovedenim testovima, već svim podacima svih testova protekle nedelje.
Reakcija ministarstva na otkriće ove rupe izazvala je kritiku.
Preko te „rupe” u sistemu bilo je moguće doći do ličnih podataka stotine hiljada ljudi iz cele Austrije.
Bezbednosni problem u sistemu otkrio je jedan IT stručnjak koji radi za pomenutu apoteku.
On je dokumentovao grešku i zamolio ministarstvo da je „zakrpi”.
Najpre su nadležni ignorisali programera, i tek na upit ORF-a usledila je reakcija.
Naime, najpre je pomenuta apoteka isključena sa platforme, a potom je prekinut radni odnos sa IT stručnjakom, preneo je Tanjug.
Ministarstvo je najpre negiralo da se radi o bezbednosnoj „rupi” i tvrdilo je da se radi o nelegalnom korišćenju internih sistema za dokumentaciju.
Međutim, u istoj izjavi iz ministarstva je rečeno da se sprovode određena prilagođavanja kako bi se interni sistemi za dokumentaciju dodatno zaštitili.
Inače izrada sajta za prijavu za testiranje koštala je državu pola miliona evra, a održavanje 187.000 evra mesečno.

Vrhovni sud SAD nije dozvolio obaveznu vakcinaciju u velikim firmama
VAŠINGTON – Vrhovni sud Sjedinjenih Američkih Država blokirao je uredbu američkog predsednika Džozefa Bajdena o obaveznoj vakcinaciji ili nedeljnom testiranju zaposlenih u velikim kompanijama, ali je administraciji odobrio da sprovede odluku o obaveznoj vakcinaciji zdravstvenih radnika.
Ta odluka je doneta nakon što je sud prošlog petka saslušao argumente u postupku o privremenoj obaveznoj vakcinaciji koju su u novembru izdale dve savezne agencije sa ciljem da povećaju stopu vakcinacije u SAD i da radna mesta i zdravstvene ustanove učine bezbednijim, prenosi Rojters.
Vrhovni sud bio je podeljen u oba slučaja.
U prvom je protiv uredbe predsednika Bajdena glasalo šest konzervativnih sudija, a podržalo je troje liberalnih.
U drugom odluka je doneta sa pet glasova za i četiri protiv, pri čemu su se dve konzervativne sudije pridružile liberalnim.
Federalna agencija za bezbednost i zdravlja na radu ranije je usvojila pravilo prema kojem zaposleni u kompanijama sa najmanje 100 radnika moraju da budu vakcinisani ili nedeljno testirani na kovid-19.
To pravilo odnosi se na više od 80 miliona zaposlenih, a preduzeća širom SAD trebalo je da počnu da je primenjuju prošlog ponedeljka.
Protivnici odluke, koje predvodi država Ohajo, kao i pojedine poslovne grupe tražile su od sudija da je blokiraju nakon što je sud niže nadležnosti ukinuo zabranu u vezi sa tom odlukom.
Druga obavezujuća odluka podrazumevala je obaveznu vakcinaciju za oko 10,3 miliona zdravstvenih radnika u oko 76.000 ustanova, uključujući bolnice i domove za starije građane koji se finansiraju iz programa zdravstvenog osiguranja Mediker i Medikejd.
U nepravosnažnoj presudi Vrhovnog suda u vezi sa velikim kompanijama navodi se da pravilo Uprave za bezbednost i zdravlje na radu ne predstavlja primenu regularnih federalnih ovlašćenja, prenosi Tanjug.
„Omogućiti Upravi da reguliše opasnosti i izazove u svakodnevnom životu, jer većina građana ima posao i suočava se sa istim rizicima, značajno bi proširila regulatorna ovlašćenja tog tela bez odobrenja Kongresa”, navodi se u obrazloženju presude.

Kina ostvarila rekordan spoljnotrgovinski suficit u 2021.
PEKING– Kina je zabeležila rekordan spoljnotrgovinski suficit u decembru i u celoj 2021. godini, jer je rast izvoza nadmašio očekivanja uprkos globalnoj pandemiji.
Kineski trgovinski suficit je dostigao 676,43 milijarde dolara u 2021. godini, što je najviši nivo od 1950. godine kada je počela da se vodi ta evidencija, prema današnjim podacima statističkog zavoda. Prethodne godine suficit je iznosio 523,99 milijardi dolara, prenosi Rojters.
Ukupan izvoz je prošle godine skočio za 29,9 odsto u poređenju s povećanjem od 3,6 procenata 2020. godine. Kineski uvoz je lane porastao za 30,1 procenata, nakon pada od 1,1 odsto prethodne godine.
Kina je takođe ostvarila rekordan višak u trgovini sa svetom u mesecu decembru, pošto je izvoz ostao snažan, dok je rast uvoza naglo usporio, pokazali su carinski podaci, prenosi Tanjug.
Decembarski trgovinski suficit je porastao na 94,46 milijardi dolara sa novembarskog nivoa od 71,72 milijarde dolara. To je, takođe, rekordan rezultat u seriji mesečnih pokazatelja od 1994. godine, kada je počela da se vodi ta statistika.
Decembarski izvoz je porastao za 20,9 odsto u odnosu na isti mesec 2020. godine, premašivši očekivani rast od 20 procenata, mada je usporio u poređenju sa novembrom kada je rast iznosio 22 odsto.
Uvoz je u decembru povećan za 19,5 odsto na godišnjem nivou, prema podacima carine, podbacivši u odnosu na prognoze ekonomista koji su predviđali rast od 26,3 procenta, i oštro je pao u odnosu na novembarski rast od 31,7 odsto.

Američki Senat odbio sankcije za Severni tok 2
VAŠINGTON - Američki Senat nije usvojio zakon o uvođenju sankcija ruskoj kompaniji Severni tok 2 koji je predložio republikanski senator Ted Kruz.
Za zakon o sankcijama glasalo je 55 senatora od potrebnih 60 za njegovo usvajanje, a glasanje je trajalo skoro sedam sati, prenosi Rojters.
Protiv Kruzovog predloga glasala je i demokratska senatorka Džin Šehin koja je prvobitno podržala nacrt ističući da bi on mogao da ugrozi jedinstvo Vašingtona i Evrope po pitanju ruske agresije prema Ukrajini.
Ona je rekla da bi Kruzov predlog poremetio odnose između SAD i njegovih saveznika, posebno Nemačke.
Gasovod Severni tok 2, vredan 11 milijardi dolara, omogućio bi protok ruskog gasa ispod Baltičkog mora ka Evropi, preko Nemačke.
Završen je prošle godine ali još uvek čeka odobrenje nadležnih u Nemačkoj i EU, prenosi Tanjug.
Senator Robert Memendez dobio je podršku svoje Demokratske stranke za predlog drugog zakona koji predviđa uvođenje sankcija vodećim ruskim vladinim i vojnim zvaničnicima i finansijskim institucijama ako Moskva nastavi, kako kažu, neprijateljske akcije prema Ukrajini. Datum glasanja o tom nacrtu nije poznat.
</div>
  </body>
 </text>
</TEI>