<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2018-10-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2018/10/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="magazin">
Doživotna titula i privilegije
Sudbina Svetozara Marovića, poslednjeg šefa Državne zajednice Srbije i Crne Gore, najbolja je metafora neudobnosti predsedničke stolice. Magnetski je privlačna jer pruža iluziju da je u njoj moguće opušteno sedeti, a da niko sa strane ne uključi struju. Većina njih se, po odlasku, uveri da fotelja nema uzemljenje. Neki od njih su imali ogromnu moć i popularnost, neki se nisu mešali u svoj posao, ali i jedni i drugi sada žive povučeno i van očiju javnosti.
Marović to nije znao kada je poslat u Beograd, uoči odlaska Crne Gore iz zajedničke države, jer je Milo Đukanović znao da će samo Sveto moći da sprovodi politiku samostalne Crne Gore među takozvanim terazijskim Crnogorcima okupljenim oko Vojislava Koštunice. Zaista, Sveto je, umesto da pevuši uz gusle, guslao o evrointegracijama, demokratiji, zajedničkom životu i pomirenju na Balkanu.
Otuda njegov kraj može biti daleko od zatvorske ćelije u Spužu jer nije li mudrac koji je obožavao lovu i pravio neverovatne hedonističke zabave, najverovatnije tuđim novcem, odslužio svoju kaznu? Crna Gora ga traži kao kriminalca, a Sveto, koji se zalagao za odvajanje Crne Gore od Srbije, nekoliko godina uživa zaštitu Beograda od Podgorice, lečeći svoju ranjenu dušu. Tek kada se Crna Gora odvojila, Sveto se i bukvalno vezao za Srbiju!
I Milan Milutinović, kao Miloševićev predsednik Srbije, odslužio je svoje u ćeliji, ali haškoj. Čak se poveravao Vuku Draškoviću da mu je sudbina bila ispisana i pre nego što je seo u predsedničku fotelju, a da pritom nije konsultovao Kleopatru. Znao je da će ga taj put odvesti u Hag, a potom u potpunu izolaciju, po povratku kući. Kakav apsurd! Toliko se retko viđa, da bi neupućeni mogli da pomisle da nije ni izašao iz Haga. I kada se pojavi u javnosti, odaje utisak senke. Uleteo je u predsedničku trku kao zamena Zoranu Liliću, pošto je Vojislav Šešelj dobio većinu, ali ne dovoljnu da bi postao predsednik, zbog nedovoljnog odziva birača. Milutinović je tesno pobedio Šešelja, dobivši ogromnu podršku albanskih glasača u Juniku i ostalim mestima gde je kasnije osnovana OVK, pa mu je Vojislav Šešelj, po izbijanju pobune, ironično preporučio da ode među svoje birače i smiri ih.
Posle pobede Vojislava Koštunice protiv Slobodana Miloševića za predsednika SR Jugoslavije, Milutinović je postao kooperativan prema dosovskim vlastima, čime je zakupio mirnu starost. Da li i spokojnu?
U epohi Miloševića, Zoran Lilić je postavljen za predsednika SR Jugoslavije, odlučan da se ne meša u svoj posao. Oni koji su ga potcenjivali dok je simulirao simbol federalne vlasti, promenili su mišljenje kada se povukao. Nekadašnji maneken s negovanim brkovima, sklopio je neobično i do sada nerazjašnjeno prijateljstvo s Muamerom Gadafijem i postao čovek za vezu s libijskim vođom, koju su rado koristili i Koštunica i Tadić. Obrijavši brkove i uživajući u pecanju, svom omiljenom hobiju, Zoran Lilić se pokazao daleko većim igračem posle odlaska s vlasti nego kada je vršio. Za političkog Srbina, nema većeg komplimenta.
Koja je tajna Vojislava Koštunice, koji je u momentu kada je svrgnuo Slobu, imao podršku kao Idi Amin, dakle apsolutnu, ali nikada nije zloupotrebio toliku količinu moći? Mogao je da ukloni sa scene, kao Ričard Treći, sve svoje protivnike. Voja je učinio nešto drugo: govorio je o legitimitetu, izgradnji institucija i vladavini prava. Podeljene demokrate su posebno ismevale tu njegovu legalističku mantru, a sada je ponavljaju horski, kada to isto traže od Vučića.
Treba li danas Srbiji onaj Koštunica, koji bi mogao da bude stabilizator između moćnog Vučića i opozicione nejači? Verovatno bi mnogi voleli da Voja sam sebi izda dozvolu za izlazak iz političkog samoizgnanstva.
Voleli ga ili ne, to je čovek koji je, kada su ga primorali da bira između sebe i Srba, izabrao ove druge. Od njih je, zauzvrat, dobio očekivani poklon – zaborav!
Boris Tadić je čvrsto vladao dva mandata na Andrićevom vencu, ali je precenio sebe, raspisujući izbore pre roka. Nije shvatio da je, isporukom Karadžića i Mladića, prošao njegov garantni rok, što mu je, bez uvijanja, u Beogradu poručila Angela Merkel. Dok je vladao, pokazao se kao daleko otrovnije piće od ledeno hladne „koka-kole”, kako su ga maliciozno opisivali njegovi oponenti, smatrajući ga za savršeno upakovani marketinški proizvod. Spisak onih koji su to otkrili je poprilično dugačak, poput Zorana Živkovića i Čedomira Jovanovića.
Noć po odlasku s vlasti, obećao je da ćemo ga gledati u nekom drugom filmu, ali je tamo kratko boravio, pa kao nekadašnji apsolutni gospodar sada podseća na političkog naturščika vodeći malu Socijaldemokratsku stranku. Jedini je od šestorice bivših šefova svih naših država, a bile su ih tri (SRJ, SCG i Srbija) koji se ponovo politički aktivirao. Pogrešna procena. Da je odlučio da odglumi nestanak, možda bi ga Srbi ponovo poželeli.
U kom filmu je Tomislav Nikolić? Sa štrajkačkog stiropora je, kao s tramboline, uskočio u predsedničke odaje, pobedivši upravo Borisa Tadića. To su mu prorekli ne samo građani Srbije već i Brisel, koji mu je čestitao pobedu tri sata pre nego što su zatvorene biračke kutije.
Sada vodi kancelariju za saradnju s Rusijom i Kinom, ali nije viđen prilikom Vučićeve posete Moskvi i Pekingu. Ostaje nepoznanica da li je bio opravdano odsutan. Toma, zapravo, nije primećen od kada je kandidaturu predao aktuelnom šefu države. Da li se Nikolić oseća udobno u dubokoj senci? Njegovo ćutanje bi, u svakom drugom poslu, osim politike, trebalo da znači potvrdan odgovor.
    </div>
    <div id="kolumna">
Balkanski evergrin
Novi klinci
Ko se seća Ekrema Jevrića, jednog od najvećih postmodernističkih filozofa našeg doba? Crnčio je kao gastarbajter u Njujorku, radeći na građevini i vozeći taksi, a biće da je šljakao još ponešto, pa je, tako sluđen, vrteći se u centrifugi modernog doba, na „Jutjubu” objavio pesmicu „Kuća, poso”. Mora da je bio očajan. U nekoliko stihova dobroćudni šljaker iz Plava razotkrio je da oslobođeni čovek u epicentru svetske demokratije živi nešto bednije od roba, zapostavljajući decu i ženu, pa su o njegovoj revolucionarnoj pobuni na društvenim mrežama izveštavali Bi-Bi-Si i „Indipendent”. Pesmica je postala sociološka studija kojom je gotovo zasenio izvikanog Slavoja Žižeka.
Konačno su ga raščerečili domaći medijski magnati, ubacujući ga u rijalitije. Bio je sve bogatiji, ali i sve dalje od svoje porodice. Na kraju balade strefila ga je srčka. Skončao je mrtav, beo i zaboravljen. Nije bio svestan da je, s jednim avangardnim hitom, postao postmarksista koji vapi za što više slobodnog vremena koje bi provodio sa suprugom Igbalom i četiri sina, umesto da im šalje novac, verući se po skeletima oblakodera, vozeći taksi kroz paklene njujorške bulevare ili blesaveći se u kavezima srpskih televizijskih studija.
Sumnjam da su članovi Koordinacionog tela za sprečavanje vršnjačkog nasilja u Novom Sadu proučavali Ekremovu filozofsku misao, kada su predlagali da mlađima od 16 godina bude zabranjen boravak van kuće bez pratnje punoletne osobe nakon 22 sata zimi, odnosno, iza ponoći leti. Zabrinuti zbog incidenata u kojima učestvuju deca i mladi, predložili su svojevrsno uvođenje policijskog časa za tinejdžere.
Ideju su preuzeli imajući iskustva Islanda koji je učinio upravo to. Tamošnja dečurlija su preterala s alkoholom, drogom i cigaretama, pa su vlasti odlučile da preuzmu roditeljsku vaspitnu ulogu i ograniče slobodu kretanja klincima. Osokoljeni rezultatima Islanđana, novosadski eksperti su došli na ideju da Novi Sad postane eksperimentalna eksteritorija u kojoj će se primenjivati državni intervencionizam u vaspitanju naših naslednika.


D. Stojanović


Čudna je zemlja taj Island. Po izbijanju svetske ekonomske krize, država je pohapsila bankare, a potom vratila kredite iz budžeta svim građanima. Kad su doveli u red roditelje, pripitomili su i buntovne tinejdžere.
Ajatolasi političke korektnosti na samu pomisao da gradske vlasti Novog Sada mogu uvesti represivne mere i time povrediti dečja prava, podigli su borbenu gotovost na najviši stepen, ne razumevajući u prvi mah da se slične mere primenjuju u nekoliko zemalja Evropske unije, kao što su Bugarska, Estonija, Velika Britanija ili Austrija. U zemljama kao što su Nemačka, Švedska, Mađarska ili Hrvatska boravak mladih bez roditeljskog nadzora na javnom prostoru nije posebno regulisan, već je deo opštih obaveza roditelja da vode računa o maloletnicima, precizirala je „Slobodna Evropa”.
Gradonačelnik Novog Sada Miloš Vučević se već izjasnio. Neće dozvoliti nikakvo uvođenje policijskog časa, a kamoli privođenje tinejdžera. Razumem čoveka. Političar je vladajuće stranke i još mu fali da mu prilepe kako novosadska policija vrši racije, jureći klinje koji lutaju od kafića do kafića.
Nije, međutim, Novi Sad nikakav izuzetak, a ideja pomenutog tela zabrinutog za našu mladost je inspirativna i potrebna. Današnji klinci izlaze u grad kad roditelji odlaze na spavanje, živeći baš kao i Ekrem i njegova deca, u tranzicionim danima mrmota. Tresnuvši u sistem u kojem se rinta od jutra do sutra, nismo shvatili formulu kaubojskog kapitalizma na divljem istoku: da se od mnogo rada jedva opstaje kao čovek. Mesta za gospodu su već zauzeta, stvaranjem koalicije otuđene političke elite i novorođenih vlasnika kapitala koji, kako vidimo, na poslovne pregovore dolaze s pištoljima.
Deca to vide mnogo bolje od nas. Ako ih vaspitavamo na vrednostima socijalističko-samoupravnih tinejdžera, postaće zarobljenici stranaka, kredita i banaka. Ako im nežno, s puno roditeljske ljubavi, smlaćeni posle nekoliko poslova koje paralelno radimo, ipak mucajući preporučimo da postanu bahati i egoistični, pa ih naučimo ono što mi nismo umeli – kako da se makar oni umuvaju među novu društvenu elitu – dečaci će početi da liče na Kristijana, a devojčice na Tijanu Ajfon. Ako istaknemo belu zastavu i uputimo ih ka ambasadama, viđaćemo ih samo na skajpu.
Otuda njihovo mladalačko buntovništvo sve više prerasta u agresiju, dok žive na društvenim mrežama. Između stvarnosti i virtuelne realnosti, oni biraju imaginarni svet. U toj vaj-faj galaksiji oni tragaju za onim što im sve manje pružamo: ljubav, strpljenje, razgovor i nadu. Zato i toliko vremena provode buljeći u ekrane smartfona, jer ta potraga je uzaludna. „Instagram” ne može da zameni mamu, a „Fejsbuk” tatu!
Biće da zbog toga izlaze tek kad zaspimo, a vraćaju se kući kad odemo na posao. To je njihova pobuna protiv nas. Ne možemo je ugušiti represijom, već ljubavlju, ali ne tako što ćemo im kupovati brendiranu garderobu i udovoljavati svakoj njihovoj želji, već tako što ćemo im dati do znanja da su nam ona najvažnija. Zato država ne može da vaspitava našu decu. Dezorijentisani roditelji moraju da se posvete mnogo više klincima, a manje sebi, inače će oni početi da vaspitavaju nas. Ponekad pomislim da to i nije loša ideja. Možda je red da nas oni konačno dovedu u red?

Dve Amerike u klinču
Od našeg specijalnog izveštača
Njujork – Slučaj je hteo da početak jeseni u Sjedinjenim Državama obeleže makar dva događaja koje će neki budući istoričari verovatno klasifikovati kao istorijske. Američki predsednik je u Generalnoj skupštini Ujedinjenih nacija uspeo da izazove podsmeh hvaleći se sopstvenim uspesima, što je scenario dosad nezamisliv i za takvo mesto i za govornika takvog kalibra. Izveštač sa Ist rivera mogao je da oseti kako se svet koji smo poznavali menja pred našim očima. Prigušen kikot šefova država i vlada Donaldu Trampu, „jer se to sada sme”,  uklopio se kao zgodna zvučna podloga za opelo unipolarnom svetu koje je sa govornice GSUN služio upravo američki predsednik.
Mnogo važnija bitka za američku javnost nije se, međutim, vodila u Njujorku nego na vašingtonskom Kapitol hilu. Ispitivanje Breta Kavanoa i njegov konačan izbor u Vrhovni sud zakucali su poslednji ekser u kovčeg ideje o mogućem jedinstvu ideološki raspolućene nacije. Čovek kojeg je nekoliko žena optužilo za seksualno zlostavljanje dobio je ulogu jezička na vagi i za naredne decenije zacementirao konzervativni pravac najviše sudske instance u SAD. Društvenu klimu u kojoj su žene otvoreno progovorile o traumama kojima su bile izložene Donald Tramp je doživeo ovako: „Rekao bih da je ovo strašno vreme za mlade muškarce u Americi.”
MOMCI IZ „NAJBOLjIH KUĆA”: „Celo svedočenje Breta Kavanoa u Kongresu bilo je mučno najviše zbog toga što smo mogli da gledamo koliko su otužno banalni ljudi koji dolaze na najuticajnije položaje u ovoj zemlji”, napisala je ovih dana jedna popularna blogerka. Slučaj „Kavano” nije, međutim, zanimljiv samo zbog upitne „dostojnosti” novopečenog sudije Vrhovnog suda. Priča o njemu je priča o jednoj privilegovanoj kasti čiji se članovi kreću trasiranom stazom koja počinje još u najskupljim privatnim školama i završava na najuticajnijim položajima u zemlji. Ipak, nevolja je u tome što ni „raj” nije prema svima podjednako darežljiv. Iako pripadnici istog miljea, navikli na živote pune privilegija, Kavano i jedna od njegovih navodnih žrtava Kristin Blejzi Ford definitivno nisu isto. Na Kapipol hilu smo videli kako izgleda kada bela žena iz „bolje kuće”, navikla da sistem uvek ima na svojoj strani, izađe na crtu istom takvom muškarcu. Nisu Fordovoj pomogli ni emotivan nastup ni Kavanoovo padanje u vatru. Bitka je za nju bila unapred izgubljena i još jednom je poslata poruka da belim momcima iz „najboljih kuća” niko ne sme da se zameri, pa čak ni pripadnice njihove sopstvene klase.
ODGOVOR ULICE: Saslušanje Breta Kavanoa na Kapitol hilu predstavljalo je samo koncentrovanu varijantu mnogo šireg sukoba koji pulsira ispod kože američkog društva. Njegov ulazak u Vrhovni sud nije samo pobeda razmaženog mladića s prestižnog fakulteta koji, rečima predsednika SAD, „zaslužuje” mesto u najvažnijem sudu u zemlji. Bret Kavano simbolizuje onu konzervativnu, prevashodno belačku, Ameriku koja svet posmatra dioptrijom koja druge smanjuje na račun posmatrača. Kavanoova Amerika krivce za bilo kakav neuspeh traži u drugima, uglavnom slabijima. Mogu to biti migranti, „obojeni” sunarodnici ili jednostavno oni koji smatraju da treba ograničiti slobodno nošenje oružja. Linija podele tiče se i nekih prava za koja se naivno mislilo da su zauvek zagarantovana. Naime, Tramp još od svog ulaska u Belu kuću nije krio da namerava da za Vrhovni sud kandiduje osobu koja o pravu žene da odlučuje o prekidu trudnoće zagovara princip „Za život”, koji apsolutno negira prava na abortus. Sve izvesnija nadmoć ovakve opcije izazvala je reakciju i na američkim ulicama.
Sučeljavanje „dve Amerike” – konzervativne i liberalne – gledao sam u njujorškom Grinič vilidžu, kao najavu tektonskih poremećaja koji tek prete da uzdrmaju ovu zemlju. „Opcija ’Za život’ je laž! Vas nije briga ako žene umiru”, odjekivale su parole liberalnih aktivista na donjem Menhetnu. Sa druge strane, sveštenici u katoličkim odorama i njihovi sledbenici, noseći ikone i raspeća, tiho su izgovarali molitve i polako, ali sigurno probijali svoj put kroz masu, dajući tako obrise slike kako bi Amerika u skorijoj budućnosti mogla da izgleda.
POGLED PREKO NIŠANA: Američki pisac Gor Vidal je odavno rekao da u SAD u stvari postoji samo jedna partija, sa dva desna krila – republikanskim i demokratskim. Čini se, međutim, da je rascep unutar društvenog tkiva ovog puta nešto dublji i da nužno ne prati partijske linije. Dok se gomilaju razlozi za netrpeljivost prema neistomišljenicima, suprotstavljeni tabori se sve više zbijaju.
Greše zato oni koji misle da bi ovaj sukob mogao da ostane zauzdan isključivo na prostoru između Pacifika i Atlantika. Svet je posle slučaja „Kavano” postao opasnije mesto. Ne samo za Amerikance.

Zastavnik Đura u „tenk sobi”
Deo javnosti opravdano je uzbunjen, BIA je objavila da su neki pojedinci, neki političari i neke nevladine organizacije u Srbiji u neovlašćenim kontaktima s „inofaktorom”. To „inofaktor” vam je stari naziv iz vremena SFRJ, naziv koji obuhvata strane ambasade, strane obaveštajne službe, strane političare...
Dakle, u lepezi druženja sa strancima, ako ste neko i nešto u Srbiji, imate neovlašćeni kontakt s inofaktorom i ovlašćeni kontakt. Ovlašćeni kontakt jeste situacija kada mi inofaktoru želimo da namestimo igru, odnosno podvalimo podatke preko jednog od nas koji kao radi za njih, a zapravo radi za nas. To je vrlo suptilna igra, jer treba pažljivo motriti kada onaj koji radi za nas, a tobože radi za njih, stvarno i počne da radi za njih, odnosno za sebe.
Pre više godina supruga vojnog atašea jedne velike zapadne države, članice NATO-a, volela je da izlazi po fensi mestima u Beogradu. Naravno, to nije promaklo budnim očima naših vojnih službi i odmah je angažovan jedan mladi poručnik da se zaljubi u nju. Planula je obostrana ljubav, usledili su ručkovi i večere po hotelima i motelima, poručnik se trudio da opravda poverenje i države i službe, njegova nova prijateljica bila je oduševljena, a služba je sve detaljno snimala i beležila.
Posle tri meseca mukotrpnog i vrednog rada i službe i poručnika, jedan od šefova službe pozvao je suprugu vojnog atašea na ručak i predložio joj da snimi neke dokumente iz sefa njenog supruga. Na njeno pitanje zašto bi ona to učinila, naš je oficir izvadio iz koverte snimke „druženja” po hotelima i motelima. Gospođa se počela grohotom smejati i našem zabezeknutom oficiru objasnila da njen suprug obožava da gleda njene snimke „druženja”...
Srbija je zemlja čudesa kada je u pitanju obaveštajni rat. Koji traje, koji na ovim prostorima, zapravo, nikada nije ni prestao. Jedan naš opozicioni političar je posle svakog svog boravka u inostranstvu telefonom zvao američku ambasadu da im podnese izveštaj šta je tamo radio i sa kim se sve sretao. Ovi iz ambasade su u prvo vreme mislili da ih provocira, pa posle da je možda lud, da bi mu na kraju rekli da sve što on želi da im ispriča, oni već znaju. Koliko puta je pohodio američku ambasadu pogledajte na „Vikiliksu”...

Pre dve godine u jednom društvu podoficira naše vojske upoznao sam zastavnika, neka se ovde zove Đura, koji je radio na jednom našem strategijskom vojnom objektu i istovremeno bio je član vojnog sindikata. Društvo oko Đure šalilo se sa Đurom da stalno ide na ručak sa pomoćnikom vojnog atašea SAD u Beogradu. Zastavnik Đura, sa strategijskog vojnog objekta istovremeno i član vojnog sindikata, i američki potpukovnik pajtaši. Idu po ručkovima. Razgovaraju valjda o pecanju.
Kada sam Đuru upitao da li je o kontaktu obavestio svog starešinu, on se nasmejao, kao „ma to je bez veze”. I svi ostali su se smejali mom pitanju. Kada sam o tome na televiziji nešto spomenuo, samo natuknuo pazeći da ne navedem pravo ime zastavnika Đure i mesto gde Đura radi, sledećeg dana je vojni sindikat izdao jedan prizeman i uvredljiv pamflet protiv mene, prepun uvreda i budalaština.
A moje spominjanje Đure trebalo je da ih samo upozori da se distanciraju od takvih likova koji će ih, u krajnjem slučaju, kompromitovati i kao sindikat ali i njihove zahteve. Radi informacije, zastavnik Đura je ubrzo zatim otišao iz vojske i odselio se u Nemačku. Sindikat nije našao za shodno da prizna da sam bio u pravu.
Od države SFRJ, gde je sve bilo tajna, do današnje situacije u toj oblasti bezbednosna kultura naših građana radikalno je opala. Naše društvo sada kao da većinski razmišlja da u Srbiji nema nikakvih tajni. Neki naši političari spominju svemirske satelite koji sve vide i sve snimaju, a zaboravljaju, ili ne znaju da Izraelci HUMINT operacijama, a  HUMINT operacije su akcije sa ljudima špijunima, špijuniraju Amere, isto tako i Ameri njih, Francuzi Nemce i obrnuto. 
Da SAD obaveštajne podatke visokog nivoa dele samo sa Velikom Britanijom, Australijom i Novim Zelandom, a one najvišeg nivoa ne dele ni sa jednom savezničkom zemljom. A naš je nekadašnji ministar spoljnih poslova ukinuo ubrzo posle 5. oktobra 2000. godine diplomatsku šifru, jer zaboga između naše zemlje i naših zapadnih prijatelja nema više tajni. Zar nije ukinuta i SID, odnosno obaveštajna služba Ministarstva spoljnih poslova. Zašto? Da li se sećamo ko se u Ministarstvu odbrane Srbije tih godina zalagao da naše nebo čuvaju borbeni avioni iz Bugarske, Mađarske, ili Rumunije?
Srbija je danas poprište žestoke bitke za srca i umove naših građana kako bi Srbija napustila status vojne neutralnosti i pristupila NATO-u, čime bi propao navodni pokušaj Moskve da se ovaj deo Balkana „finlandizuje”. Ko to ne prepoznaje ili je politički slepac, ili je glup, ili je izdajnik. Jer, analitičari u BIA su ovu zapadnu operaciju, kodno ime „Matriks-2”, na vreme razotkrili, pa je članovima Vlade Srbije i preporučeno da što manje koriste mobilne telefone, dok važniji razgovori ubuduće moraju da se vode isključivo u „tenk-sobi”.
    </div>
    <div id="magazin">
Mika Alas – šifrant i konstruktor oružja
Naš čuveni matematičar, akademik Mihailo Petrović (1868–1943), možda široj javnosti poznatiji po nadimku Mika Alas, rođen je u Beogradu, na Savskoj padini, na Kosančićevom vencu.
Nakon završenog školovanja u Beogradu, u septembru 1889, odlazi u Pariz i 1890. se upisuje na naučni odsek Više normalne škole. Na Sorboni je 1891. diplomirao matematičke, a 1893. fizičke nauke. Doktorsku disertaciju iz oblasti diferencijalnih jednačina odbranio je 21. juna 1894. godine i stekao zvanje doktora matematičkih nauka.
Željan avantura
O njegovom profesionalnom opusu i značaju za srpsku nauku – skoro se sve zna, međutim, Mihailo je bio čovek neverovatno širokih interesovanja i u duši je uvek ostao dečak željan novih avantura i saznanja, kojima se posvećivao sa entuzijazmom. Njegovu maštu su razbuktavale priče o gusarima, velikim, svetskim naučnoistraživačkim putovanjima i ekspedicijama. Najveća strast bili su mu je voda, reke, na čijim obalama je odrastao, i podvodni svet.
Sve je počelo iz zdravstvenih razloga: na insistiranje svog dede Novice, pod parolom da „vazduh pored vode cementira pluća”, kao bolešljivo dete, znatan deo vremena provodio je na obalama Save i Dunava. Počeo je da šegrtuje kod majstora Gašpara, da bi 1889, kao student Velike škole, postao ribarski kalfa kod Arse Ilića Ciganina. Upijao je priče „starog meštra Đure Pupe, koji je još kao momak radio kod turskih ribara”, o njegovim doživljajima sa „negdašnjim turskim majstorom Ibišem i turskim korandžijama”, što će biti osnova za njegove kasnije radove o „Beogradu, negdašnjem centru velikog ribarstva”. Često je obilazio i ribarnice na pijacama na „Zelenom vencu” i „Velikoj pijaci” i kafanu „Kod morune” u Kraljice Natalije, na Zelenom vencu.
Dosledno posvećen svojoj strasti, Petrović je radovima na polju izučavanja vodenog sveta ne samo reka, nego i jezera pa i okeana, dao neprocenjiv doprinos ihtiologiji i vekovnim promenama raznolikosti vrsta riba u Srbiji.
Druga, manje poznata preokupacija Mike Alasa odnosila se na vojsku i naoružanje. Mihailo Petrović je 1898. godine proizveden u rezervnog potporučnika, a učestvovao je kao rezervni oficir u svim ratovima do 1918. godine. Tokom 1921. unapređen je u inženjerijskog majora a 1925. u potpukovnika. Mobilisan je i aprila 1941, ali je zarobljen u Sarajevu. Prema nekim izvorima, Petrović je ubrzo oslobođen zahvaljujući intervenciji princa Đorđa kod svoje tetke, italijanske kraljice Jelene Petrović-Savojske, dok drugi podaci ukazuju da je iz zarobljeništva pušten zbog poodmaklih godina (u trenutku zarobljavanja imao je 73 godine).
U vreme nabavke novih srpskih topova iz Francuske, sa kapetanom Trigonometrijskog odseka Geografskog odeljenja Glavnog generalštaba, Miloradom Terzićem (1880–1939), u kragujevačkom Vojno-tehničkom zavodu konstruisao je artiljerijski telemetar sa sekstantom. Konstrukciju su 11. februara 1910. prijavili Francuskom nacionalnom zavodu za zaštitu svojine, a 17. avgusta iste godine im je izdat patentni list. Prema nekim izvorima, patent su otkupile Srbija i Rusija.

Foto arhiva Saša
Ideja o minobacaču
Tokom Velikog rata, Petrovića su zainteresovali noviteti poput lovačkih aviona i glatkocevnog oružja – minobacača i lansera torpeda. Upoznat sa činjenicom da rotacija projektila garantuje stabilnost, domet i preciznost, 1918. je patentnom uredu u Parizu prijavio svoju konstrukciju uređaja za povećanje brzine (odnosno, rotacije) projektila ispaljenih iz glatkih cevi. Patentni list mu je izdat tek 1920. Nešto ranije, novembra 1917, prijavio je i uređaj za brzo određivanje elemenata gađanja na vazduhoplovu, ali i ovaj put je patentni list dobio nakon završetka rata 1919. godine. Ovde se nije završila njegova strast prema inovacijama. Tako je konstrukciju motora sa klipom naizmeničnog dejstva prijavio francuskom zavodu. Konačno, na osnovu svojih iskustava na vodi, razradio je i napravu za obezbeđivanje plovnosti brodova posle oštećenja prouzrokovanih sudarom, minom, torpedom ili nasukavanjem. Francuska, u kojoj je „napravu” prijavio još 1917, patentni list mu je izdala tek 1921. godine.
Petrović je svoja rešenja pokušao da ponudi britanskoj i američkoj vojsci. Preko svog vernog prijatelja, princa Đorđa, ideje o minobacaču, motoru i napravi za obezbeđivanje plovnosti brodova, dostavio je srpskom delegatu za snabdevanje vojske u Međunarodnoj komisiji u Londonu, artiljerijsko-tehničkom potpukovniku (kasnije generalu) Milivoju Joksimoviću. Joksimović je 22. marta 1918. proceduru oko promovisanja rešenja prepustio Diku Oktavijusu koji je uživao veliku reputaciju u britanskom državnom aparatu. Za vreme Velikog rata, Dik je kao sekretar Balkanske sekcije Međunarodnog komiteta za snabdevanje i oficir za vezu sa Admiralitetom, tesno sarađivao sa Srbijom, ulažući napore oko organizacije transporta pomoći srpskoj vojsci, naročito tokom povlačenja preko Albanije. Pet dana kasnije, Joksimović je identične podatke dostavio i američkom predstavniku u Međunarodnoj komisiji, majoru Daningu i njegovom zameniku, Vilijemu Flintu Mlađem.
Dik je 6. aprila obavestio Joksimovića da je Petrovićeve crteže sa specifikacijama i opisom prosledio nadležnim organima. Dva rešenja je razmatralo britansko „Ispitno odeljenje za pronalaske iz oblasti municije”, a jedno – „Mornaričko odeljenje za pronalaske”.
Tri kartona
Princ Đorđe je 17. aprila, pismom koje počinje sa nekonvencionalnim, intimnim, „Mikice”, Mihaila Petrovića obavestio o svim preduzetim koracima. Ispitno odeljenje je zaključilo kako „rovovski top” (minobacač) „nema vrednosti” jer ne garantuje da će obezbediti rotaciju projektila, da je motor sa klipom naizmeničnog dejstva odbačen zbog „eksesivnog (prekomernog) trenja delova tokom rada”, a da se od Mornarice još uvek čeka odgovor. Po svemu sudeći, „Mornaričko odeljenje” je pozitivno ocenilo rešenje” naprave za obezbeđivanje plovnosti brodova” jer je Petrović 23. septembra 1918. dobio britanski patentni list.
Domaći Đeneralštab, ali i Ministarstvo inostranih dela najviše su Miku Alasa angažovali u oblasti kriptografije. Prvi sistem šifri za srpsku vojsku razradio je 1917. godine. Ovaj sistem, znatno usavršen, posle rata je pod nazivom „Tri kartona” koristilo Ministarstvo Vojske i Mornarice i Ministarstvo inostranih dela prilikom diplomatske prepiske. Na Petrovićev šifrarnik su verovatno najviše uticaja imala francuska iskustva. U periodu između 1927. i 1937. godine, naime, Mihailo Petrović je za potrebe „Škole za obuku na šifri” Obaveštajnog odeljenja Glavnog đeneralštaba Kraljevine SHS/Jugoslavije pripremio 24 sveske o „Kriptografiji”.
Ribarski majstor
Kada je 1895. završio Filozofski fakultet Velike škole, položio je ispit za ribarskog majstora i postao član ribarskog esnafa. Stekao je pravo da osnuje svoju prvu profesionalnu ribarsku družinu. Do kraja života, zanemarujući sva domaća i strana priznanja, u svojoj sobi na zidu držao je samo alasko majstorsko pismo!
Prijateljstvo sa Đorđem Karađorđevićem
Verni pratilac Mikinih ribolovačkih avantura bio je princ Đorđe Karađorđević. Petrović je Đorđa upoznao još januara 1904, kada je, nakon povratka princa iz Aleksandrovskog kadetskog korpusa, odabran za njegovog ličnog profesora matematike. Blisko prijateljstvo starijeg naučnika i problematičnog princa do kraja Mihailovog života su pratili čaršijski tračevi. Ujedno, Petrović je pao i u nemilost Dvora, tako da je imao stalne smetnje u građenju karijere.
    </div>
    <div id="sport">
Đoković nadmoćno do titule u Šangaju
ŠANGAJ – Srpski teniser Novak Đoković osvojio je danas titulu na masters turniru u Šangaju, pošto je u finalu pobedio Hrvata Bornu Ćorića sa 6:3, 6:4.
Đoković je tako stigao do svoje četvrte titule u Šangaju, a ukupno 32. trofeja na turnirima iz masters 1.000 serije.
On je titulu u Šangaju osvojio bez izgubljenog seta, a uz to, rivalima nije dozvolio nijedan brejk, javlja Beta.
Srpski teniser će od ponedeljka biti drugi na ATP listi, a osvajanjem ove titule vrlo blizu je i povratka na prvo mesto. Naime, on će od ponedeljka za prvoplasiranim Špancem Rafaelom Nadalom zaostajati samo 215 bodova.
Na drugoj strani, Ćorić je propustio priliku da osvoji svoju prvu masters titulu, ali će i on napredovati na novoj ATP rang-listi pošto će od ponedeljka biti 13. igrač sveta.
Kada je reč o samom finalu, Đoković je odigrao još jedan odličan meč u Šangaju u kojem je protivniku dozvolio samo jednu brejk priliku.
Za osvajanje prvog seta bio mu je dovoljan jedan brejk, u šestom gemu, a koliko je Đoković bio siguran pokazuje i podatak da je na svoj servis izgubio samo četiri poena.
U drugom setu se vodila mnogo veća borba na terenu.
Đoković je na početku drugog seta oduzeo servis Ćoriću i poveo sa 2:0, a potom je u trećem gemu, koji je trajao 12 i po minuta, propustio četiri brejk prilike.
Hrvatski teniser je u šestom gemu stigao do prve brejk lopte u meču, Đoković se odbranio sjajnim servisima, da bi u devetom gemu propustio tri meč lopte.
Propuštene meč lopte nisu ni malo poremetile Đokovića, pošto je naredni gem osvojio bez izgubljenog poena i tako stigao do titule u Šangaju posle sat i 35 minuta igre.
Đoković: Ovo je specijalno mesto za mene
ŠANGAJ – Srpski teniser Novak Đoković rekao je danas da je turnir u Šangaju specijalno mesto za njega i istakao da su prethodna četiri meseca bila fantastična.
„Ovo je jedan od najuspešnijih turnira na svetu... U Kini sam tokom čitave karijere igrao dobro, pogotovo u Šangaju, od 2008. godine kada sam osvojio prvi masters turnir ovde i to je otvorilo mnoga vrata za mene i učinilo me igračem kakav sam sada. Ovo je specijalno mesto za mene”, rekao je Đoković posle meča, prenosi Beta.
Srpski teniser je čestitao Ćoriću i njegovom timu na odličnoj nedelji.
„Pokazao si svetu da u budućnosti od tebe možemo videti dosta tenisa na ovom nivou”, rekao je srpski teniser.
Đoković je zahvalio svima koji su ga podržavali, pogotovo u poslednjih nekoliko godina.
„Ali, prethodna četiri meseca su bila fantastična i vrlo sam zahvalan što sam uspeo da ostvarim toliko dobrih rezultata širom sveta”, rekao je Đoković.
Ćorić je čestitao Đokoviću na novoj tituli.
„Čestitam Novaku, podigao je igru na novi nivo danas. Nije bilo baš zabavno za mene, da budem iskren. Ti si jedan od najboljih igrača u istoriji tenisa i svaka čast na tome što si uradio”, rekao je Ćorić, koji će od ponedeljka biti 13. igrač sveta.
Ćorić je zahvalio i navijačima u Šangaju.
„Svaki meč sam igrao u izuzetnoj atmosferi, jednoj od najboljih na svetu. Vi činite naš posao mnogo lakšim. Nadam se da ćemo se vidite i sledeće godine”, rekao je hrvatski teniser.

Odbojkašice se revanširale Japanu, veliki korak ka polufinalu
NAGOJA – Ženska odbojkaška reprezentacija Srbije pobedom je počela treću fazu Svetskog prvenstva, pošto je danas u Nagoji bila bolja od Japana sa 3:0 (25:19, 25:18, 25:23).
Odbojkašice Srbije su se tako revanširale domaćoj selekciji za poraz od 1:3 u drugoj fazi šampionata i načinile veliki korak ka plasmanu u polufinale.
Srbiju su do pobede na današnjem meču vodile Tijana Bošković sa 24 i Brankica Mihajlović sa 18 poena, dok su Bjanka Buša i Milena Rašić upisale po šest.
U redovima Japana najbolja je bila Miju Nagaoka sa deset poena, javlja Beta.
Srbija u utorak, od 9.10, igra drugi meč u Grupi G protiv Italije.
Prethodno će se u ponedeljak sastati Japan i Italija.

Foto FIVB
Terzić: Ne smemo da razmišljamo o polufinalu
NAGOJA – Selektor ženske odbojkaške reprezentacije Srbije Zoran Terzić rekao je danas da su, posle pobede nad Japanom, šanse njegove ekipe za plasman među najbolje četiri na Svetskom prvenstvu velike, ali je i upozorio da njegove igračice ne smeju da razmišljaju o polufinalu.
„Naše šanse za ulazak u polufinale su sada velike jer bi neverovatno bilo da Japan pobedi Italiju 3:0, a da mi posle izgubimo od Italije 3:0”, rekao je Terzić, prenosi Odbojkaški savez Srbije.
Srbiji je za plasman u polufinale Svetskog prvenstva potreban jedan set protiv Italije u utorak.
„Bez obzira na to, trebalo bi da prestanemo da razmišljamo o tome da smo se kvalifikovali i da sad možemo lagano da se spremamo za polufinale. Napravili smo sebi već mali problem s tim što smo ove dve utakmice u grupi igrali kako smo igrali, upravo zbog toga što su svi već bili glavom na fajnal-siksu. Sad je vreme da se ekipa diže iz utakmice u utakmicu, da igramo sve bolje i bolje i da jednostavno budemo sve jači u svakom smislu”, rekao je Terzić, prenosi Beta.
Govoreći o današnjem meču protiv Japana, Terzić je naveo da je „utakmica bila dobra većim delom”.
„Prvi i drugi set smo do nekog dvadesetog poena igrali praktično bez grešaka, vrlo lako dobijali, vodili po desetak poena razlike. Onda smo, i u prvom i u drugom setu, pred kraj pustili Japan da se vraća u igru što je zaista nezamislivo kad se igra protiv njih. Hiljadu puta smo igrali, znamo kako se ponašaju i igraju ako ih ne 'gaziš' od početka do kraja, ako im daš šansu, oni to vrlo dobro znaju da iskoriste”, rekao je Terzić.
„U trećem setu su za malo u tome uspeli. Jedan neobičan poen koji je osvojio naš libero je praktično okrenuo taj set i uspeli smo nakon toga da na servis Milene Rašić osvojimo nekoliko poena zaredom i da dođemo do pobede od 3:0 koja nam mnogo znači”, dodao je selektor Srbije.

Poraz Partizana u Baru, Vranješ odlučio
BAR – Košarkaši Partizana izgubili su posle drame u Baru od Mornara 97:94 (25:14, 25:22, 22:23, 25:35) u utakmici 3. kola ABA lige, javlja Tanjug..
Crno-beli su doživeli prvi poraz u regionalnom takmičenju, a drugi u sezoni, nakon penal završnice u kojoj Nemanji Vranješu nije zadrhtala ruka.
Upravo je Vranješ prelomio sa dve dalekometne trojke i meč završio sa 26 poena, dok je kod Partizana najbolji bio Đorđe Gagić sa 26, a Markus Pejdž je imao 20.
Posle tri kola maksimalan učinak imaju samo Crvena zvezda i Mega, dok je Partizan na 2-1.

Preminuo Patrik Bauman, generalni sekretar Fiba
BUENOS AJRES – Generalni sekretar Međunarodne košarkaške federacije (Fiba) i član Međunarodnog olimpijskog komiteta Patrik Bauman preminuo je danas u Buenos Ajresu.
Fiba je navela da je Bauman preminuo od posledica srčanog udara u Buenos Ajresu, gde je prisustvovao Olimpijskim igrama mladih. Imao je 51 godinu.
„Košarka je izgubila lidera i prijatelja, a naše misli u ovom trenutku su sa njegovom suprugom i dvoje dece”, navela je Fiba, a prenosi Beta.
Bauman je bio čelnik Fiba poslednjih 15 godina, a član MOK-a od 2007.
„Izgubili smo mladog i simpatičnog lidera punog nede, koji je bio budućnost sporta”, naveo je predsednik MOK-a Tomas Bah.
Patrik Bauman rođen je 5. avgusta 1967. godine u Bazelu.
Košarkom je počeo da se bavi kao igrač, trener i sudija, a 1994. godine je u Fiba ušao kao advokat.
Godinu dana kasnije izabran je za zamenika generalnog sekretara, a od 2003. godine je bio na funkciji generalnog sekretara. Bio je treći generalni sekretar Fiba, nakon Vilijama Džounsa i Borislava Stankovića.
Zbog smrti Baumana, olimpijska zastava na Olimpijskim igrama mladih u Buenos Ajresu biće spuštena na pola koplja.

Crna Gora pobedila Litvaniju u Ligi nacija
Fudbaleri Crne Gore pobedili su večeras u Viljnusu Litvaniju sa 4:1, u utakmici četvrtog kola u Ligi nacija i popeli se na drugo mesto na tabeli, sa bodom zaostatka za Srbijom.
Ekipa Ljubiše Tumbakovića povela je u 10. minutu golom Stefana Mugoše, a prednost je udvostručio Boris Kopitović u 35. minutu. Svoj drugi gol na meču, a treći za Crnu Goru postigao je Mugoša u prvom minutu nadoknade prvog poluvremena iz jedanaesterca, a zatim je u 86. minutu strelac bio Darko Zorić.
Jedini gol za domaće postigao je Rolandas Baravukas u 88. minutu, prenosi Beta. 
Posle četiri kola u Grupi 4 u Ligi C, Srbija je prva na tabeli sa osam bodova, Crna Gora ima bod manje, Rumunija je treća sa šest, dok je Litvanija bez bodova.
U Grupi 1 u Ligi C, Izrael je kao domaćin pobedio Albaniju sa 2:0.
Na tabeli u toj grupi Izrael je prvi sa šest bodova iz tri utakmice, Škotska je druga sa tri boda iz dva meča, dok je Albanija treća sa tri boda iz tri utakmice.
U Ligi A u Grupi 3, Italija je na gostovanju pobedila Poljsku sa 1:0 golom Kristijana Biragija u drugom minutu nadoknade vremena.
To je prva pobeda Italije u Ligi nacija, pa ekipa sada zauzima drugo mesto na tabeli sa četiri boda. Italija ima dva boda manje, ali i utakmicu više od prvoplasiranog Portugala. Poljska je treća na tabeli sa jednim bodom.

Krstajić: Ne može vam Bog ugoditi...
BUKUREŠT – Selektor fudbalske reprezentacije Srbije Mladen Krstajić posle remija 0:0 u Bukureštu kaže da je ekipa dominirala, ali da na kraju ipak može da bude nezadovoljna sa četira boda u ovoj akciji.
„Ponovo smo pokazali da smo ekipa u stvaranju, da imamo karakter, želju i htenje da ispunimo što smo zacrtali. Dominirali smo, promašili penal i igračima mogu da zahvalim i čestitam od srca. Ipak, možemo da budemo nezadovoljni na kraju zato što smo uzeli samo četiri boda”, rekao je Krstajić.
Na pitanje zašto nije uveo drugog špica Krstajić je rekao:
„Držali smo kontrolu 90 minuta i mogli smo da pravimo i treću, ali ulaskom Sergeja imali amo dobar skok i mogli da uparimo sa Mitrovićem. Na Svetskom smo rizikovali, stavili ste me na margine, kako nemam pojma o fudbalu. Ne može vam Bog više ugoditi. To su odluke koje sam ja doneo i tako će biti ubuduće”, prenosi Tanjug.
On je poručio da je najvažnije što Srbija sve drži u svojim rukama.
„Da sačekamo Crnu Goru i vidimo šta će uraditi. Držimo sve u svojim rukama i treba da se ponašamo baš tako, jer smo prvi na tabeli”, zaključio je Krstajić.

Srbija nije iskoristila penal i igrača više, remi u Bukureštu
BUKUREŠT – Fudbalska reprezentacija Srbije igrala je danas u Bukureštu nerešeno, bez golova, sa Rumunijom u četvrtom kolu Lige nacija.
Srbija i dalje vodi na tabeli Grupe četiri Lige C sa osam bodova, dva više od Rumunije, a četiri od Crne Gore, koja ima utakmicu manje.
Ekipa selektora Mladena Krstajića je u Bukureštu imala olakšan posao od 44. minuta, kada je isključen Gabrijel Tamaš zbog toga što je napravio penal prekršajem nad Mijatom Gaćinovićem.
Izvođač jedanaesterca, kapiten ekipe Dušan Tadić šutirao je preko gola i tako promašio svoj drugi penal u Ligi nacija, javlja Beta.
Srbija je očekivano bila bolji rival, ali nije uspevala da iskoristi brojne prilike koje je imala.
Aleksandar Mitrović je bio najbliži pogotku u drugom poluvremenu, ali je golman rumunskog tima Ćiprijan Tatarušanu odlično branio.
Za reprezentaciju Srbije je debitovao odbrambeni fudbaler Partizana Nemanja Miletić, koji je ušao u igru u 77. minutu.
Reprezentacija Srbije će preostale dve utakmice igrati kao domaćin, a rivali će biti Crna Gora 17. novembra i tri dana kasnije Litvanija.

Ćurković: Neosnovane optužbe protiv Zvezde
Počasni predsednik Partizana Ivan Ćurković izjavio je da je jako teško poverovati u navode francuskog lista „Ekip” da je bilo pokušaja nečasnih radnji pre utakmice između Pari Sen Žermena i Crvene zvezde u Ligi šampiona, i da mu sve deluje kao da neko hoće da u drugi plan potisne akciju oko korupcije u belgijskom fudbalu.
Kako su preneli francuski mediji, belgijske vlasti otvorile su istragu u ovom slučaju nakon spekulacija da je neimenovani funkcioner Zvezde hteo da plati čak pet miliona evra na ubedljiv poraz u Parizu.
„Sve bi moralo da bude jasnije, a do sada je sve uslovno. Imam poverenje u pravdu, ali potrebni su dokazi. Lako je reći 'kladio se ili ne'... Danas postoje razni mehanizmi da se pronađu tragovi”, rekao je Ćurković za francuski „Parizijen”, javlja Tanjug.
Na pitanje da li mu cela ta priča deluje osnovano, Ćurković je odgovorio sa „ne”.
„Pogledajte budžet PSŽ-a, 10 puta je veći od Crvene zvezde koji iznosi oko 45 miliona evra. Sportski, PSŽ ima tim i igrače mnogo boljeg kvaliteta, nedavno je slomio Lion sa 5:0 i Sent Etjen sa 4:0, a Srbi su izgubili sa 6:1. Pored toga, golman Milan Borjan napravio je nekoliko važnih odbrana. Bez njega, Crvena zvezda je mogla da primi osam ili devet golova”, rekao je proslavljeni golman Sent Etjena.
On je dodao da ne zna da li postoje ljudi koji žele da nanesu štetu Zvezdi, ali da su mu neke stvari simptomatične.
„U poslednjih nekoliko dana u Srbiji se mnogo govori o aferi agenata u belgijskom fudbalu (među optuženima je srpski agent Dejan Veljković). U ovoj priči postoje dokazi i to je u Srbiji izazvalo puno buke. Imam osećaj da ova afera služi da uguši lažne agente u belgijskom fudbalu da bi se razgovaralo manje o tome”, rekao je Ćurković.
Prema njegovim rečima, niko ne sme da se optuži bez dokaza i veruje da će pravda izaći na videlo.

Borba za prvo mesto
Rumunija se u septembru u Beogradu pokazala kao vrlo ozbiljan protivnik, koji je u stanju da izvede i najveće fudbalske poduhvate, zarad dobrog rezultata. Srbiji tada ni vođstvo u dva navrata nije bilo dovoljno da ostvari trijumf, a u finišu meča, domaćin se „grčevito” borio za bod. Današnji duel dve reprezentacije, koje sa istom željom i energijom, streme ka vrhu tabele, jeste prava prilika da se vidi ko ima bolju selekciju. Nakon trijumfa u Podgorici nad Crnom Gorom, čiji igrači nisu ništa pokazali od bogatog repertoara, rezultat je dobro  prihvaćen u ovdašnjoj fudbalskoj javnosti, mada, treba biti iskren, da nije bilo raspoloženog Aleksandra Mitrovića, ko zna kako bi se Krstajićevi izabranici proveli kod naših južnih komšija.
Rumunska fudbalska javnost, od selektora Kuzmina Kontre i igrača traži samo jedno. Pobedu i ustoličenje na vrh tabele, imajući u vidu činjenicu da Srbija u novembru ima daleko bolji raspored od njih. Naš mladi trener, koji nije krio zadovoljstvo nakon trijumfa u Podgorici, pred ovu utakmicu kaže da razmišlja da odustane od svojih osnovnih načela, a to je da u svaku novu utakmicu izvodi novi tim.
–Na dobrom sam putu da odustanem od te ideje, priznaje Mladen Krstajić. –Ekipa koja je pobedila Crnu Goru uverila me je u svoje kvalitete, odlučnost i želju da se osvoje tri boda. Iskreno, ova utakmica sa Rumunima biće mnogo drugačija. Ispred nas je ekipa koja odlično igra u napadu, brzo se transformišu, odlični su tehničari i stalno traže igru i nadigravanje. Sa druge strane, ne treba smetnuti s uma da Rumunija igra čvrsto i organizovano u odbrani, smatra selektor Srbije.
Uz dosta sreće u septembru Srbija je uspela da „odbrani” remi, iako je dva puta imala rezultatsku prednost.
–Ovakav sistem takmičenja gde su svaki bod i gol veoma važni, zahteva posebnu opreznost. Očekujem da protivnik bude veoma ofanzivan, a naš zadatak je da koristimo svaku njihovu grešku. Veoma važno će biti ko će osvojiti sredinu terena, smatra Krstajić.
Izostanak Kolarova, Matića i Ljajića, se u Podgorici nije mnogo osetio. Maksimović, Rodić i Lukić perfektno su obavili svoj posao, pa se neodoljivo stiče utisak da je trenutno u našoj selekciji na sceni „blaga primopredaja” dužnosti, mada Krstajić kaže da Kolarov, Matić i Ljajić i dalje ostaju stožeri ove reprezentacije.
–Ko je lud da se odriče igrača poput njih. Dobro je što su igrači koji ih trenutno menjaju u ekipi pokazali da na njih možemo najozbiljnije da računamo. Srbija praktično ne treba da brine za budućnost.
Kuzmin Kontra će pokušati da pronađe najbolje rešenje za opasnog strelca Srbije Aleksandra Mitrovića koji je protiv Rumunije i Crne Gore postigao četiri pogotka. Ako centarfor Fulama ponovo bude raspoložen onda rumunskoj odbrani nema spasa. Mitrović i Tadić za sada sjajno funkcionišu, a novi kapiten pred današnji derbi u grupi kaže:
–Rumunija ima odličnu reprezentaciju, to smo mogli da se uverimo nedavno igrajući sa njima u Beogradu. Posebno su opasni u ofanzivi. Iskreno, očekujem mnogo više prostora za igru nego u Podgorici i bolji teren. Na nama je da pokažemo da smo u usponu forme i da dobar rezultat iz Podgorice nije slučajan, napominje Dušan Tadić.
Ukoliko Srbija uspešno prebrodi teško gostovanje u Bukureštu, onda joj ostaje da u novembru protiv Crne Gore i Litvanije kod kuće obezbedi plasman u B grupu, što i jeste glavni cilj u Ligi nacija. Jer, u slučaju dobrog rezultata martovski početak novi kvalifikacija za prvenstvo Evrope bio bi dočekan u dobrom raspoloženju...
    </div>
    <div id="kolumna">
Predragov život u inostranstvu
Definitivno naj članak, dirljiva priča, napisana dušom poete, divno kao i uvek – neki su od komentara čitalaca na sajtu „Politike” ispod tekstova čiji je autor Predrag Rudović Niko. Ovaj tridesetosmogodišnji Srbin koji 14 godina živi u SAD svojim pričama i putopisima u našoj rubrici „Moj život u inostranstvu” osvojio je naklonost čitalačke publike, ali to je samo jedan od njegovih talenata.
Osim što piše za naš list i još nekoliko portala, Rudović ima i svoj sajt, kao i jutjub kanal „Emigrant”, na kojem se bavi video-produkcijom. Za sebe kaže da je rođeni Beograđanin koji Beograd nije video sve dok nije migrirao u Medison, glavni grad savezne države Viskonsin, gde od tada živi.
„Rođen sam u Beogradu 1980. ali sam detinjstvo proveo u Zaječaru, gde sam rastao i školovao se, a prava sam studirao u Nišu. Danas, kad god navratim u Srbiju, boravim u svom rodnom gradu više nego ikada ranije”, objašnjava Rudović za naš list.
Na vremenskoj osi od Zaječara do Medisona, prelomni događaj se zbio 2004. kad je na lutriji dobio zelenu kartu za odlazak u Ameriku. U izvlačenju je učestvovao s predumišljajem.
„Ceo život sam slušao priče o rođacima u Americi. Stric moje bake je bio kraljev oficir, zarobljen u Aprilskom ratu i interniran u Nemačku. Posle rata nije hteo da se vraća u komunističku Jugoslaviju, otišao je u SAD, gde je za sobom poveo i ćerku. U rodnu zemlju je prvi put došao tek 1991, u poznoj starosti. Naravno i američka popularna kultura, stripovi, filmovi takođe su uticali na moj odlazak. Takođe, pokojni Risto Kubura mi je svojim dokumentarcem o Srbima u Australiji ulio želju da vidim sveta. Fakultet sam upisao 1999, posle toga čekao sam 5. oktobar 2000, kad je svanuo 7. oktobar video sam da od svega nema ništa i četiri godine kasnije sam konkurisao za zelenu kartu. U tom trenutku sam bio apsolvent”, priča Rudović.
Za odlazak u Medison se opredelio zato što je u tom mestu imao tetku. „Medison ima oko 300.000 stanovnika i to je studentski grad koji je stalno u štampi svrstavan među najbolja mesta za život u SAD. Kad sam dolazio, pomislio sam da ću se za najviše pet godina vratiti u Srbiju. Ali, onda Amerika počne da te menja i žvaće i ti si posle pet godina skuvan”, kaže Niko.
Naš sagovornik je nedavno počeo da se bavi prodajom nekretnina. U prethodnih 14 godina je promenio mnoge poslove: bio je šanker, menadžer u restoranima, prodavao je knjige preko „Amazona”, vozio je „uber”... Ali, po odlasku u SAD je rasplamsao i spojio svoje dve najveće strasti – pisanje i putovanja.
„To s pisanjem je počelo kad sam se skućio i skrasio u SAD, batalio studije i razmišljao kako da budem malo društveno korisniji. Pošto sam voleo pisanu reč, a svi ti pričaju da od toga nema para, pomislih, neka bude onda pisanje iz zadovoljstva jer se tako najbolje leči duša. Upisao sam nekoliko časova na jednom koledžu novinarstva u SAD”, kaže Rudović.
Prve tekstove je objavio zahvaljujući video-materijalu, tačnije razgovoru koji je snimio s Gregorijem Frimanom, autorom knjige „500 zaboravljenih”, posvećene četničkom spasavanju savezničkih avijatičara u Drugom svetskom ratu. Taj intervju mu je otvorio najpre vrata pojedinih portala, da bi vremenom njegovi tekstovi dospeli i pred „Politikine” čitaoce.
Čini se da mu je putopis postao omiljeni žanr. Peru, Kostarika, Belize, Kanada, Kuba, Malta, Češka, Portoriko – samo su neka od mesta odakle je putopisao. U njegovim tekstovima je očigledno čitalačko iskustvo i reference na pisce poput Bukovskog ili Hemingveja. Osim njih, Rudović voli i domaće klasike poput Andrića ili Selimovića, a među romanima koji su ga naterali na lutanja je „Poslednji let za Sarajevo” Mome Kapora.
„Što se tiče poezije, volim Jesenjina, a čitam i literaturu o religiji i psihologiji, ali i Kastanedu, Hesea, Ćosića”, kaže Rudović, koji planira da od svojih tekstova sačini knjigu.
Poreklo nadimka
Predrag Rudović odaje da je nadimak Niko sam odabrao, ponajviše zato što u SAD nikako ne mogu da izgovore njegovo ime. „Od dolaska u SAD sam bio i Peđa i Piđa i zvali su me po inicijalima i na razne načine. Onda sam im predložio da me zovu Nikola, po istoimenom liku iz ’Korena’ Dobrice Ćosića. Ali, ni to im nije išlo, pa sam skratio na Niko”, kaže Rudović kroz smeh.
    </div>
    <div id="vesti">
Bosanski patriota
Izabrani član Predsedništva BiH iz reda hrvatskog naroda Željko Komšić nije novo lice na bosanskohercegovačkoj političkoj sceni. Na istoj poziciji on je već bio u dva mandata – od 2006. do 2014. godine i to kao kandidat Socijaldemokratske partije koju je u to vreme vodio Zlatko Lagumdžija.
Za ovaj treći borio se kao osnivač i lider stranke Demokratska fronta, koju je formirao 2013, odmah pošto se posvađao i razišao sa svojim političkim mentorom Lagumdžijom. Pobedio je, kao i dva puta ranije, zahvaljujući glasovima iz delova Federacije BiH u kojima živi zanemarljiv broj Hrvata ili ih nema uopšte. Dakle, ponovo su ga izabrali Bošnjaci, a ne Hrvati.
Uprkos toj činjenici njegov izbor je legalan, jer se prema važećim izbornim pravilima u Federaciji BiH biraju dva člana Predsedništva BiH, jedan Bošnjak i jedan Hrvat, što Komšić nominalno jeste. Međutim, taj način izbora nije i politički legitiman i Hrvati mu se žestoko protive.
U HDZ-u BiH Dragana Čovića, koji je na ovim izborima, uprkos vrlo visokom broju osvojenih glasova, poražen, način Komšićevog izbora doživljavaju kao „rušenje temelja BiH” i „ponovno izrugivanje hrvatskom narodu”.
Kao i u prethodne dve, Komšić je i u ovoj poslednjoj predizbornoj kampanji glasove birača skupljao, isključivo, na promovisanju izgradnje takozvane građanske BiH koja bi bila uređena po principu jedan čovek – jedan glas. Tu politiku ne podržavaju Srbi i Hrvati, jer u njoj prepoznaju prikriveni oblik bošnjačkog unitarizma.
U građanskoj BiH, kakvu Komšić, kao zagovornik bosanske muslimanske multietničnosti na račun druga dva naroda, priželjkuje, Bošnjaci bi, kao najbrojniji narod, preuzeli potpunu političku kontrolu nad zemljom i sveli bi Srbe i Hrvate na manjine. Na tu opasnost upozoravao je više puta do sada i predsednik Republike Srpske Milorad Dodik, sada već Komšićev kolega po funkciji.
Odmah pošto je postao svestan svoje pobede, Komšić je svojim javnim istupima uzburkao duhove i podigao tenzije, ne samo u BiH, već i u susedstvu. Prvo je najavio tužbu protiv Hrvatske zbog izgradnje Pelješkog mosta, a nakon toga poručio je Srbiji da je za njega „Kosovo nezavisna država”.
Još aktuelni predsednik RS Milorad Dodik ocenio je kako se Komšić „malo preigrao” i „uživeo u ulogu političkog mesije” koji susednim državama deli lekcije kako treba da se ponašaju, te da je „i pre stupanja na dužnost uspeo da BiH zavadi s Hrvatskom i Srbijom”.
S izborom Komšića ne mire se ni Hrvati u BiH, ni zvanični Zagreb, a nepoželjnom osobom u svojim sredinama već su ga proglasili načelnici gotovo svih hercegovačkih opština i 11 s područja srednje Bosne u kojima žive Hrvati.
Komšić je rođen 1964. godine u Sarajevu, otac Marko po nacionalnosti Hrvat, a majka Danica, rođena Stanić, bila je Srpkinja i poginula je za vreme rata. Iako je po rođenju sarajevski Hrvat, Komšić voli da kaže da je „bosanski patriota i katolik”. Simpatije i ugled među Bošnjacima stekao je još u ratnom periodu, kao jedan od istaknutijih boraca nagrađen je i Zlatnim ljiljanom, najvišim priznanjem Armije RBiH.
Diplomirani je pravnik, ali nije nikada radio u struci. U političkoj karijeri, dugoj 20 godina, bio je zamenik gradonačelnika Sarajeva i načelnik opštine Novo Sarajevo, kao i ambasador BiH u Beogradu. Član je još uvek aktuelnog saziva Predstavničkog doma parlamenta BiH.

Patrijarhu Irineju biće dozvoljen ulazak u Crnu Goru
PODGORICA – Portparolka crnogorske Uprave policije Tamara Pavićević izjavila je danas da će „patrijarhu Srpske pravoslavne crkve (Irineju) biti dozvoljen ulazak u Crnu Goru”, prenosi RTCG.
„U ovom trenutku ne postoji nijedna zakonska smetnja koja bi onemogućila boravak patrijarha u našoj zemlji”, kazala je Pavićevićeva Televiziji Crne Gore, prenosi Tanjug.
RTCG podseća da je iz Mitropolije crnogorsko-primorske ranije saopšteno da će Irinej sutra doći u Crnu Goru s antiohijskim patrijarhom Jovanom, a da je ranije danas podgorička „Pobjeda”, pozivajući se na izjavu visokog policijskog zvaničnika, objavila da Irineju ipak neće biti dozvoljen prelazak crnogorske granice.
Srpski patrijarh Irinej izjavio je da u ponedeljak putuje u višednevnu posetu Crnoj Gori i da će sa poglavarom Antiohijske patrijaršije i svega Istoka Jovanom Desetim obići svetinje Mitropolije crnogorsko-primorske Srpske pravoslavne crkve (SPC).

Protest u Vukovaru izazov Plenkoviću
Više hiljada ljudi okupilo se juče u Vukovaru na protestu koji je organizovao gradonačelnik tog grada Ivan Penava iz vladajuće Hrvatske demokratske zajednice zbog neprocesuiranja ratnih zločina.
Protest je podelio hrvatsku javnost, ali i sam HDZ, jer ga neki doživljavaju kao izraz nezadovoljstva krajnje desnice premijerom Andrejem Plenovićem koji nije podržao održavanje ovog skupa .
Iako je protest najavljen kao nestranački, učesnici nose transparente sa političkim porukama kojima pozivaju na ujedinjenje, a upućuju i negativne komentare hrvatskom premijeru i lideru HDZ-a Andreju Plenkoviću.
Iako je Penava odbacio tvrdnje da protest ima političku pozadinu i da je usmeren protiv premijera, analitičari smatraju da je delom reč o pokušaju obračuna desnog krila HDZ protiv umerenog Plenkovića. Prema pisanju riječkog Novog lista, učesnici protesta su u Vukovar stigli iz mnogih hrvatskih gradova, ali i iz susedne Bosne i Hercegovine.

„Kao država smo jako zakazali kroz zakonodavnu, izvršnu i sudsku vlast. Za to svi snosimo odgovornost, ali daleko najveću funkconeri koji su bili na funkcijama”, rekao je Penava,  javljaju hravtski mediji, a penosi Beta.
On je ocenio da treba osnovati specijalizovani sud i posebna odeljenja tužilaštva za ratne zločine u kojima bi, kako je rekao, radili samo oni koji su se dokazali svojim rezultatima.„Ne dozvolite da rade ljudi koji su se borili protiv ove države i nisu je hteli. Napravite komisiju za istinu. Ne dozvolite da se za zločine na hrvatskom tlu sudi izvan Hrvatske”, naglasio je Penava.
Gradonačelnik pozvao je predstavnike vlasti da, kako je rekao, „razumno utvrđenim zahtevima” uslove ulazak Srbije u EU. On je, između ostalog, pozvao nadležne da ne dozvole da za zločine na Ovčari odgovaraju samo najniže rangirani. Okupljenima se obratilo i više žrtava ratnih zločina koje su opisale strahote koje su prošle tokom rata.
Protest je organizovan zbog, kako je ranije najavljeno, „sramotnog ćutanja hrvatskih državnih institucija kada je reč o procesuiranju svih odgovornih za ubijene i nestale žrtve agresije na Vukovar i Hrvatsku”.

Akademci ne traže centralno grejanje, ali hoće internet
„Tražim garsonjeru na Novom Beogradu, do 180 evra sa troškovima”, „Potrebna soba u Zemunu, cena do 120 evra ili cimerka za zajedničko pronalaženje stana”, „Izdaje se garsonjera u blizini Vukovog spomenika. Kirija 150 evra”… Ovo su samo neke od objava koje su prethodnih dana preplavile jednu od bezbroj Fejsbuk stranica na kojima se okupljaju studenti u potrazi za smeštajem. Akademska godina je nedavno počela, a brucoši iz unutrašnjosti koji nisu „upali” u dom, a „ispucali” su dane gostoprimstva kod rođaka, sada su ozbiljno prionuli na potragu za stanom u kome će provesti bar prvu godinu studija. A ako se sa cifrom od 1.200, koliko je brucoša koji su ostvarili dom, uporedi podatak da je za upis na fakultete Univerziteta u Beogradu konkurisalo oko 18.000 svršenih maturanata, takvih je zapravo najveći broj među novopečenim akademcima.
Za razliku od kolega koji su imali sreće da se školuju na teret budžeta i da se nađu iznad famozne crte na rang listi za smeštaj u nekom od domova, oni će uz novac za samo stanovanje morati da izdvoje i popriličnu sumu za račune. Jer mesečna „prepiska” sa „Infostanom”, EPS-om, kablovskim i internet operaterima za po nekoliko hiljada uvećava iznos za plaćanje privatnog smeštaja.
I dok će studenti koji budu stanovali u privatnom smeštaju i te kako morati da vode računa da gase sijalice za sobom ili da skrate vreme koje provode pod tušem, domci će se, po cenama od najviše 2.200 dinara za krevet zavisno od kategorije sobe, baškariti uz besplatnu struju i vodu. Na raspolaganju akademcima smeštenim u okviru Ustanove „Studentski centar Beograd” su i čitaonice, prostorije za zajednički boravak, prodavnice, vešernice, neretko i teretane, ali i studentski restorani u kojima će doručak platiti 40 dinara, ručak 72, a večeru 59.

Foto D. Jevremović
U privatnom smeštaju, trošak za ishranu samo je još jedan u nizu izdataka koji će isprazniti džepove roditelja studenata koji ionako već imaju dovoljno izdataka.
Ali, za one koji nisu imali sreće na raspodeli za budžetska mesta postoji i „utešna nagrada”. Krajem oktobra ili početkom novembra će, objašnjava Dragan Dondur, rukovodilac službe za raspodelu studentskih mesta, biti otvoren i konkurs za sobe po ekonomskim cenama, koje se kreću od 7.000 do 10.000 dinara mesečno. Varijanta jeste dosta skuplja nego kad je reč o budžetskim mestima kojima država nagrađuje najbolje akademce, ali svakako je reč o povoljnijoj opciji od iznajmljivanja stana, gde je kirija samo jedna kockica u mozaiku izdataka.
– Prednost prilikom konkurisanja imaju studenti na budžetu i oni se prvi rangiraju. Mogućnost da ostvare pravo na dom po ekonomskoj ceni imaju i akademci koji su na samofinansiranju, a od pre nekoliko godina i studenti privatnih fakulteta – objašnjava Dondur.
A ako to ne „upali”, brucošima ostaje surfovanje po internetu, iščitavanje poslednjih strana u novinama, ili obilazak bandera u potrazi za lecima sa informacijama o stanovima koji se izdaju.

Foto D. Jevremović 
I letimičan pogled u oglase otkriva da je ponuda manjih stanova oskudna. Kao i do sada, najskuplji kvadrati za iznajmljivanje su u Novom Beogradu i na Vračaru, gde se mogu rentati i luksuznije nekretnine koje su obično ispod studentskog radara. Tako, na primer, za stan od 45 kvadrata u Novom Beogradu vlasnik traži 450 evra mesečno. Kod Vuka za iznajmljivanje 30 kvadrata potrebno je 250 evra, u Jajincima za 50 kvadrata traže 100 evra, a na Vračaru za 48 kvadrata 280 evra.
– Studenti se danas udružuju i njih dvoje-troje iznajme stan što im se više isplati jer tako smanjuju troškove ne samo kirije nego i računa za komunalije. To pre desetak godina nije bio trend. Ranije je takođe bilo nezamislivo da se uzimaju stanovi bez centralnog grejanja, a danas najpre odu oni koji nemaju radijatore. Pre je i fiksni telefon bio važna stavka, sada više nije nego je internet – kaže Srđan Lončarević, vlasnik agencije za nekretnine „Slavija rent”, i dodaje da deca iz unutrašnjosti često zahtevaju od vlasnika stanova da otkažu telefon jer neće da plaćaju pretplatu.
Stanovi se traže u oktobru, a prema Lončarevićevim rečima otkazuju u junu jer zakupci studenti i ne žele da pregovaraju sa vlasnicima o tome da u toku leta zadrže stan što je, takođe, nekada bilo maltene uobičajeno.
– Tražene su garsonjere i manji stanovi na početku Karaburme, Zvezdare i Voždovca i mogu da se nađu od 150 do 300 evra. Stanovi od Autokomande ka Trošarini ranije nisu bili tražena „roba”, a poslednjih godina oni se najpre izdaju zbog velike popularnosti FON-a i Fakulteta političkih nauka – zaključuje Lončarević.

Foto A. Vasiljević 
Privatne domove zakon ne poznaje
Među studentima se poslednjih nekoliko godina sve češće priča i o privatnim studentskim domovima. Ovakve objekte zakon ne poznaje, ali su u Beogradu prilično zaživeli kao opcija jeftinija od iznajmljivanja stanova. Nekima je ovakav smeštaj samo privremen, dok ne dobiju sobu u domovima kojim upravlja Studentski centar Beograd. Drugima je ovo rešenje stambenog pitanja izgledalo primamljivije od podstanarskog života sa nervoznim gazdama, ljutitim komšijama i previsokim režijama, dok su se preostali za privatni dom odlučili jer ga smatraju boljim i udobnijim od državnih. Cene smeštaja u njima kreću se oko 150 evra sa režijama. Akademci su obično raspoređeni u jednokrevetnim ili dvokrevetnim sobama, uz mogućnost korišćenja zajedničkih prostorija kao što su dnevni boravak, kuhinja, vešeraj… I dok se jedni „zaklinju” da je ovo najbolja opcija, drugi o negativnim iskustvima iz ovakvih domova po društvenim mrežama pišu čitave traktate upozoravajući kolege da ih zaobiđu.
Oni ne ispunjavaju zakonske kriterijume koji su potrebni za ustanove za smeštaj studenata, pa su zato najčešće klasifikovani kao hosteli ili konaci čija su ciljna grupa baš akademci.
Hotel na studentski način
Nezvaničnim studentskim domovima već nekoliko godina smatraju se i neki prestonički hoteli u kojima mesečni najam sobe košta nešto više od 20.000 dinara, u zavisnosti od toga da li je soba jednokrevetna ili dvokrevetna. U cenu su uračunati troškovi grejanja, električne energije, komunalija, čišćenja sobe i zamene posteljine jednom nedeljno.
Problem sa ovom vrstom smeštaja jeste ishrana jer ako studenti odluče da se u ovakvim hotelima hrane celog meseca krajnji račun je mnogo veći zbog toga što jedan obrok na ovakvom mestu košta i po nekoliko stotina dinara.
Kupovina sobe najrizičnija
Poslednja, ali i sigurno najrizičnija opcija jeste i kupovina sobe u nekom od studentskih domova. Ilegalisanje postoji od kako postoje studenti, ali zbog pooštrenih kontrola i rigoroznih kazni nikad nije bilo teže biti prekobrojan.
Uprkos tome što su na ulazu u svaki dom radnici obezbeđenja, sa specijalnim senzorskim vratima koja se mogu otvoriti samo studentskim karticama stanara, ali i iznenadnim noćnim proverama soba, izgleda da uvek ima onih koji nekako uspevaju da prevare sistem, ili se bar trude da to pokušaju.
Sobe se, sudeći po oglasima na društvenim mrežama ili banderama u blizini domova, na ovom „crnom tržištu” kreću od 200 evra pa naviše. Ali za onog ko bude uhvaćen, sigurno će biti „skuplja dara nego mera”.
Ilegalac će se naći na ulici, a studentu koji je prodao sobu, za taj prekršaj trajno se oduzima pravo konkurisanja za dom.

Avala izlazi na crtu Kopaoniku
Kopaonik, Zlatar, Stara planina, Golija i Zlatibor planine su koje se prostiru na velikim nadmorskim visinama, a ski-staze koje se nalaze u ovim skijališnim centrima izgrađene su na više od 1.000 metara pa je i logično da se u ponudi obližnjih gradova kao glavni adut nađe baš zimski turizam.
Mnogo niža „sestra” ovih planinskih lepotica, beogradska Avala čija je nadmorska visina 511 metara, uskoro će ovim divovima stati na crtu jer, kako je najavljeno, neće dugo proći, a i ona će moći da se podiči skijalištem.
Ovakve inicijative postoje već odranije. O tome se pričalo 1994. i 2005. godine, a i u planskim dokumentima predviđen je razvoj Avale kreiranjem sportsko-rekreativnih sadržaja koji podrazumevaju i izgradnju žičare i ski-staze.
Ali, izgleda da će ideja konačno biti realizovana jer se, kako je najavio zamenik gradonačelnika Goran Vesić, sa „Skijalištima Srbije” pregovara o izgradnji staze ukupne dužine 550 metara. 
– Ski-staza je naš novi zajednički projekat, s namerom da dobijemo ovakav objekat na desetak kilometara od centra Beograda. Ideja je da ski-staza radi i leti i zimi po uzoru na mnoge gradove u svetu, kako bi skijanje bilo dostupno onima koji nisu u mogućnosti da odu van Beograda. Finansiranje bi bilo pola-pola i verujemo da je ovo ulaganje u budućnost i u turizam grada – nedavno je najavio Vesić.
U „Skijalištima Srbije” kažu da je izgradnja skijališta na Avali planirana za sledeću godinu, do kada će, nadaju se, stići i sve neophodne saglasnosti, uslovi i dozvole nadležnih institucija. Početak ski-staze duge oko pola kilometra planiran je u neposrednoj blizini Avalskog tornja, a završetak nedaleko od šumarske kuće.
U prvoj fazi gradiće se skijalište sa pratećom infrastrukturom, odnosno ski-liftom, ski-stazom, poligonom za obuku, fabrikom snega, osvetljenjem, specijalnom mehanizacijom, parking prostorom i ostalim objektima. Sledeća faza predviđa izgradnju zabavno-rekreativnih sadržaja kao što su bob na šinama, zip lajn, teren za mini-golf, stena za penjanje i avantura park sa dečjim igralištem.
– Imajući u vidu nadmorsku visinu i klimatske karakteristike, skijalište je predloženo na padini severozapadne ekspozicije i predložena je izgradnja sistema veštačkog osnežavanja, odnosno fabrike snega. Tako bi se skijalo i u uslovima kada su dnevne temperature iznad 0 °S, u periodu od novembara do februara – objašnjavaju iz „Skijališta Srbije” i dodaju da će staza biti pokrivena posebnom veštačkom podlogom kako bi se koristila i u uslovima bez snega.
Troškovi projektovanja i izgradnje skijališnog centra iznosiće oko pet miliona evra, ali kako se nadaju turistički poslenici, ta investicija bi nam se i te kako isplatila jer bi označila novi adut u turističkoj ponudi Beograda.
– Ski-staze na skijalištu moraju biti dovoljno široke, pregledne, sa odgovarajućim nagibom i visinskom razlikom i pripremljene tako da na njima nema rupa, vrtača, kamenih kompleksa ili drugih opasnih mesta. Ski-staze se klasifikuju i obeležavaju štapovima određenih boja prema stepenu težine (u zavisnosti od površina preko kojih se pružaju). Staza na Avali je kategorizovana kao plava, odnosno srednje teška ski-staza – navode u „Skijalištima”.

Ideja da beogradska planinska lepotica postane okupljalište za ljubitelje zimskih sportova nije nova. Zapravo, istorija kaže da je baš na Avali održano prvo skijaško takmičenje, kako u Kraljevini Jugoslaviji, 1929, tako i u Srbiji posle Drugog svetskog rata, 1946. godine.
Skijaši su obično, kažu istoričari, startovali pred planinskom kućom odakle bi se silazilo do podnožja, sve do iznad Ripnja, a završetak je uglavnom bio uspon do planinske kuće. Staze nisu bile sjajno uređene, cipele su bile teške, skijaši nevešti, a oprema loša, pa su padovi bili česti.
Uprkos tome, groznica skijanja koja je prvo zahvatila smučare ubrzo se proširila i na ostale Beograđane koji su počeli da na najzanimljiviji način na Avali uživaju u čarima zime. Osim na planini, skijalo se i na Košutnjaku, Kalemegdanu pa i na današnjem Banovom brdu.
    </div>
    <div id="kultura">
Otvoren Krajiški likovni salon
Povodom krsne slave grada Knina, Pokrova Presvete Bogorodice, u Železničkom muzeju otvoren je Krajiški likovni salon, smotra slikarske umetnosti na kojoj svoje stvaralaštvo, osim Srba iz Krajine, predstavljaju i umetnici iz Republike Srpske i Srbije.
– Ovo je 19. po redu izložba koja se održava u izbeglištvu. U pitanju je jedina kulturna manifestacija koja je preživela teška vremena devedesetih godina – objašnjava Milojko Budimir, generalni sekretar Udruženja Srba iz Hrvatske, koje likovnu smotru organizuje u saradnji sa Srpskim kulturnim društvom „Zora” i Zavičajnim klubom Kninska krajina.
Predstavljeno je oko stotinu radova, a među njima su i dela učesnika likovne kolonije manastira Krka. Među umetnicima ima i onih koji poseduju likovno obrazovanje, kao i talentovanih amatera.
– Tehnike su različite, ali svi radovi imaju zajedničku crtu, a to je zavičaj. Umetnici se na slikama njemu vraćaju i on im je stalna inspiracija – ističe Budimir, dodajući da je kvalitet izloženih dela svake godine sve bolji.
„Traktor iz oluje”, „Opstanak ili bitisanja”, „Tri bora”, „Medaljon”, „Ličke padelice”, „Most na Savi” samo su neki od naziva radova predstavljenih u Železničkom muzeju, a koji sa sobom nose notu nostalgije prema onom što su umetnici došavši u Srbiju ostavili iza sebe.
Među izloženim delima ima i portreta, prikaza gradova u inostranstvu, motiva iz religije, mrtve prirode, običaja... Na otvaranju salona koji će trajati do 28. oktobra, umetnici Minji Čvorić uručena je i nagrada za likovno stvaralaštvo mladih „Boris Markoš Mingo”.
Priznanje se dodeljuje u znak sećanja na umetnika Borisa Markoša koji je poginuo 1991. godine braneći Krajinu.

Fešta na mađarski način
Haljine i kaputi, savremenog i jednostavnog kroja, oživljeni upečatljivim detaljima koji su deo narodne nošnje, sinoć su predstavljeni na modnoj reviji u okviru završnice celodnevne manifestacije „Mađarska fešta”.
Lepotice odevene u modele ravnih linija, u crnoj, beloj i crvenoj boji, šetale su kaldrmom Gračaničke ulice, držeći podruku mladiće odevene u mađarsku nošnju s kicoški naherenim šeširima na glavi.
Šetači centralnim gradskim ulicama svraćali su da pogledaju ovaj modni performans na ulici, prizvani zvukom mađarskog orkestra koji je svirao na terasi na šestom spratu zgrade, a onda se zadržavali u razgovoru s izlagačima gurmanluka i narodne radinosti, ili slikajući se pred „retro” aparatom odeveni u tradicionalnu nošnju ove zemlje.
Ljubazni domaćini iz Mađarskog kulturnog centra „Collegium Hungaricum”, uprkos burnom i ispunjenom danu, imali su volje da Beograđanima objašnjavaju razlog održavanja ove manifestacije koja predstavlja folklor njihove zemlje.
– Ova manifestacija najava je „Nedelja mađarske kulture” koje će trajati sve do proleća. Trenutno smo u Beogradu, ali program će ići ka jugu, sve do Vranja. Cilj nam je da pokažemo koliko smo blizu i koliko smo slični. To što nas razdvaja jezik ne znači ništa jer isto pevamo, isto se veselimo – ističe Klara Sent Đorđi, direktorka Mađarskog kulturnog centra, i dodaje da se program nadovezao na „Mesec srpske kulture” nedavno završen u Mađarskoj.
    </div>
    <div id="vesti">
Razvoj turizma uz pomoć evropskih fondova
Niš, Breznik – Gradska opština Crveni krst ima budžet od 125 miliona dinara, a za dva projekta u okviru prekogranične saradnje dobili smo ukupno osamdeset miliona. To mnogo znači za našu opštinu, jer smo obezbedili turističku destinaciju u netaknutoj prirodi. Siguran sam da će mnogi gosti Niša posetiti i izletište Vidrište, ocenjuje dr Miroslav Milutinović, predsednik niške gradske opštine Crveni krst. Ova opština je u saradnji sa Perničkom oblašću u Bugarskoj realizovala projekat „Turizam i tradicija – raznobojno, zabavno i atraktivno”. Projekat je vredan 600.000 evra, a obe strane dobile su po polovinu tog novca.
Radovi na oba projekta započeti su pre dve godine, a ovih dana su Niš i Breznik dobili nove objekte koji će obogatiti turističku ponudu i privući goste. Prema Milutinovićevim rečima, cilj projekta bio je stvaranje uslova za razvoj turizma i vraćanje starih običaja. Izletište Vidrište kod sela Miljkovac opremljeno je po najvišim standardima. Asfaltiran je put od Miljkovca do izletišta, napravljena betonska staza pored Toponičke reke u dužini od jednog kilometra, asfaltiran put od izletišta do kule Železnik iz četrnaestog veka, postavljeno osam izletničkih stolova, osamnaest klupa, trideset stubova sa panelima za solarnu energiju iz kojih će se, pored rasvete, napajati i devet kamera za nadzor.
– Turizam je u ekspanziji. U odnosu na prošlu godinu turistički promet u našoj opštini veći je za dvadeset procenata i siguran sam da će naši ljudi, ali i gosti iz inostranstva uživati u carstvu netaknute prirode. U blizini je i banja Topilo, kao i kula Železnik – rekao je Milutinović. On je najavio skoru realizaciju još jednog zajedničkog projekta sa Pernikom, takođe u vrednosti od 600.000 evra koje je obezbedila Evropska unija. Reč je o asfaltiranju i uređenju dvorišta niških tehničkih škola, kao i dvorišta tehničke škole u Bugarskoj. Uređeno je oko četiri i po hiljade kvadrata dvorišta Visoke tehničke i Srednje tehničke škole, kao i građevinske škole „Neimar”, izgrađena bina za kulturne manifestacije, teretana na otvorenom, internet kutak, kao i paneli za solarno napajanje rasvete.
Pored gradonačelnika Niša Darka Bulatovića, otvaranju izletišta Vidrište prisustvovali su i Irena Sokolova, načelnica Perničke oblasti i Vasil Uzunov, predsednik opštine Breznik.
Nišlije su uzvratile posetu na otvaranju Kuće survaki maski u selu Košarevo kod Breznika. Bugarski ministar kulture Bojil Banov rekao je da se ideja za otvaranje etno-kuće rodila još sedamdesetih godina prošlog veka, ali je dugo bila zamrznuta, sve dok načelnica Perničke oblasti Irena Sokolova nije oživela ideju da se u Košarevu rekonstruiše stara turska kuća iz 1870. godine i da se u njoj otvori muzej survaki maski koje čuvaju tradiciju bugarskog naroda od najstarijih vremena. U okviru muzeja je i radionica za izradu maski.
– Ova kuća je nekada bila simbol, ne samo Košareva, već čitave opštine Breznik koja ima 34 sela. Ovo je sada muzej običaja na ponos čitavom perničkom kraju – rekla je Sokolova. Surva (bugarski Survaki) je festival koji se održava svake godine 13. i 14. januara, za Novu godinu po starom kalendaru. Glavni čin proslave je popularni maskenbal koji se izvodi u selima u celoj oblasti Pernika. Prve noći maskenbala, Survakari koje čine muškarci, žene i deca u posebno pripremljenim maskama i kostimima, polaze prema središtu sela gde pale vatru i igraju s publikom. Narednog jutra se okupljaju i po celom selu posećuju kuće gde ritualno venčavaju mlade parove, dok medved „mlati” ljude za dobro zdravlje. Domaćini očekuju dolazak s ritualnim obrokom i darovima. Survakari dele darove i često doniraju prikupljena sredstva za siročad i siromašne.

Dva radnika teško povređena u eksploziji u fabrici Nisal
Niš - U eksploziji koja se jutros oko pet časova dogodila u niškoj fabrici aluminijuma „Nisal”, dva radnika su teško povređena, a jedan lakše, potvrđeno je u Kliničkom centru Niš. Povrede opasne po život zadobili su radnici stari 46 i 49 godina koji imaju opekotine drugog stepena po grudnom košu i stomaku, rečeno je agenciji Beta.
Oni se zbrinuti na Klinici za plastičnu hirurgiju KC Niš dok je lakše povređeni radnik pušten na kućno lečenje. Za sada se ne zna uzrok eksplozije u fabrici „Nisal”, a istraga je u toku.

Mini-tornado usred Novog Sada
Novi Sad – U urbanom naselju Satelit, kod istoimene gradske pijace u Novom Sadu, podigao se jak vetar koji je zbog svog oblika odmah prozvan „mini-tornadom”. Novosađani koji su kamerom snimili fenomen podelili su svoje video-radove na društvenim mrežama.
Pojava kakva se nije viđala unutar grada izazvala je veliku znatiželju. Prema onome što se može videti na snimcima koji traju dvadesetak sekundi, nema povređenih niti materijalne štete.
„Pijavica” nalik tornadu kakav postoji u Americi, primećena je u okolini Novog Sada prošle godine, u junu u ataru kod Kisača. Pre četiri godine, opet u junu, viđena je u okolini Sombora. Profesor novosadskog Prirodnomatematičkog fakulteta dr Stevan Savić, Katedre za fizičku geografiju, kazao je za „Politiku” da je pojava netipična za grad.
Primetio je da je pijavica kod Satelitske pijace bila visoka oko sto metara, da je trajala kratko i imala malu snagu koja je podizala uvis kartone i kese. Svaka ulica, napomenuo je dr Savić, ima svoju mikroklimu i teško je bez merenja reći zašto je baš tu nastala.
„Pijavice su kod nas relativno česte, ali se dešavaju na otvorenom prostoru, njivama, u okolini ili na rubu grada, pa ih uglavnom niko i ne primeti, a ranije nije ni bilo toliko kamera. Netipično je, nisam još video tako nešto u urbanoj zoni”, rekao je profesor.
Objasnio je da ova pojava nastaje obično u letnjem periodu, to jest kad je toplo i stabilno vreme, kako je i ovih oktobarskih dana. Podloga se zagreje, zatim i vazduh, koji odlazi uvis i ostavlja polje niskog vazdušnog pritiska. Vazduh se tu vraća, jer se on tako kreće, od višeg ka nižem vazdušnom pritisku.
Profesor je naveo da su kod tornada karakteristične velike razlike u vazdušnim pritiscima, pa brzo dolazi do izmene vazduha, i ti vetrovi mogu da budu snažni, dok kod naše pijavice to nije slučaj.
„Nastaje na sličan način kao tornado u Americi, ali nije ni blizu tih razmera i nema razorni karakter. Kada je primećena u okolini Sombora pre nekoliko godina, bilo je posledica, ali ne razornih, jer je prošla dvorištem i stradao je čardak, ali kuća kao tvrda gradnja nije uništena”, ispričao je dr Savić.
    </div>
    <div id="kultura">
Postoje ciljevi vredni ljudske žrtve
Bernhard Šlink, jedan od najvažnijih savremenih nemačkih pisaca i autor kultnog romana „Čitač”, pripovesti o krivici i moralnoj odgovornosti koju potomci osećaju zbog zločina svojih predaka iz Drugog svetskog rata, povodom svog novog romana nazvanog „Olga” ekskluzivno i prvi put u Srbiji govori za „Politiku”.
Ovu knjigu je u prevodu Spomenke Krajčević objavio beogradski „Plato”. Netipično za njegov dosadašnji rad, Šlink početak pripovesti u delu „Olga” smešta u period ujedinjenja nemačkih država, u vreme kancelara Ota fon Bizmarka, nagoveštavajući tako ulogu koju će Nemačka preuzeti u kasnija dva svetska rata. Ipak, za glavnu junakinju tog doba jačanja Nemačkog carstva Šlink uzima Olgu, devojčicu, a zatim ženu, slovenskog porekla, dovoljno hrabru da shvati da će od početka za svoje mesto morati sama da se izbori. I to obrazovanjem. Još od detinjstva zaljubljena u sina plemićkog roda, ona u svojoj jednostavnosti ne shvata njegovu želju za dalekim putovanjima i kolonijalnim osvajanjima. Slično tome, ona neće razumeti ni svog sina koji je prišao nacistima. Budući da njen voljeni Herbert nestaje na jednom od pohoda, ona ostaje da ga doživotno iščekuje, prolazeći kroz svetske ratove i nemaštinu, oterana kao učiteljica u daleku provinciju. Olga ostaje neuklopljena u nemački ideal posebnosti i megalomanije, ali po nekoj svojoj logici, za gubitak životne ljubavi okrivljuje upravo Bizmarka. Već kao stara gospođa dolazi na ideju da sruši njegov spomenik.
Radnja vašeg novog romana smeštena je još dalje u istoriju, kada je Nemačka počela da sanja svoje velike osvajačke snove. Postoji li taj jedan uzlazni ili silazni pravac u istoriji jedne nacije, u ovom slučaju nemačke, koji se nastavlja generacijama? Da li se taj pravac može promeniti?
Nacije imaju svoju istoriju, tradiciju, nasleđe, začetne mitove, i to ih, naravno, uobličava i usmerava generacijama. Uzmite, na primer, tvoračke mitove Srbije i Nemačke, izgubljenu bitku na Kosovu i propast Nibelunga. Kada je jednom uspostavljen nacionalni mit koji govori o porazu, ta nacija teže će se suočiti s gubitkom nego ona koja je začeta na osnovu pobedničkog mita. Oni narodi koji se osvrću na mit o gubitništvu težiće da ga uzvise do herojstva, pre nego što će nešto naučiti od njega.
Zašto je vaša glavna junakinja Olga slovenskog porekla? Sloveni su u istoriji često bili potisnuti u Evropi? Kako je to danas i kakva je sada uloga Nemačke?
Otac moje junakinje Olge je Nemac, a majka joj je Poljakinja, asimilovana u šlesku populaciju. Ona je tipično dete graničnog područja između Nemačke i Poljske. Sada se sve menja: Nemačka uloga u Evropi, evropska uloga u svetu. Uz masovne migracije u 21. veku, Evropa i Nemačka postaju granične oblasti.
Jedno od mnogih pitanja iz vašeg novog romana tiče se i kolonijalnih osvajanja. Živimo u postkolonijalnom svetu, međutim, koji su to novi oblici kolonijalizma?
Naravno, tu je eksploatacija Trećeg sveta, koju sprovode bivše kolonijalne sile, ali takođe, i bivše kolonije, naročito Kina.



Oskar za „Čitača”

Bernhard Šlink (1944) rođen je u Bilefeldu, a živi u Bonu i Berlinu. Profesor je prava na Univerzitetu Humbolt. Roman „Čitač” proslavio ga je širom sveta, dok je sjajan istoimeni film Stivena Daldrija, s Kejt Vinslet i Rejfom Fajnsom u glavnim ulogama, nagrađen Oskarom, samo učvrstio piščevu slavu. Šlink je autor i romana „Povratak kući”, u kojem glavni junak traga za završetkom pripovesti o nemačkom vojniku, odbeglom iz ruskog zarobljeništva u pokušaju da se vrati kući, ženi koju voli, ali je u potrazi i za sopstvenim identitetom. U romanu „Vikend”, Šlink piše o bivšem teroristi, pripadniku Crvenih brigada, koji posle 20 godina zatvora otkriva raskol između sopstvenih ideja i stavova svojih nekadašnjih prijatelja. U središtu Šlinkovog romana „Žena na stepenicama” nalazi se motiv ženskog akta, koji za mladog advokata postaje životna opsesija više nego žena koju ta slika predstavlja. U zbirkama pripovedaka „Bekstva od ljubavi” i „Letnje laži” Šlink na mnogo načina preispituje teme svojih romana: čoveka u istoriji i savremenosti, koji suočen s emotivnim i moralnim dilemama često spas pronalazi u ćutanju.

Vaša junakinja Olga, stara i prefinjena gospođa, podmeće eksploziv kod spomenika Otu fon Bizmarku. Tu dolazimo do problema terorizma, koji je karakterističan i za vaš roman „Vikend”. Postoje li ideali vredni ljudskih života? Kako da znamo da je naš ideal dostojan života ili umiranja i šta je čovek bez višeg cilja? Da li je savremeno doba uskraćeno u pogledu velikih ideja – slobode, bratstva i jednakosti?
Da, postoje ciljevi vredni ljudske žrtve. Kada dobro promislimo i poslušamo svoje srce, dobro znamo koje su to stvari. Osećam strahopoštovanje prema vatrogascu koji žrtvuje svoj život da bi spasao jednu porodicu iz kuće u plamenu. Ili prema majci koja na kocku stavlja svoj opstanak kako bi spasila svoju decu, ukrcavajući ih na poslednji spasilački čamac. Poštovanje osećam i prema građaninu koji umire u pokušaju da ubije surovog tiranina. Sloboda, bratstvo i jednakost ideali su veliki danas, isto kao što su to bili nekada. Mi na Zapadu shvatamo ih olako već tako dugo vremena. Ne cenimo ih onoliko koliko zaslužuju.
Kako etičke probleme vidite kao pisac, a kako kao pravnik? Može li pravda zaista biti dostižna u životu, u literaturi?
Književnost nas može učiniti osetljivima za vrednosti i lepotu pravednosti. Pravdu, međutim, ne može doseći. Ni u životu, takođe, ne možemo dostići pravdu, osim ako ne možemo i ako ne moramo za nju da se izborimo.
Da li tragate za nekim etičkim odgovorima gradeći svoje junake sudija i advokata i šta ima prevagu u životu, kao i u literaturi: etički i moralni razlozi ili ljudska strast?
Šta je razum bez strasti?
Zastrašujući je način na koji je vaša junakinja Hana Šmic bila poslušna nacističkom sistemu. Šta vas najviše plaši kada razmišljate o nacističkoj Nemačkoj?
Najviše me plaši to kako su lako i kako brzo institucije Vajmarske Republike, demokratske države s vladavinom zakona, nemačko društvo i nemačka kultura jednostavno srušeni onoga trenutka u kojem su nacisti preuzeli vlast. Mi obično mislimo da je političko i kulturno tlo kojim hodimo nalik na čvrst i debeo sloj leda, koji se ne da slomiti, a onda u stvari shvatimo kako sve to lako može da napukne i prolomi se. U nacističkoj Nemačkoj, ali i u današnjoj Mađarskoj ili Poljskoj.
Olga, kao i Hana Šmic u „Čitaču”, voli knjige. Ona ulazi u plejadu vaših snažnih samosvesnih junakinja. Razlika je u tome što je Olgino oružje znanje, koje poslušna Hana nije imala. Jedan vaš junak iz pripovetke izgovara rečenicu da nam znanje daje moć, pa neko drugi ko o nama nešto zna, takođe ima i vlast nad nama. Mislite li da je znanje najvažnije oružje koje možemo imati?
Zar to ne bi bilo divno? Istina nas oslobađa, a samospoznaja nam daje moć da vodimo samosvestan život koji nas određuje kao ličnosti. Suprotno tome, znanje o drugima daje nam sposobnost da njima manipulišemo, to je nešto ružno što je, nažalost, postalo uobičajeno u društvenom životu. Ako tako strašnu stvar sprovode države i krupni kapital, protiv toga se treba boriti svim sredstvima.
Opisujete prefinjene načine na koje žena utiče na muškarca, kao u romanu „Žena na stepenicama”. Da li žena ima moć nad muškarcem, ili je to više ideal žene, njena zamišljena slika?
Naravno, ljubav daje ženi vlast nad muškarcem, kao što i muškarcu daje moć nad ženom. Ljubav prkosi vremenu.
U vašim pripovetkama i romanima često je u osnovi misterija koju treba odgonetnuti. Često u njima prijateljstvo i ljubav pokleknu pod teretom neotkrivene tajne. Koji je njen značaj za život i umetnost?
Tajna nas podseća na naša ograničenja.
Pored ostalog, vaša tema su prijateljstva i ljubavi, koji nemaju srećne ishode. Zašto ljudi beže od ljubavi, što je i u naslovu jedne vaše zbirke pripovedaka? Možemo li pobeći od sebe?
Možemo da rastemo, razvijamo se, da se menjamo, ali i dalje ostajemo ta ista osoba koja raste, razvija se, jedna te ista osoba koja prolazi kroz promene.
Kako vidite svoje knjige na velikom platnu?
Sve zavisi od reditelja. Stiven Daldri stvorio je od romana „Čitač” divan film. Ali, nisu uvek tu Stiven Daldri i Kejt Vinslet.

Život Crnjanskog je veliki roman
Nekoliko je povoda za razgovor sa Mihajlom Pantićem, piscem, kritičarem i profesorom beogradskog Filološkog fakulteta. U ediciji „Vrhovi”, koju uređuje u Biblioteci grada Beograda, uskoro će biti objavljene tri knjige/zbornika: „Miloš Crnjanski, izbliza” (povodom 125. godina od rođenja); „Dušan Kovačević: Humor je svetlost” (povodom 70. rođendana) i „Laza K. Lazarević: Dovršene priče”. U upravo objavljenom zborniku SANU posvećenom Ivi Andriću nalazi se Pantićev tekst o Andrićevoj poeziji, a prigodno izlaganje o delu Mihaila Petrovića Alasa održao je u Akademiji na skupu posvećenom tom naučniku i piscu.
U novije vreme objavili ste više tekstova o znamenitim srpskim piscima, Dositeju, Glišiću, Lazi Lazareviću, Mihailu Petroviću Alasu, Andriću… Koliko sistematski pratimo i čuvamo to dragoceno nacionalno nasleđe?
Odgovor je svakako potvrdan. Nema godine a da kod nas ne izađe niz knjiga i nekoliko stotina eseja i članaka o piscima iz tradicije. Sasvim je drugo pitanje koliko je akustičko polje tog truda, kome se obraćamo, gde se prima i širi ta vrsta znanja. Ponekad, posle časa na fakultetu, kada izađem na ulicu, a gotovo po pravilu kada nevoljno uključim televizor, osećam da pripadam nekoj endemskoj vrsti ljudi ispalih iz tekućeg vremena, koje mahom razgovara u porukama od dvadesetak reči, bez velikih slova, interpunkcije i dijakritičkih znakova.
Kako je to sagledati Crnjanskog „izbliza”, ili se baviti dovršavanjem pripovedaka Laze Lazarevića? Da li dovršavanje priče velikog pisca može da bude jedna od vežbi na časovima kreativnog pisanja?
Život Crnjanskog je veliki roman, videće se to iz sada sklopljenog niza svedočenja onih koji su ga poznavali. Pitanje je da li je imao prijatelja. A Laza Lazarević je neka vrsta norme srpskog pripovedanja, sjajan predložak za dalje imaginiranje ili za stilske vežbe iz realizma. Ali, ko za to mari kada je rđav realizam svakodnevice prepokrio ovdašnji život, politiku i veliki deo tekuće književnosti.
Zbog čega vam je privlačno da pišete o Andrićevoj poeziji, kada se uglavnom govori o njegovim romanima?
Andrić je, pre svega, genijalan pripovedač. I njegovi romani su novelističkog tipa. Celog života je pisao poeziju neprestano ponavljajući da nije pesnik. To nije lako rešiv paradoks, pišete poeziju bez želje da je delite sa čitaocima. Reklo bi se da je posredi potreba za samoispitivanjem, za osluškivanjem unutarnjeg glasa od kog počinje, ali u kom ne završava, svako pisanje. Proza je po pravilu obraćanje drugom, dok je poezija, između ostalog, i način da bolje razumete sebe, svejedno da li je pišete ili čitate. Ona je najzgusnutiji mogući, često i nedokučiv smisao, onaj što se opire logici, jer pesničko mišljenje nije obavezno silogizmu. Andrić, racionalan koliko i demoničan, to je i osećao i znao.
Da li je Dušan Kovačević, koji obeležava sedamdeseti rođendan, zapravo još kao vrlo mlad definisao naš mentalitet? 
Odavno nas je skenirao. Nekako smo olako pristali na sud da je vredna književnost mahom vrlina prošlosti. U redu, najznačajnije knjige su zaista odavno napisane, niko ne zna koliko će ili neće proteći vekova dok se ne pojavi neki novi Šekspir, Servantes, Dostojevski... Zaboravlja se, međutim, da ih i mi kao čitaoci činimo takvim, da ih samim čitanjem održavamo u trajno aktivnom stanju, kako negde kaže Harold Pinter, takođe sjajan dramski pisac. Ne potcenjujmo savremenost. I kod nas i u svetu i danas postoje značajni pisci, ali ljudska taština teško pristaje na saznanje da pisac ne mora biti mrtav da bi bio velik. Kao da ćemo prećutkivanjem tog priznanja nešto zadržati za sebe. Nećemo, svako zaslužuje onoliko koliko mu mera ostvarenosti daje. Kratko i jasno – Dušan Kovačević je klasik. I, na sreću, nije jedini, danas i ovde. Ali, da ne licitiram, odmah će se javiti neko od mojih kolega da me pita zašto sam ga izostavio.
Bili ste u dva navrata član NIN-ovog žirija kritike, a i mnogih drugih, i često ste preporučivali knjige koje vredi pročitati, iako nisu dobile nagradu. Da li je i to uloga kritičara, ako su izgubljene „oštre strele” uperene ka nekom delu?
Pravu kritiku moguće je pisati jedino iz ljubavi, tako je govorio Meša Selimović. Kritika je pratilac književnosti. I to što je danas manje vidljiva, ne znači da ne postoji i da je manje važna. Za razliku od prevlađujućih stavova koji za stanje u aktuelnoj književnosti optužuju kritiku, reći ću da mislim sasvim dobro o njoj. Zamislite da je nema, da je ukinuta, kakav bi tek tada haos nastupio. Kritika uočava i argumentuje vrednosti. I utoliko je njena odgovornost veća. I još ovo: kritika je uvek onakva kakva je sama književnost, jedno bez drugog jedva da postoji.
Kako tumačite činjenicu da sve više ljudi piše? Kako to utiče na književni život u Srbiji?
Književni život više nije onakav kakav je bio pre informatičke ere. Sve je na mreži. Listovi i časopisi, i oni koji su nekako preživeli i oni koji su odnedavno nastali, obraćaju se vrlo malom broju upućenih čitalaca. Pisci u javnosti deluju ili kao blogeri ili kao kolumnisti ili kao zastupnici političkih ideja. O samoj književnosti govori se, mahom, incidentno, samo prilikom dodeljivanja onih nekoliko prestižnih nagrada. Nikada nije bilo više knjiga, nikada nisu bile tako lako dostupne, i nikada književnost nije bila toliko marginalizovana kao u našim danima. Sasvim je u redu to što mnogi pišu, ali nije u redu to što gotovo svaki napisani red pretenduje da bude prihvaćen kao umetnost. Prirodna je čoveka potreba za samoispoljavanjem, za društvenim važenjem... Ipak, ostaje otvoreno pitanje da li je moguće bavljenje književnošću mimo nje ili bez svesti o njoj. Nema kriterijuma izvan onih koji su zadati tradicijom.
Može li naslov vaše skorašnje zbirke pripovedaka „Kada me ugleda ono što tražim” da govori i o tome da u mnoštvu iskustava i događaja treba znati tačno šta nam je potrebno?
Voleo bih da upoznam takvog, ako ga ima. Epifanija nije pitanje namere, već višeg, teško objašnjivog sticaja okolnosti. Čas u kojem osetite intenzitet čistog postojanja. On se otima opisu i zato pripovedanje, kao i poezija, hoće da govore o njemu. Susret sa neimenljivim prevazilazi granicu racionalnog poimanja sveta. To je višesmislen naslov, mnogi su me pitali šta znači. Znači ono što vi u njemu vidite.

Iza Milene Dravić su ostale antologijske uloge
Odlazak Milene Dravić rastužio je ljude u Upravi festivala u Jagodini, ali i sve Jagodince koji su je gledali na „Danima komedije” u ovom gradu. Dobitnica nagrade „Zlatni ćuran” 2012. za životno delo, Milena Dravić je bila zaštitni znak glumačke profesije i najomiljeniji glumački lik u velikoj Jugoslaviji, izjavio je Tanjugu Dobrica Milićević, umetnički direktor „Dana komedije”.
„Iza nje stoje antologijske uloge”, rekao je Milićević. Podsetio je da je ove godine u okviru pratećeg programa festivala, 24. marta u Narodnoj biblioteci „Radoslav Nikčević” u Jagodini promovisana monografija i prikazan dokumentarni film o Mileni Dravić.
Glumica nije prisustovala tom događaju, ali je poslala pismo u kome je napisala: „Volela bih da sam sa vama, ali nisam trenutno u mogućnosti. Biće sve dobro, nadam se, da ćemo se, verujem, ponovo sresti”.
U pismu, koje je pročitano na promociji i koje je pozdravljeno dugim aplauzom, pri čemu su učesnici promocije stajali, bilo je i suza, a Dravić je napisala: „Vežu me lepa sećanja za ovaj festival, a „ćuran mi je posebno draga nagrada, između ostalog jer je za komediju”.
„Možda bih slobodno mogla reći, najozbiljnije, njeno visočanstvo, komediju, žanr kome sam posvetila dobar deo karijere. Skretala sam na to pažnju, a skretaću i dalje. Ozbiljan je to žanr, žestok i dubok. Čak  uzvišen. Doduše, danas sve i svašta sebi dozvoljava da se komedijom nazove, ali nije ni mesto ni vreme da se time bavimo”, napisala je Milena tada.
„Najlepše, u pravoj komediji jeste - pobeda života”, zaključila je velika glumica. Dravić je na „Danima komedije” koje se u Jagodini tradicionalno održavaju od 1972. godine, od 20. do 27. marta, tri puta nagrađena za glumu statuetom „ćuran": 1987. godine za ulogu „Ljubičice” u predstavi „Ptic i Ptica” Slobodana Stojanovića, u režiji Dejana Mijača i u izvođenju Zvazdara teatar.
Za ulogu gospođe Šmit u predstavi „Ćelava pevačica”, režija Jagoš Marković u izvođenju Kreuševačkog pozorišta 1998. godine, i 2011. godine za ulogu Mod u predstavi Kolina Higinsa „Harold i Mod”,  režija Milan Karadžić u izvođenju Beogradskog dramskog pozorišta, prenosi Tanjug.

Mediji u regionu: Odlazak dive
Mediji u Crnoj Gori, Bosni i Hercegovini i Sloveniji prenose vest o odlasku dive jugoslovenskog glumišta Milene Dravić. Crnogorske Vijesti na svom portalu uz naslov „Odlazak dive glumišta” podsećaju da je Milena Dravić glumila u više od 100 filmskih ostvarenja i odigrala 20 pozorišnih uloga, od kojih su mnoge višetruko nagrađane.
Glas Banjaluke u tekstu naslovljenom „Odlazak dive” nabraja u kojim je sve filmovima Milena Dravić ostvarila izvanredne uloge i koje je sve nagrade dobila. Slovenačko „Delo” takođe prenosi vest o smrti Milene Dravić u tekstu naslovljenom „Jedina jugoslovenska glumica koja je dobila nagradu na prestižnom festivalu u Kanu”
Radio televizija Republike Srpske i Federalna Televizija u Bosni i Hercegovini na svojim portalima prenose informacije o odlasku Milene Dravić, a portal klix.ba donosi tekst sa naslovom „U Beogradu preminula legendarna jugoslovenska glumica Milena Dravić”.
„Milena Dravić je definitivno bila jedan od zaštitnih znakova jugoslovenske kinematografije. Osim jugosloveskih filmskih klasika, brojnih partizanskih filmova i slično, Milena je u poslednje dve decenije ostvarila i veliki broj uloga u domaćim humorističkim serijama, među kojima je i „Lud, zbunjen, normalan”, reditelja Elmira Jukića”, piše, između ostalog, portal klix.ba a prenosi Tanjug.

Projekcije filmova Milene Dravić u Jugoslovenskoj kinoteci
Povodom smrti dive jugoslovenskog glumišta publika će u Svečanoj sali Jugoslovenske kinoteke imati prilike da pogleda „WR Misterije organizma”, Dušana Makavejeva iz 1971. godine, najavili su iz Jugoslovenske kinoteke.
Već sutra u 18 časova, gledaoci će moći da pogledaju film „Prekobrojna”, Branka Bauera iz 1962, a u 20:30 ostavrenje „Poseban tretman”, Gorana Paskaljevića iz 1980. godine za koji je Milena nagrađena na filmskom festivalu u Kanu.
Sve projekcije u Kinoteci, kao i obilazak, u maju ove godine otvorenog legata Milene Dravić i Dragana Nikolića, su besplatne, javlja Tanjug.
Od 1. do 5. novembra u Kinoteci će biti upriličena velika retrospektiva filmova u kojima je Milena ostvarila nezaboravne uloge, među kojima su: „Vrata ostaju otvorena”, „Čovek nije tica”, „Hasanaginica”, „Devojka”, „Rondo”, „Nije lako sa muškarcima”, „Sutjeska”... i mnogi drugi.
Knjiga žalosti biće otvorena u Jugoslovenskoj kinoteci, večeras od 18.00 časova, pred početak projekcije filma „WR Misterije organizma”.
Svi zainteresovani moći će da se upišu u knjigu žalosti u Jugoslovenskoj kinoteci, svakog dana od 8.00 časova ujutru do 22.00 časa, do petka, 19. oktobra do 22.00 časa.
Nakon petka knjiga žalosti postaće sastavni deo zbirke legata Milene Dravić i Dragana Nikolića u Jugoslovenskoj kinoteci.
Grlić: Milena Dravić je bila istinska filmska zvezda
Otišla je nesumnjivo najveća zvezda jugoslovenske kinematografije čiji će vedar duh i umetnička genijalnost ostati zapamćeni zauvek, kazao je Tanjugu reditelj Rajko Grlić na vest o smrti dive jugoslovenskog glumišta Milene Dravić.
Grlić kaže da ga je veoma rastužila vest o smrti Milene Dravić, jer je ona bila jedan od najvažnijih simbola jugoslovenske kinematografije.
„Milena je prolazila kroz izuzetno zahtevne i raznorodne uloge sa velikom lakoćom. Pritom je u procesu nastajanja tih filmova širila tu vedrinu i optimimizam koje je nosila u sebi na celu ekipu. Svi su je voleli... Zato njen odlazak izaziva veliku tugu”, kazao je Grlić.
Cenjeni reditelj se seća momenata kada je shvatio da je Milena Dravić najveća zvezda jugoslovenske kinematografije.
„Bio sam klinac kada sam gledao u Puli šta znači biti velika filmska zvezda. Skoro 3 000 ljudi je čekalo Milenu Dravić ispred hotela da bi bili u prilici da je isprate do Pulske arene. Svi ti ljudi su bili srećni posle te kratke šetnje sa njom kroz pulske ulice. Tada sam shvato šta je velika filmska zvezda. Zauvek ću pamtiti Milenu Dravić kao istinsku filmsku zvezdu”, kazao je Grlić.
On kaže da će se jugoslovenska kinematografija pamtiti prvenstveno po fantastičnim glumcima...
„Bata Živojinović, Slobodan Aligrudić, Ljubiša Samardžić... svi ti glumci su imali lica kojima ljudi veruju. E pa među svima njima Milena Dravić je bila najveća zvezda. Bila je glamurozna i istinita, posvećena i lepršava...Istinska zvezda”, kazao je Grlić.

„Zlatni ključ“ Smedereva ide u Azerbejdžan
Smederevo – Međunarodni festival poezije „Smederevska pesnička jesen“ od 16. do 18. oktobra po 49. put održava se u Smederevu, najavili su organizatori. Ovogodišnji dobitnik „Zlatnog ključa“, glavne pesničke nagrade festivala, je azerbejdžanski pesnik Hagani Habiboglu. Jedan je od najistaknutijih pesnika Azerbejdžana, iako po obrazovanju matematičar. Poeziju piše od đačkih dana, debitovao je u dečjim časopisima, da bi potom dospeo i u brojne ugledne književne i kulturne časopise. Autor je četiri zbirke pesama, a dobitnik je prestižnih nacionalnih nagrada.
„Kako sam za sebe kaže, u formalnoj organizaciji svoje poezije ponaša se kao matematičar – jer u matematici nema suvišnih reči, njegova poezija odaje utisak surove discipline hiljadugodišnje tradicije azerbejdžanske lirike, a istovremeno iznenađuje otvorenošću i nervom za egzistencijalne probleme savremenog čoveka“, obrazložio je odbor za dodelu „Zlatnog ključa“.
Prema rečima Gorana Đorđevića, direktora festivala, Azerbejdžan je otvorio katedru za srpski jezik i književnost, čime je otvorio vrata našem jeziku i kulturi, što smo i mi takođe učinili nagradivši njihovog pesnika.
– Vrlo malo se zna o poeziji koja se tamo stvara, a ona sadrži i istočne i zapadne komponente, persijske motive, prastare kavkaske ideje o poeziji i sve se to naslanja jedno na drugo, pa za razliku od evropskih zemalja koje brzo raskidaju sa tradicijom, ove zemlje su se prvo utemeljile u svojoj kulturnoj prošlosti da bi je kasnije nadzidavale i pravile večiti spoj sa prošlošću – rekla je prevodilac Vera Horvat, istoričarka umetnosti i pesnikinja iz Smedereva.
Nagrada „Zlatni ključić“ za dečju poeziju ove godine ostaje u Smederevu. Dobitnik je ovdašnji pesnik i novinar Jovica Tišma, inače inicijator ove nagrade.
„Dobro je da baš u Smederevu, gradu pesništva, upravo u imenu laureata Tišme, imamo pesnika koji velikim kreativnim darom i žarom priziva u igru, a igra se razgranava kolektivitetom“, napisao je čuveni srpski pesnik za decu Mošo Odalović, i sam Smederevac.
– Ova nagrada me svrstava u dobro pesničko društvo. Radujem se da ono što uradim za decu nekome pričini radost i to mi je najvažnije priznanje i potvrda kroz „Zlatni ključić“ – rekao je Tišma.
U najuži izbor za nagradu „Zlatna struna“, za najbolju pesmu festivala, ušlo je pet pesama, od kojih će stručni žiri i publika posebno odlučivati.
Povelju „Zlatko Krasni“ za prevođenje savremene poezije ove godine dobija Silvija Monros Stojaković, dok povelja lokalnog lista „Naš glas“ ide u ruke Smederevki Jasminki Nadaškić Đorđević. Tu su i nagrade „Smederevski Orfej”, za zavičajne autore, i tradicionalna nagrada publike.
Svečanom otvaranju festivala zakazanom za sredu, 17. oktobar, od 19 časova, prethodi pretfestivalski program koji je počeo 10. a traje do 15. oktobra. Zvaničan program manifestacije kreće dan kasnije, Sajmom poezije u Narodnoj biblioteci Smederevo. Ostali programski sadržaji odvijaće se u ovdašnjem muzeju, Malom gradu i Jerininoj kuli u Smederevskoj tvrđavi, letnjikovcu Obrenovića „Zlatni breg“, Vinskom gradu, srednjim školama Smedereva i u Centru za kulturu gde se održavaju glavni programi.
Na „Smederevskoj pesničkoj jeseni“ biće predstavljena i prva knjiga poezije Predraga Živkovića Tozovca, istaknutog srpskog pevača za koga se malo zna da piše poeziju. Tu je i tradicionalno veče Orfeja – susreti pesničkih meridijana, zatim promocija ovogodišnjih izdanja festivala, izložba fotografija – Azerbejdžan – zemlja svete vatre, Meridijani – poezija stranih i domaćih pesnika, gostiju festivala i drugi programski sadržaji.

Preminula Milena Dravić
Glumica Milena Dravić preminula je noćas posle teške bolesti u 79. godini u Beogradu. Jedna od najpoznatijih srpskih i jugoslovenskih glumica, rođena je 5. oktobra 1940. u Beogradu.
Pohađala je osnovnu školu „Janko Veselinović” u Dušanovoj ulici, a potom upisala Prvu mušku gimnaziju. Glumila je u preko sto filmskih ostvarenja. Popularnost joj je donela saradnja sa Ljubišom Samardžicem.
Najpoznatije uloge ostvarila je u filmovima „Prekobrojna”, „Jutro”, „Kozara”, „Bitka na Neretvi”, „Ljubavni život Budimira Trajkovića”, „Rad na određeno vreme”, „Moj tata na određeno vreme”, „Sekula se opet ženi”, „Nije lako sa muškarcima” i „Zona Zamfirova”.
Poznata je i kao učiteljica iz kultne serije „Priče iz Nepričave”, Vera iz „Policajca sa Petlovog brda”, zatim kao Vukosava Petrović i Spomenka iz TV–komedija „Pozorište u kući” i „Lud, zbunjen, normalan”.
Sa svojim trećim suprugom i kolegom Draganom Nikolićem je od 1972. do 1974. vodila popularni šou program Obraz uz obraz. Milena je često igrala samohrane majke, seljanke, žene iz radničke klase, bila je i pionir i ekscentrična junakinja filmova Crnog talasa, a velikim delom na uspehu u karijeri duguje i romantičnim komedijama u kojima je glumila uz Ljubišu Samardžića.
Dravićeva je dobitnica Nagrade za najbolju sporednu glumicu na Kanskom filmskom festivalu, specijalne nagrade Zlatna ruža na Filmskom festivalu u Veneciji, najprestižnijih srpskih nagrada Dobričin prsten i „Žanka Stokić” za celokupan doprinos jugoslovenskoj i srpskoj kinematografiji, nagrade „Joakim Vujić”, nagrade Pavle Vuisić na Filmskim susretima u Nišu, četiri Zlatna ćurana na Danima komedije u Jagodini i čak rekordnih deset Zlatnih arena na Filmskom festivalu u Puli, javlja Tanjug.

Otišla je najvoljenija glumica koja je mogla da igra sve
Otišla je najvoljenija i jedna od naznačajnijih glimica jugoslovenske kinematografije koja je mogla i umela da igra sve, saglasni su Radoslav Zelenović, Ivan Jevtić i Voja Brajović, povodom vesti da je preminula Milena Dravić. Bard našeg glumišta Vojislav Brajović napominje da otišla glumica koja spada u red najznačajnijih umetnika epohe.
„Njen šarm, srce, radost igre bili su neponovljivi... Njeni profesionalni dometi su sigurno među najznačajnijima u istoriji naše kinematografije, jer je mogla i umela da igra sve... Njena pojava je ostavila dubok pečat u našim sećanjima i bila je privilegija da delimo epohu sa njom”, kazao je Brajović.
Radoslav Zelenović, vrsni pozavalac kinematografije i upravnik Audio-vizuelnog arhiva i Centra za digitalizaciju SANU, kaže da je Milena Dravić nesumljivo bila najveća zvezda jugoslovenske kinematografije.

„Milena je bila autentična filmska zvezda. Pođednako je ubedljivo igrala u društveno angažovanim filmovima 'crnog talasa', u komercijalnim komedijama, ratnim spektaklima... Na veliko platno je uvek donosila nešto autentično, svoje, neponovljivo, zbog čega su je kolege i publika obožavali. Imala je harizmu i odmerenost karakterističnu za najveće zvezde u istoriji kinematografije. Njen aganžman na televiziji i pozorištu samo je uokvirio izuzetnu umetničku karijeru”, kazao je Zelenović.
On je istakao veliku naklonost i poštovanje publike prema Mileni Dravić koje nikada nije prestajalo. „Pre nekoliko meseci, na filmskim festivalima na Paliću i u Puli publika je ovacijama dočekala i nagradila veliku divu naše kinematografije. Ljudi su znali koliko je vredna njena karijera i umeli su to da nagrade”, kazao je Zelenović.
Vučić: Činila je naše društvo boljim,a kulturu bogatijom
Predsednik Srbije Aleksandar Vučić uputio je telegram saučešća Udruženju dramskih umetnika Srbije i Udruženju filmskih glumaca povodom smrti velike jugoslovenske i srpske glumice.
„Ostali smo bez naše Milene Dravić, velikana jugoslovenske i srpske umetnosti. Milena je obeležila drugu polovinu dvadesetog veka u pozorištu, na filmu i televiziji. Neka joj je večna slava i hvala, jer je naše društvo učinila boljim, a kulturu bogatijom”, navodi se u telegramu predsednika Vučića, prenosi Tanjug.
Gojković: Zauvek obeležila jugoslovenski i srpski film
Predsednica Skupštine Srbije Maja Gojković uputila je saučešće povodom smrti velike glumice Milene Dravić u kome je istakla da je ostavila neizbrisiv trag u jugoslovenskoj i srpskoj kinematografiji.
„S velikom tugom sam primila vest o smrti legende našeg glumišta. Svojim jedinstvenim šarmom i talentom, Milena je zauvek obeležila jugoslovensku i srpsku kinematografiju i ostavila neizbrisiv trag na našoj pozorišnoj sceni. Bila je i ostaće inspiracija za generacije naših mladih glumaca”, navela je Maja Gojković, prenosi Tanjug.

Brnabić: Ostavila je neizbrisiv trag u našoj kulturi
Predsednica Vlade Srbije Ana Brnabić uputila je telegram saučešća povodom smrti velike jugoslovenske i srpske glumice glumice Milene Dravić, u kome je istakla da je ona ostavila neizbrisiv trag u kulturi.
„Svojim raskošnim glumačkim talentom i fantastičnim filmskim, pozorišnim i televizijskim ulogama, Milena Dravić ostavila je neizbrisiv trag u našoj kulturi. Uvek dostojanstvena i jedinstvena, plenila je svojim neverovatnim talentom i šarmom”, navela je Brnabićeva, prenosi Tanjug.
Premijerka je istakla da će Milena Dravić ostati upamćena kao jedna od najvećih zvezda domaćeg glumišta, velika dama i veliki čovek.
Dačić: Milena i Dragan obeležili epohu u umetnosti
Prvi potpredsednik Vlade Srbije i ministar spoljnih poslova Ivica Dačić uputio je telegram saučešća porodici, prijateljima i brojnim poštovaocima preminule glumice Milene Dravić.
„Milena i Dragan (Nikolić) obeležili su jednu epohu u srpskoj i jugoslovenskoj umetnosti. Svojom uvek sugestivnom i jedinstvenom glumom, kao i neponovljivim šarmom, inspirisali su mnoge generacije. Ja ih neću zaboraviti, a uveren sam da će i mladima koji dolaze biti uzor ne samo kao glumci već i kao veliki ljudi. Srbija im duguje da počivaju zajedno u Aleji zaslužnih građana. Oni jesu velikani naše zemlje”, naveo je Dačić u telegramu saučešća.
Vukosavljević: Gubitak nekog bliskog
Ministar kulture i informisanja Srbije Vladan Vukosavljević uputio je povodom smrti velike jugoslovenske i srpske glumice Milene Dravić telegram saučešća u kome je istakao da se vest o njenom odlasku „kod generacija njenih iskrenih privrženika doživljava kao gubitak nekog bliskog”.
„Potresen tužnom vešću u ime Ministarstva kulture i informisanja i u svoje lično ime izražavam duboko i iskreno saučešće zbog smrti Milene Dravić njenoj porodici, prijateljima, kolegama i Udruženju dramskih umetnika Srbije”, naveo je Vukosavljević.
On je podsetio da je Milena Dravić drugo ime za jednu veliku epohu domaćeg filma, glumica jedinstvenog lirskog senzibiliteta u ranim ulogama, ali i zrelih karakternih dramskih i komičnih ostvarenja, osim na filmu, i na televiziji i u pozorištu.
„Osvajala je šarmom, ljupkošću i dobrotom. Bila je zvezda, ali uvek skromna i neposredna. Siguran sam da se vest o njenom odlasku u svim našim domovima, kod generacija njenih iskrenih privrženika, doživljava kao gubitak nekog bliskog”, istakao je Vukosavljević, prenosi Tanjug.
Dodik: Obeležila čitavo razdoblje
BANjALUKA – Predsednik Republike Srpske Milorad Dodik uputio je telegram saučešća Udruženju dramskih umetnika Srbije povodom smrti Milene Dravić, javlja Tanjug.
„Duboko me je ražalostila tužna vest o smrti čuvene srpske glumice Milene Dravić. Ovom prilikom želim da u ime građana Republike Srpske i moje lično ime izrazim najdublje saučešće njenoj porodici i svima onima koji su je voleli i poštovali.
Milena Dravić je tokom svojom bogate i raskošne glumačke karijere obeležila čitavo jedno razdoblje jugoslovenskog i srpskog glumišta”, navedeno je u telegramu saučešća, saopštio je Biro za odnose sa javnošću predsednika RS.
    </div>
    <div id="ekonomiji">
Novajliji preduzetniku mesečni troškovi oko 6.750 dinara
Ovaj oktobar posebno je važan za sve one koji planiraju da pokrenu svoj biznis. Velika olakšica – oslobođenje od plaćanja poreza i doprinosa na zarade za poslodavca i do devet novozaposlenih, nedavno je startovala, a budući preduzetnici, odnosno osnivači privrednih društava, trebalo bi da znaju da se za datum početka korišćenje ove pogodnosti uzima dan početka obavljanja delatnosti, bez obzira na to kada su se upisali u registar privrednih subjekata.
Fiksni mesečni troškovi za novajlije preduzetnike u prvoj godini poslovanja prosečno će iznositi 6.750 dinara, a za privredna društva 12.750 dinara. Osim mesečne cene održavanja računa i e-bankinga, u te troškove uračunate su i obavezne knjigovodstvene usluge, koje su ujedno i najskuplja stavka, proračun je NALED-a. Kada je reč o troškovima osnivanja firme, preduzetnicima je minimalno potrebno 1.860 dinara, dok osnivač privrednog društva u startu najmanje treba da odvoji 7.620 dinara. U cenu su uračunati naknada za osnivanje društva, troškovi registracije i objave osnivačkog akta, overa osnivačkog akta i OP obrasca, izrada pečata (opciono, ali košta 2.000 dinara) i osnovni novčani kapital. Početnici u poslovanju ipak treba da znaju da odnedavno ne moraju da koriste pečat u poslovanju s bankama, a takođe nisu u obavezi ni da izdaju papirne fakture i dostavljaju ih partnerima poštom.
Novu meru poreskog oslobođenja ne mogu da koriste jedino preduzetnici paušalci, jer se po Zakonu o porezu na dohodak građana samo preduzetnik i preduzetnik poljoprivrednik mogu opredeliti na ličnu zaradu. Prvi koraci u biznisu, podrazumeva se, počinju pribavljanjem dokumenata koji su potrebni pre registracije u Agenciji za privredne registre (APR): odabir forme poslovanja i delatnosti, određivanje naziva firme, izbor knjigovođe… Novina je da baš od 1. oktobra poslovno ime preduzetnika obavezno mora da sadrži ime i prezime preduzetnika, oznaku „preduzetnik” ili „pr” i adresu na kojoj posluje. Dobra vest za sve novajlije je da firme mogu da registruju elektronskim putem, a e-prijava se popunjava u aplikaciji dostupnoj preko portala APR-a, gde je omogućeno i elektronsko plaćanje platnim karticama. Naknada za to staje 1.000 dinara. Sledeći korak je prijava na obavezno socijalno osiguranje. Korisnici mere poreskog oslobođenja ostvaruju pravo na zdravstveno osiguranje, dok doprinose za obavezno osiguranje za njih plaća država.
Da bi novajlije u biznisu ostvarile ovo pravo, potrebno je da se prijave na Centralni registar obaveznog socijalnog osiguranja (CROSO). Važan podatak za sve njih je i da im za tih 12 meseci, na koliko je oročeno oslobođenje od plaćanja poreza i doprinosa na zarade, neće teći staž – ni poslodavcu ni novozaposlenima.
Da bi mogli da posluju treba da otvore i račun kod banke. Otvaranje računa za pravna lica u većini banaka se ne naplaćuje, ali postoje određeni troškovi – uplata osnovnog novčanog kapitala za privredna društva (za doo najniži zakonom predviđen iznos je 100 dinara), mesečnog održavanja računa oko 450 dinara i naknada za e-banking oko 300 dinara. Na kraju, novajlijama preostaje još da podnesu poresku prijavu preko portala Poreske uprave, i to u roku od dve nedelje od dana upisa u APR.

Tri karte za 4.0
Oklevanje je zločin pred revolucijom, rekao je Vladimir Iljič Lenjin, uoči prevrata 1917. godine. Iako je aktuelna Četvrta industrijska revolucija posve drugačija od pomenute boljševičke, ni ona ne trpi premišljanje i neodlučnost. Ko joj se ne pridruži, nestaće s tržišne mape sveta.
Da bi se Srbija ukrcala na voz tehnološke budućnosti, znane i kao Industrija 4.0, nužno je da naša preduzeća digitalno transformišu sva područja svog poslovanja: projektovanje, proizvodnju, marketing, upravljanje, prodaju. Firme koje prate inovacije imaju kreativne rukovodeće timove, modernu, automatizovanu proizvodnju, nadograđenu paletom korisnih aplikacija namenjenih potencijalnim kupcima – mogu da u vozu Četvrte industrijske revolucije računaju na mesto u kupeu prve klase. Ostali će se, u najboljem slučaju, boriti za stajanje na jednoj nozi u hodniku.
Istraživanje koje je u junu ove godine sprovela Privredna komora Srbije pokazalo je da 60 odsto malih i srednjih preduzeća nema planove za digitalnu transformaciju, niti shvataju zbog čega bi tako nešto bilo korisno. A takva preduzeća čine 99 odsto srpske privrede. Zato se poseglo za „apostolskim” metodom širenja učenja: uz pomoć eksperata Austrijske privredne komore, u PKS-u je organizovana obuka za digitalne konsultante. Njih dvadeset dvoje, koji su dobili sertifikate krajem septembra, pomagaće malim i srednjim preduzećima širom Srbije u digitalnoj transformaciji poslovanja. Pri tom, kopi–pejst nije primenljiv: svako mora da polaznoj platformi udahne vlastitu kreativnost i originalnost.
Važno uporište pregnuća nazvanog Nova industrijalizacija Srbije jeste i Mašinski fakultet u Beogradu, neformalni akademski štab pokreta digitalizacije u Srbiji. Na Mašincu se poslednje tri godine održava Tehnološki samit SAD–EU–Japan–Australija, čiji je cilj da istraži potencijalnu ulogu naše zemlje u novom svetskom industrijskom poretku. U fokusu ovogodišnjeg samita upravo su bila mala i srednja preduzeća. I nije sve ostalo na trodnevnom skupu u prestonici. Primereno metodologiji širenja „revolucionarnog vrenja”, krenuli su u terenski rad. Tako je sredinom prošle sedmice u Gornjem Milanovcu održan panel na temu Nova industrijalizacija Srbije, jedanaesti u nizu takvih skupova. Domaćin je bila kompanija „Metalac”, jedan od nacionalnih lidera digitalizacije, a osim predstavnika akademske zajednice, Privredne komore, Ministarstva privrede, na panelu su bili i čelni ljudi firmi iz Beograda, Kragujevca, Užica, Niša, Požege...
– Ovo je pokušaj da „virus” širimo na milion adresa, dok ne napravimo sistem za primenu industrije 4.0 – rekao je na otvaranju skupa prof. dr Radivoje Mitrović, dekan Mašinskog fakulteta. Upravo će se na toj tački i prelomiti sudbina Četvrte industrijske revolucije u Srbiji – „partizanska” digitalizacija, razuđena poput izolovanih ostrva, mora da preraste u pokret. Da se i medijski i institucionalno osvetle i afirmišu primeri dobre prakse, da se njihovi pelceri primene u preduzećima gde će tradicionalna organizacija proizvodnje u bliskoj budućnosti postati jalova. Ili, kako je to na skupu u Gornjem Milanovcu efektno sažeo dr Dragan Đuričin, profesor Ekonomskog fakulteta: „Inoviraj, automatizuj, digitalizuj, poveži se ili – nestani!”
Kada je reč o povezivanju, na skupu u „Metalcu” se čulo da na putovanje vozom Industrije 4.0 privreda ne može krenuti bez akademske zajednice i države. Treći putnik već poslovično kasni na peron. Mada ohrabruje što je ovo prva revolucija u istoriji Srbije kojoj se država ne suprotstavlja. Štaviše, podržava „prevratničke ideje”, barem deklarativno. Ali, jasne industrijske politike još nema.
Katarina Obradović Jovanović, pomoćnica ministra privrede za sektor malih i srednjih preduzeća i preduzetništva, kaže da se država opredelila za strategiju pametne specijalizacije. To znači da će biti definisane oblasti za koje se proceni da imaju najveći potencijal da podstaknu ekonomski razvoj i da se onda u te oblasti usmere sredstva za istraživanje i inovacije.
– Ne možemo da mehanički kupimo ideje iz drugih zemalja, po sistemu „videla žaba da se konji potkivaju”. Hajde da kroz dijalog s privredom definišemo oblasti u kojima možemo da se takmičimo sa svetom, šta suštinski možemo da dosegnemo ili sebi prilagodimo – rekla je pomoćnica ministra privrede.
Odabir će nam „olakšati” Evropska unija, jer je naša obaveza u okviru pregovaračkog poglavlja 20 da industrijsku politiku sinhronizujemo s EU. Tek kada svoja htenja uskladimo s potrebama Unije, otvoriće nam vrata fondova.
A da bi sve rečeno bilo moguće, osim novca, potrebni su i stručnjaci. Ne samo vrhunski školovani, već i kreativni. I voljni da rade u svojoj zemlji. Jer, ljudi su ti koji stvaraju tehnologiju.
    </div>
    <div id="vesti">
Vozilo Hitne pomoći usmrtilo ženu na pešačkom prelazu
Vrbas - Na pešačkom prelazu u centru Vrbasa kod Gimnazije „Žarko Zrenjanin” kombi vozilo usmrtilo je ženu staru 74 godine. Kako je javlja B92, u nesreći je učestvovalo vozilo Hitne pomoći, a nesreća se dogodila na delu puta gde je maksimalna dozvoljena brzina kretanja 30 kilometara na sat, prenosi Tanjug.
    </div>
    <div id="gastronomija">
Danas u „Politici” poklon dodatak „STO SLAVSKIH RECEPATA”
Na 32 strane poklon dodatak
kako se pripremaju kolač i žito,
predjela, supe i čorbe, 
glavna jela, riba i meso, torte... 
Pravila postavljanja slavske trpeze. 
Samo u "Politici"
    </div>
    <div id="vesti">
Zakon izbrisao sve prethodne mandate dekana
Počela je nova školska godina na fakultetima, a na mnogima od njih počeo je i novi mandat dekana. Mandat je trogodišnji, ali većina dekana na Univerzitetu u Beogradu na toj funkciji je po drugi put, jer su izabrani 2015. Neki su prvi put izabrani još 2012, što znači da su ove jeseni okončali dva mandata, ali su sada u trećem, zato što im, kao i rektorima, to omogućava novi zakon o visokom obrazovanju.
Naime, u članu 64. ovaj propis navodi da je „organ poslovođenja univerziteta rektor, a fakulteta dekan” i da se organ poslovođenja bira na tri godine „sa mogućnošću jednog uzastopnog izbora”, da bi u završnim odredbama (čl. 144) precizirao: „U ukupan broj mandata ne računaju se mandati do stupanja na snagu ovog zakona”.
Zakon je time praktično poništio dotadašnje mandate dekana i omogućio im da budu na ovim funkcijama još dvaput po tri godine, iako su pre toga u istom kabinetu bili tri ili čak šest godina. Ako se tome doda da dekani u svom prodekanskom timu najčešće zadržavaju iste ličnosti, onda se nameće pitanje da li je zakonodavac obezbedio poslovodstvima fakulteta ono što osporava i mnogim političarima?



Bez radikalnih promena

Da je novi zakon o visokom obrazovanju doneo radikalne promene u način izbora i pozicije i ovlašćenja dekana u odnosu na prethodni propis, tada bi bilo opravdano zanemariti i njihove prethodne mandate. Međutim, u novom zakonu takvih suštinskih promena nema i zato je brisanje prethodnih mandata u velikoj meri sporno, smatra profesor Vladan Petrov.

– Mislim da za nosioce akademskih funkcija, kakva je rektorska, ili fukcija dekana, ne treba primenjivati pravila koja važe za političare, a to je da mandat bude primereno dug da bi političar sproveo svoj politički program – kaže dr Vladan Petrov, profesor Pravnog fakulteta u Beogradu. On se priseća onoga što je svojevremeno čuo od starih profesora – da su dekani nekada birani „po starini” i da je njihov mandat trajao najduže dve godine. To u ovom vremenu nije realno, ali Petrov ocenjuje da zadržavanje istih ličnosti na istim mestima duže od šest godina zaista nije primereno karakteru ove funkcije. Zato je, kaže, trebalo odustati od mogućnosti da se prethodni mandati poništavaju, jer time se ulazi u nove mandate i otvara prostor da za nekoliko godina, kada bude donet još jedan novi zakon, ponovo budu poništeni svi postojeći mandati.
Profesor smatra da je zakonodavac ovim brisanjem prethodnih mandata doprineo obesmišljavanju dekanske dužnosti, koja je „jedna visokoakademska i reprezentativna, a ne politička funkcija”.
Petrov je i sam donedavno nekoliko meseci bio na poziciji vršioca dužnosti dekana i kaže da, „pravno posmatrano, ta vlast uopšte nije velika, ali njena dugotrajnost poremećuje principe na kojima počiva akademska zajednica”.
– Naš zakonodavac očigledno nije vodio računa o tim specifičnostima zajednice na koju se pomenuto rešenje odnosi, jer time se podstiče težnja ljudi da što duže ostanu na funkciji – kaže profesor.
Kako ovu mogućnost produženja mandata dekana na dvanaest godina komentariše bivša rektorka Univerziteta, a sada profesor emeritus na Filozofskom fakultetu dr Marija Bogdanović? Njen prvi komentar je da se ono što se događa na globalnom političkom planu u negativnom svetlu reflektuje i na zbivanja na univerzitetu.
– Jedna od tih negativnosti je težnja za dugim opstankom na funkciji, što na fakultetima nema smisla, jer ne znam zašto bi se jedan redovni profesor, umesto naukom i nastavom, godinama bavio fakultetskom administracijom – komentariše profesorka, a na pitanje da li dugo nepromenjena rukovodstva na fakultetima doprinose i stvaranju suprotstavljenih nastavničkih grupacija, kaže:
– Naravno da se stvaraju takve grupacije i da se nastavnici koncentrišu prema različitim interesima i ličnim animozitetima. Lični i profesionalni odnosi mešaju se i dovode u vezu s političkim i idejnim opredeljenjima. I zato je ponekad i neke najbanalnije odluke, ali i neke veoma važne, na univerzitetu teško doneti – rekla nam je profesorka Bogdanović.

Gore njive oko Jagodine, vatra uz autoput
JAGODINA – Zbog paljenja ostataka obranog kukuruza, vatra rasplamsana vetrom, zahvatila je večeras velike površine njiva, između Kočinog Sela i Ribara, na levoj obali Velike Morave kod Jagodine.
Vatra je na oko 150 metara od autoputa Beograd - Niš i prvih kuća, a njive su u gustom dimu.

(Foto Tanjug)
Vatrogasne ekipe gase požar, ali zbog vetra i velikih površina zahvaćenih požarom ne stižu, na jednom mestu ugase, na drugom izbije vatra, javlja Tanjug.
Borba vatrogasaca sa vatrom na njivama, traje nekoliko dana, a ne pomažu ni apeli poljoprivrednih stručnjaka i vatrogasaca, da se ostaci žitarica ne pale na njivama.   Ne pomažu ni kazne, koje nisu male, rečeno je Tanjugu u Policijskoj upravi u Jagodini.

Mihajlovićeva: Prijavite ako vas neko seksualno uznemirava
Potpredsednica Vlade Srbije Zorana Mihajlović pozvala je devojke da prijave one koji ih seksualno uznemiravaju.
„Činjenica da 80 odsto devojaka doživi da joj se zviždi na ulici, dobacuje neprimerenim nadimcima poput „cico” ili „mačko”, a više od polovine njih dobija lascivne poruke sa seksualnom konotacijom je zabrinjavajuća i govori nam da su žene svakodnevno izložene ponižavanju i uznemiravanju”, rekla je Mihajlović koja je i predsednica Koordinacionog tela za rodnu ravnopravnost, javlja Tanjug.
Ona je povodom istraživanja koje je sproveo Autonomni ženski centar rekla da je važno da devojke i žene prepoznaju šta je sve seksualno uznemiravanje, ali i da o tome ne ćute već da prijave one zbog kojih se osećaju ugroženo.
„Država je prošle godine izmenila Krivični zakonik i po prvi put dela poput seksualnog uznemiravanja i proganjanja prepoznala kao krivična. Bilo da se radi o neprimerenim nadimcima, slanju nepristojnih poruka, dodirivanju, unošenju u lice, polnom uznemiravanju – devojke se osećaju uplašeno i poniženo i to je neprihvatljivo u društvu koje gradimo”, rekla je Mihajlović.
Potpredsednica Vlade je dodala i da je rad sa mladima, od najranijeg uzrasta, od izuzetne važnosti za prevenciju ovakvih oblika ponašanja.
„Moramo raditi sa decom, učiti ih da poštuju jedni druge, podjednako i dečake i devojčice edukovati šta je rodna ravnopravnost, ali i kako da prepoznaju seksualno uznemiravanje i kako da reaguju povodom toga”, rekla je Mihajlović.

Miholjsko leto u Metohiji
Prizren, Velika Hoča – Ogromni koren lipe podigao je kocke kaldrme. Oko stabla su nagnute klupe na kojima sede đaci i profesori. Blago je miholjsko leto u Prizrenu, a iz guste, potkresane krošnje pada lišće. Ovo je lipa srpskih patrijaraha, nema nijednog, u dvadesetom veku, koji ovde nije – kao đak ili kao profesor – proveo neko vreme. Ona pamti kada je, u Velikom ratu, u temelje Bogoslovije „Sveti Kirilo i Metodije” kralj Petar sakrio svoju krunu napravljenu od Karađorđevog topa i otišao preko Albanije. Od svih vrednosti i živih stvorenja jedino je ova lipa preživela Pogrom 17. marta 2004. godine. Ispod nje ove večeri prorektor Isidor širi ruke i dočekuje goste. Sve je obnovljeno, a nema mesta na Kosovu i Metohiji odakle nije došao neki posetilac na književno veče Matije Bećkovića i promociju knjige „Kosovo najskuplja srpska reč”, čije je novo izdanje objavila upravo Prizrenska bogoslovija.
Prof. dr Aleksandar Milanović je, besedeći o knjizi, naglasio da je „reč Kosovo u svim svojim značenjima utkano u suštinu srpskog bića, a samim tim i centralno u našem jeziku, što Bećković obrazlaže kroz čitavu knjigu”. Profesor Jovan Delić smatra da Bećković pesnički definiše modernog izdajnika koji „mora da deluje dostojanstveno i da glumi slobodara i pobednika, ozbiljnog i zabrinutog spasitelja naroda”.
Svečanosti u Metohiji završene su na Miholjdan u Velikoj Hoči. Ovaj praznik vina i okončanja radova u polju ustanovljen je posle 1999. godine i pada ovog mesta u potpunu izolaciju. Bila je to potreba za susretom getoiziranih ljudi, pa u ovo selo s izuzetnim srednjovekovnim crkvama stižu pisci, slikari, glumci i prognanici iz Metohije. Miholjdan je najvažniji dan geto života i sve što se stvaralo i radilo tokom godine vidi se tog dana. Muzičar i boem Dejan Živić Slavujče peva „U Prizrenu zelena jabuka”, a visoki dečanski monah Danilo sporo i dostojanstveno nosi čaše vina u staroj Dečanskoj vinariji gde se degustira „ono što je Bog ove godine dao”.

Foto Ž. Rakočević
„Lepo je ovih dana prošetati Velikom Hočom i osetiti mirise vina i mirise koji se šire celim krajem. Izgleda kao da svi pečemo rakiju”, kaže Jovan Đuričić, predsednik Privremenog organa Opštine Orahovac. Zajedno s ovom idiličnom miholjdanskom atmosferom idu izolacija, nebezbednost, stalna nesigurnost, incidenti i pljačke. U dvema porodicama Micić, kod Matića i u domu Čukarića još se oseća pustoš pljačke koja ih je zadesila pre petnaest dana. Pomažu im Visoki Dečani, Kancelarija za Kosovo i Metohiju, stigle su i krave i telad, ali uprkos tome mali Damnjan Čukarić ne zaboravlja svoju odvedenu kravicu Draganu. Povredio je oko i morao je u Beograd na lečenje.
Kraj prazničnog dana je pomalo pust, čuje se pesma između vina i crkava, gosti odlaze, vreme berbe je završeno.
Oaza u pustinji
„Velika Hoča ima duboke korene iz kojih crpi sokove koji su potrebni da bi mogla da opstane, kao ostrvo u moru, kao oaza u pustinji”, kaže episkop raško-prizrenski Teodosije u besedi na početku programa ispred Gospodarske kuće u Velikoj Hoči. Potom su stihove govorili Matija Bećković, Ratko Popović, nastupili su etno-grupa „Izvor” iz Vranja, Hor Prizrenske bogoslovije, KUD „Kopaonik” iz Leposavića, Ansambl „Venac” iz Gračanice, a promovisana je i „Antologija srpske narodne lirike Kosova i Metohije” koju je, neposredno pred smrt, priredio profesor Vladimir Bovan. Celu manifestaciju organizovali su Kosovsko-metohijski odbor Matice srpske, Eparhija raško-prizrenska, Opština Orahovac i Dom kulture „Gračanica”.

Patrijarsi Irinej i Jovan sutra u Crnoj Gori
Poglavar Srpske pravoslavne crkve patrijarh Irinej, zajedno s patrijarhom antiohijskim i celog istoka Jovanom Desetim, dolazi sutra u Crnu Goru. Ova poseta, koju je juče najavila Mitropolija crnogorsko-primorska, desiće se nedugo pošto su crnogorski mediji objavili da će se patrijarh Irinej naći na spisku osoba kojima će navodno biti zabranjen ulazak u tu zemlju zbog uvredljivih i šovinističkih izjava na račun te države.
Sudeći po prvim reagovanjima, za sada nije izvesno da će se to sutra desiti. Pozivajući se na portal „CdM.me”, Tanjug je naveo da u Mitropoliji crnogorsko-primorskoj nisu odgovorili imaju li saznanja da postoji mogućnost da se patrijarhu Irineju zabrani ulazak u Crnu Goru, kao i da za sada nema reakcija nadležnih crnogorskih organa o njegovom najavljenom dolasku.
Mogući razlog zbog kojeg je poseta poglavara SPC u zvaničnoj Podgorici naišla na, kako se čini, ćutanje jeste to što će s njim doći i visoki gost iz inostranstva, patrijarh Jovan Deseti, koji od četvrtka boravi u poseti SPC. Kako se navodi, njih dvojica će tom prilikom posetiti Cetinjski manastir i Saborni hram Hristovog Vaskrsenja u Podgorici.
U pratnji patrijarha Irineja biće mitropolit zagrebačko-ljubljanski Porfirije, a u pratnji patrijarha Jovana mitropolit akarski Vasilije i mitropolit njujorški i cele Severne Amerike Josif.
Inače, poseta patrijarha Jovana SPC, najavljena kao zvanična i mirna, trajaće sve do 19. oktobra. Kao njen centralni događaj, iz SPC su najavili današnju zajedničku liturgiju koju će dvojica crkvenih poglavara služiti u Hramu Svetog Save na Vračaru. Ali, javnost očekuje nešto mnogo važnije, a to je da njih dvojica objave zajedničko saopštenje povodom nedavne odluke Vaseljenske patrijaršije da započne proces davanja autokefalnosti ukrajinskoj crkvi.
U medijima se uveliko spekuliše da bi ta odluka, zbog protivljenja Ruske pravoslavne crkve, mogla da dovede do raskola u pravoslavlju. Iz ugla SPC, to je važno zbog bojazni da bi po „ukrajinskom receptu” autokefalnost mogle da steknu i pravoslavne crkve u Makedoniji i Crnoj Gori.
Upravo zato, kao što je naš list već pisao, može se očekivati da zajedničko saopštenje dvojice patrijarha bude na tragu dosadašnjih obraćanja javnosti poglavara SPC i njenih arhijereja koji su više puta isticali da bi olako davanje autokefalnosti ukrajinskoj crkvi predstavljalo kršenje kanonskog poretka.
    </div>
    <div id="politika">
Samit ministara transporta iduće nedelje u Beogradu
Naredne sedmice u Beogradu se održava Treći samit ministara transporta Kine i 16 zemalja Centralne i Istočne Evrope, najveći regionalni skup o infrastrukturniim projektima sa Kinom.
Iz kabineta potpredsednice Vlade i ministarke građevinarstva, saobraćaja i infrastrukture Zorane Mihajlović, koja će biti domaćin ovog skupa, navode da je Srbija prepoznata kao jedan od najaktivnijih učesnika u okviru mehanizma saradnje 16+1 i zemlja koja ima vodeću ulogu u saradnji sa Kinom kad je reč o infrastrukturnim projektima, javlja Tanjug.
Na ovom sastanku razgovaraće se ne samo o projektima koji se tiču Srbije, već o ukupnoj saradnji Kine i 16 zemalja centralne i istočne Evrope i njenom daljem razvoju, kaže Mihajlovićeva, koja je i predsedavajuća srpskog dela Mešovite komisije za trgovinu i ekonomsku saradnju između Kine i Srbije.
Kinesku delegaciju na samitu predvodi ministar transporta Li Sjaopeng, s kojim se Mihajlovićeva sastala tokom posete srpske delegacije u Pekingu i razgovarala o najvažnijim infrastrukturnim projektima Srbije i Kine, uključujući modernizaciju i rekonstrukciju pruge Beograd-Budimpešta i izgradnju auto-puta na Koridoru 11, navedeno je u saopštenju.

Dačić: Slučaj Čeku pokazuje promenu stava SAD prema Prištini
Ministar spoljnih poslova Ivica Dačić izjavio je  da je iz medija saznao da su Sjedinjene Američke Države prekinule komunikaciju sa kosovskim ministrom za bezbednosne snage Agimom Čekuom i ocenio da je to jasna promena stava američke administracije prema Prištini.
„Postoji jasna promena stava američke administracije koja na Kosovo više ne gleda kao na svoje čedo već pokušava da bude objektivna, što mislim da je dobro”, rekao je Dačić novinarima u Beogradu uoči početka sednice Glavnog odbora Socijalističke partije Srbije.
Ministar je ocenio da Prištinu sada na Zapadu posmatraju kao „problem i prepreku” za rešavanje pitanja Kosova. „Kosovska spoljna i unutrašnja politika su u velikoj defanzivi a pozicija Srbije jača jer ljudi imaju razumevanje za naše argumente”, kazao je Dačić.
On je dodao i da Srbija nastavlja da radi na povlačenju priznanja nezavisnosti Kosova o čemu će, kako je najavio, uskoro imati nove informacije, javlja Beta.
Srbija je sankcionisala i sankcionisaće ratne zločince
Ministar spoljnih poslova Srbije Ivica Dačić izjavio je danas da je Srbija sankcionisala i da će sankcionisati svakog ko je počinio ratni zločin. ;
On je to rekao uoči sednice Glavnog odbora Socijalističke partije Srbije komentarišući protest u Vukovaru sa koga je zatraženo da Hrvatska uslovi ulazak Srbije u EU procesuiranjem odgovornih za ratne zločine.
„Ne znam na koga se žale, Srbija je sankcionisala i sankcionisaće svakog ko je počinio ratni zločin. Oni samo treba da budu svesni svojih zločina”, kazao je Dačić novinarima u Beogradu.

On je još rekao da u Hrvatskoj postoji veliki pritisak i ekspanzija desničarskih stranaka, što se kako je ocenio, prelama na srpsko-hrvatske odnose. Dačić je dodao da je protest u Vukovaru organizovan neposredno nakon promocije knjige o nekadašnjem upravniku logora u Jasenovcu Vjekoslavu Maksu Luburiću.
„Zamislite da se u Nemačkoj organizuje promocija knjiga o upravnicima Aušvica ili drugih logora, ili da se u Austriji promoviše knjiga o upravniku Mathauzena”, rekao je Dačić i dodao da Hrvatska ne sme da rehabilituje zločine iz Drugog svetskog rata, koji su, kako je ocenio, „100, 1000 puta veći nego što je to bio slučaj 1990-ih godina”, javlja Beta.
SPS na kongresu bira rukovodstvo
Socijalistička partije Srbije će 22. decembra na kongresu u Sava centru izabrati predsednika, glavni odbor, statutarnu i nadzornu komisiju, najavio je lider te stranke Ivica Dačić. Na kongresu će, kaže Dačić, biti doneta i politička deklaracija o svim izazovima, ali neće biti promenjen program.
On je dodao da će do 15.novembra biti održani sastanci na kojima će biti predlagani delegate kongresa i kandidati za funkcije, a nakon toga će, kaže biti održane opštinske, gradske i pokrajinske konferencije.
„Bitno je da SPS nastavi sa reformama koje smo započeli i želimo da imamo što više mladih i obrazovanih ljudi”, rekao je Dačić novinarima u sedištu SPS.
On je uoči sednice Glavnoog odbora rekao da danas neće biti reči o kadrovskim pitanjima, jer je, kaže, još rano i podvukao još jednom da je u stranci posle 5.oktobra došlo do velikih promena i da je sada prilika da se nastave reforme. Dačić je rekao da SPS želi da bude moderna socijaldemokratska stranka koja će, ističe, na sledećim parlamentarnim izborima ostvariti još bolje rezultate.
Na pitanje o protivkandidatima za predsednika stranke, Dačić je rekao da nema ništa protiv, ali da onaj ko hoće da bude njegov protivkandidat, mora da izađe sa novim programom i koncepcijom, a ako ne dobiju podršku, mora da bude svestan da neće biti deo njegove politike, javlja Tanjug.

SAD prekinule saradnju s Berišom i Čekuom
PRIŠTINA –  Sjedinjene Američke Države prekinule su kontakte s ministrom Kosovskih bezbednosnih snaga Rustemom Berišom i njegovim zamenikom Agimom Čekuom, objavio je prištinski list „Koha ditore”, navodeći da je saradnja prekinuta zbog afere s preuveličavanjem i falsifikovanjem broja pripadnika bivše Oslobodilačke vojske Kosova (OVK).
Prištinski list navodi da je saradnja s Berišom i Čekuom prekinuta nakon objavljivanja optužnice u slučaju veterana OVK, prenosi Tanjug.
„Američka administracija, ambasada SAD (u Prištini) i vojna komponenta, prekinula je saradnju i komunikaciju sa ministrom Berišom i zamenikom ministra Čekuom, nakon izdavanja optužnice protiv njih u slučaju 'Veterani'. To je standard koji Amerikanci primenjuju u vezi sa svakim visokim zvaničnikom optuženim za krivično delo korupcije”, naveo je izvor „Kohe” iz vlade u Prištini.
Isti izvor je dodao da se „službena komunikacija sa njima neće odvijati sve dok su pod optužnicom”.
List navodi da potvrdu vesti ima i iz izvora u ambasadi SAD u Prištini, ali i ministarstva nadležnog za Kosovske bezbednosne snage.
Istovremeno, delegacija tog ministarstva, koju predvode zamenik ministra Burim Ramadani i komandant Kosovskih bezbednosnih snaga (KBS) Rahman Ram, boravi u poseti američkom Senatu i Stejt departmentu.
    </div>
    <div id="vesti">
Bavarci kaznili Merkelovu
BERLIN – Nemačka kancelarka Angela Merkel i njeni konzervativni saveznici na putu su da izgube apsolutnu većinu na pokrajinskim izborima u Bavarskoj, navodi AP pozivajući se na izlazne ankete.
Hrišćansko-socijalna unija (CSU), bavarska sestrinska stranka demohrišćana nemačke kancelarke Angele Merkel, zabeležila je na danas održanim pokrajinskim izborima u Bavarskoj najgori rezultat od 1950. godine - 35,5 odsto glasova, za trećinu manje u odnosu na prošle izbore, kada su zabeležili rezultat od 47,7 odsto.
Prema izlaznim anketama koje je objavila nemačka državna televizija ARD, na drugom mestu su Zeleni, koji mogu da očekuju oko 19 odsto glasova, što je dvostruko više od rezultata koji su ostvarili na prethodnim izborima 2013. godine, prenosi Tanjug.
Iza njih je ultradesničarska Alternativa za Nemačku (AfD), koja po prvi put ulazi u bavarski parlament, sa 11 odsto glasova.
Socijaldemorkate, stranka levog centra, koja je mlađi partner u koaliciji Merkelove, osvojili su oko svega 10 odsto glasova.
AP ovo ocenjuje kao katastrofalan rezultat, jer je stranka na prošlim izborima osvojila 20 odsto glasova.
Rojters navodi da su na ovim izborima glasovi CSU otišli ultradesnici, što je korak unazad koji bi nosio rizik širenja podela unutar aktuelne nemačke vlade sklone krizama.
To je tek drugi put od 1962. godine da je CSU ostala bez apsolutne većine u pokrajinskom parlamentu, što je ishod koji će sigurno podstaći unutarstranačke borbe u stranci koja, po oceni Rojtersa, već predstavlja teškog partnera za Merkelovu u Berlinu.
„Ovo je gorak dan za CSU”, rekao je generalni sekretar stranke Markus Blume.
Rojters navodi da to znači da će CSU morati da formira koalicionu vladu, što je po oceni agencije poniženje za stranku koja je navikla da vlada sama.

Mađarska od sutra brani beskućnicima da žive na ulicama
BUDIMPEŠTA – Ustavni amandman koji brani beskućnicima da žive na javnim površinama stupa na snagu sutra u Mađarskoj, a tim povodom organizovan je protest u Budimpešti.
Aktivisti koji se zalažu za prava beskućnika kažu da ovaj amandman neće rešiti problem beskućnika koji spavaju na ulicama, prenosi AP.
Direktor fondacije „Sklonište” Zoltan Akna izjavio je da je više sredstava neophodno kako bi se sprečilo da ljudi postaju beskućnici, a da se udome oni koji to jesu.
Prema nezvaničnim podacima, u Budimpešti živi oko 30.000 beskućnika, prenosi Tanjug.
Prema podacima mađarske vlade, dostupno je oko 9.900 prenoćišta i oko 19.000 ukupno.
Vlada je nedavno odvojila oko 30 miliona evra za pomoć beskućnicima.
Ispred mađarskog parlamenta u prestonici skupilo se večeras više stotina građana koji su protestovali protiv amandmana.

Slučajno zapucao iz topa F-16 i uništio drugi avion
BRISEL – Dok je radio na održavanju aviona F-16, u vojnoj bazi u Belgiji, jedan mehaničar je slučajno otvorio vatru na drugi avion F-16 na pisti, i uništio ga, piše „Biznis insajder”, pozivajući se na navode medija.
Do incidenta je došlo u belgijskoj vazduhoplovnoj bazi u Florenu, na jugu Belgije, pošto je mehaničar slučajno aktivirao top na letelici na kojoj je radio.
Belgijske vazduhoplovne snage potvrdile su da je došlo do požara u bazi tokom rada na održavanju aviona, u kojem se jedan avion zapalio, a još jedan je oštećen, ali nisu pomenule da je uzrok incidenta to što je pucano iz topa.
Belgijske oružane snage su, takođe, saopštile da je zdravstvena pomoć pružena dvojici mehaničara zbog gubitka sluha, koji je izazvala eksplozija, naveo je Rojters, prenosi Tanjug.
Magazin Skrembl navodi da se F-16, na koji je pucano iz topa, ubrzo zapalio i eksplodirao jer je bio pun goriva.
Istraga o incidentu je otvorena, a komandant na aerodromu u Florenu rekao je za televiziju RTBF da će istraga ustanoviti da li je došlo do lošeg postupanja.

Na proslavi dečijeg rođendana u Teksasu četvoro mrtvih
TAFT, Teksas –  Na proslavi dečijeg rođendana u gradu Taftu, u Teksasu, došlo je do pucnjave u kojoj je četiri muškarca poginulo, a jedan povređen, javlja AP.
Odeljenje za javnu bezbednost Teksasa saopštilo je da se pucnjava dogodila u subotu posle 17.00 časova u Taftu, na proslavi prvog dečijeg rođendana, prenosi Tanjug.
Lokalni policijski narednik Netjan Brendli kaže da je pucnjavi prethodila svađa koja je izbila između dve porodice koje su prisustvovale proslavi.
Brendli je dodao da je povređeni muškarac prebačen u bolnicu, ali njegovo zdravstveno stanje i nije poznato.
Osumnjičeni su i dalje na slobodi, a drugi detalji nisu objavljeni.

Dogovor o Bregzitu ipak nije postignut
LONDON – Situacija oko toga da li je postignut dogovor o sporazumu o izlasku Velike Britanije iz Evropske unije još nije jasna, jer dok briselski sajt politico.eu javlja da su pregovarači o Bregzitu postigli dogovor, Rojters navodi da oni tek treba da potvrde sporazum o uslovima izlaska te zemlje iz Unije.
Rojters je objavio, pozivajući se na dvoje diplomata EU, da je ambasadorima 27 država članica EU danas rečeno da još nije postignut dogovor sa Britanijom o uslovima izlaska te zemlje iz bloka.
Kako objašnjava britanska agencija, ambasadori država članica EU, bez britanskog ambasadora, pozvani su na sastanak, što je pojedine navelo da nagoveste da postoji „dogovor u ponudi”.
Ranije, navodi Rojters, zvaničnici EU rekli su da takav dogovor tek treba da bude postignut, kao i da su potrebni dodatni sastanci, prenosi Tanjug.
Prethodno je politiko.eu javio, pozivajući se na troje diplomata EU, da su pregovarači u Briselu postigli dogovor o sporazumu o izlasku Britanije iz EU, koji bi obezbedio bezbedan izlazak zemlje iz bloka, uz postojanje tranzicionog perioda kako bi se sprečili ekonomski šokovi.
Kako je naveo, naznake da je probni dogovor na pregovaračkom nivou blizu, počele su da se pojavljuju danas popodne, kada je britansko Odeljenje za izlazak iz EU objavilo saopštenje da će ministar za Bregzit Dominik Rab neplanirano otići u Brisel.
Ipak, Politiko napominje da je jedan diplomata EU istakao da je „dogovor (tek) na pregovaračkom nivou”, tako da bi još mnogo moglo da se promeni.
Zvaničnik Evropske komisije, koji takođe nije imenovan, odbio je da komentariše te navode rekavši samo da su „pregovori u toku”.
Rojters je potom objavio da su neimenovani zvaničnici EU, nakon niza sastanaka u Briselu organizovanih u pokušaju da se postigne napredak u pregovorima pre dolaska britanske premijerke Tereze Mej na samit kasnije ove nedelje, rekli da pregovarači o Bregzitu tek treba da „zapečate dogovor” o uslovima izlaska Britanije iz bloka.
Britanska agencija je istakla da se, manje od šest meseci od predviđenog izlaska Britanije iz Unije, ministar za Bregzit Doinik Rab sastao se sa pregovaračem EU Mišelom Barnijerom, a da su ambasadori preostalih 27 članica odvojeno pozvani na sastanak.
„Uprkos nekim navodima, visoko pozicionirani izvori iz EU rekli su da pregovori tek treba da dovedu do postizanja konačnog sporazuma koji bi lideri odobrili ove nedelje, a neki su nagovestili da su dodatni sastanci neophodni kako bi se postigao dogovor o uslovima izlaska Britanije”, napominje Rojters.

Uragan Lesli ostavio 300.000 domaćinstava bez struje
LISABON – Uragan Lesli koji je protutnjao Portugalijom ostavio je 300 000 domaćinstava u toj zemlji bez struje, javlja Bi-Bi-Si i dodaje da je snaga vetra dostigla jačinu od 176 kilometara na sat.
Predstavnici odeljenja za civilnu zaštitu registrovali su 27 povređenih, stotinak stabala iščupanih iz korena, dok su brojni letovi odloženi, javlja Tanjug.
Reč je o najsnažnijoj oluji koja je ikada pogodila ovu zemlju, a u ovom trenutku zahvatila je i severne delove Španije.

Ministri EU podržaće nove sakncije protiv Rusije
MOSKVA – Ministri spoljnih poslova Evropske unije podržaće nove sankcije protiv Rusije zbog navodnog ruskog korišćenja hemijskog oružja, saopštio je šef Komiteta za spoljnje poslove Saveta Ruske Federacije Konstantin Kosačev.
„Šansa je 100 odsto da će ministri spoljnih poslova EU i zvanično potvrditi nove sankcije protiv Rusije na sutrašnjih razgovorima u Luksemburgu”, rekao je Kosačev, prenosi TAS S.
Kosačev smatra da Zapad sankcijama želi da postigne tri cilja. Prvo da Zapad sankcijama pokaže da su u pravu, jer bi sankcije zbog navodnog korišćenja hemijskog oružja pokazale da je to tačno.
Drugo, da se sve optužbe protiv Zapada odbacuju, jer su oni ti koji nameću sankcije, te se stoga na njih ne može ni sumnjati, objašnjava Kosačev.
Dodaje da je treći cilj taj da Zapad obezbedi pravo da istražuje, tuži i kažnjava svaku zemlju u skladu sa svojim odlukama, a da pritom ne dozvoli drugoj strani da se upozna sa slučajem i potom iskoristi svoje ekonomske prednosti da utiče na tržišta i strana tela.
Ministarstvo spoljnih poslova Britanije saopštilo je danas da će ministri EU i zvanično odobriti sankcije protiv Rusije na sastanku Evropskog saveta u Luksemburgu, javlja Tanjug.

Na mitingu u Kijevu Porošenko i poglavar nepriznate crkve
KIJEV – Predsednik Ukrajine Petro Porošenko prisustvovao je današnjem mitingu podrške autokefalnosti Ukrajinske crkve u Kijevu, zajedno sa poglavarom ove crkve.
Organizatori su saopštili da se na skupu pojavilo oko 30.000 ljudi, dok ukrajinski mediji navode da nije bilo više od 5.000 ljudi, prenosi Tanjug.
TASS javlja da je većina učesnika skupa došla autobusom, a da je skup trajao nešto duže od sat vremena.
Carigradska patrijaršija je 11. oktobra donela odluku da će podržati autokefalnost Ukrajinske crkve.

Ubijeno 17 vojnika u napadu na vojnu bazu u Avganistanu
KABUL – U napadu talibana na vojnu bazu u zapadnom Avganistanu ubijeno je 17 avganistanskih vojnika, a 11 oteto, javili su danas avganistanski zvaničnici.
Takođe, u napadu koji je počeo kasno sinoć i nastavio se danas pre podne ranjena su četiri vojnika, rekao je Gausudin Nurzai, šef oblasti Pušt Rod u zapadnoj provinciji Farah. On je rekao da su talibani napali i dva kontrolna punkta blizu baze i odneli oružje i municiju.
Član saveta provincije Farah, Abdul Samah Salehi, potvrdio je broj mrtvih i rekao da vojnici, koji su branili bazu, nisu dobili vazdušnu podršku, ni pojačanje. Talibani su preuzeli odgovornost za napade. Talibanski pobunjenici, koji redovno napadaju bezbednosne snage, zauzeli su nekoliko okruga širom zemlje, prenosi Beta.

S. Arabija neće podleći pretnjama i pritiscima
RIJAD – Saudijska Arabija neće podleći nikakvim „pretnjama” ekonomskim sankcijama ili političkim pritiscima, saopšteno je danas u Rijadu pošto je američki predsednik Donald Tramp upozorio na „oštru kaznu” ako se ispostavi da je nestali saudijski novinar Džamal Kašogi ubijen u saudijskom konzulatu u Istanbulu.
U saopštenju koje je objavila državna agencija Saudijske Arabije, takođe se navodi da će ta država odgovoriti na svaki korak koji bude preduzet protiv nje, prenosi AP.
Agencija navodi da se u saopštenju ne pominje direktno Kašogi, koji je nestao 2. oktobra pošto je ušao u konzulat Saudijske Arabije u Istanbulu, javlja Tanjug.
AP je prethodno izvestio da je saudijska berza pala za više od 6,8 procenata nakon što je američki predsednik izneo pretnje.
Tramp je u intervjuu za TV mrežu Si-Bi-Es (CBS) rekao „Isteraćemo to do kraja i biće ozbiljna kazna”.
Turske vlasti iznele su bojazan da je Kašogi, saudijski novinar koji je radio za Vašington post i bio kritičar režima u Rijadu, ubijen u konzulatu Saudijske Arabije u Istanbulu u koji je došao da podigne neka dokumenta.
Njega su, kako turske vlasti smatraju, ubili agenti tajne službe Saudijske Arabije, a što Rijad negira i tvrdi da su optužbe „neosnovane”.
Ipak, Saudijska Arabija nije pružila, zasad, nikakve dokaze da je Kašogi izašao živ iz konzulata, a njegova verenica, koja ga je čekala ispred zgrade, tvrdi da nije uopšte ni izašao.

U udesu u Turskoj poginula 22 migranta
ANKARA – Broj žrtava u saobraćajnoj nesreći koja se danas dogodila u Turskoj porastao je na 22 osobe, a među poginulima ima i dece, izvestila je državna agencija Turske Anadolija.
Kako prenosi Rojters, nesreća se dogodila kada je kamion sa migrantima sleteo sa staze na putu iz Ajdina u Izmir i prevrnuo se.
Prema fotografijama turske agencije, kamion sa otvorenim krovom, srušio se u kanal, oko 20 metara ispod puta sa kog je sleteo nakon što je probio bankinu.
Anadolija je izvestila da je 13 osoba povređeno i prevezeno u obližnje bolnice, a britanska agencija navodi da je izveštač Si-En-En-a sa lica mesta poručio da se na terenu nalaze ekipe hitne pomoći koje pokušavaju da izvuku tela žrtava i povređenih iz smrskanog kamiona, prenosi Tanjug.
Pozivajući se na izveštaj privatne turske agencije DHA, Rojters navodi da među povređenima ima devetoro dece kao i da su svi putnici u vozilu bili strani migranti koji su sa krijumčarima imali dogovor da budu prevezeni čamcem na grčko ostrvo Samos koje se nalazi južno od Izmira.
Državni tužilac je pokrenuo istragu povodom nesreće, a vozač bi mogao da se suoči sa hapšenjem nakon što izađe iz bolnice, navela je turska agencija.
Vozač kamiona je, kako je agencija izvestila, izgubio kontrolu nad vozilom i udario u bankinu oko osam časova ujutru po lokalnom vremenu u okrugu Gazemir, u blizini aerodroma kod grada Izmir.
O identintitetu migranata nije bilo nikakvih izveštaja, navodi britanska agencija.

Ruski opozicionar Navaljni izašao iz zatvora
Moskva - Vodeći ruski opozicionar Aleksej Navaljni oslobođen je iz zatvora gde je proveo oko mesec i po dana i izdržao dve uzastopne zatvorske kazne zbog organizovanja antivladinih demonstracija. On je rano jutros izašao iz zatvora, javio je novinar agencije Frans pres.
Navaljni je više puta je bio u zatvoru od kada je organizovao velike demonstracije protiv Kremlja i protiv korupcije prošle godine. On je 28. avgusta osuđen na 30 dana zatvora zbog nedozvoljenih demonstracija u januaru na kojima je pozvao na bojkot predsedničkih izbora od 18. marta.
Harizmatični 42-godišnji opozicionar i borac protiv korupcije tada je optužio vlasti da su ga poslale u zatvor da ga spreče da protestuje 9. septembra protiv plana vlade o reformi penzija.
Iako je bio u zatvoru, hiljade Rusa odgovorilo je na njegov poziv i širom zemlje protestovalo protiv izmene starosne granice za odlazak u penziju. Desetine njih je bilo uhapšeno, javlja AFP a prenosi Beta.
Navaljnji je 24. septembra, tek što je izašao iz zatvora ponovo uhapšen i osuđen na 20 dana zatvorske kazne zbog pozivanja na proteste protiv nepopularnog penzionog zakona. Zakon kojim se predviđa da se za pet godina podigne starosna granica za odlazak u penziju u Rusiji na kraju je usvojen i 3. oktobra ga je potpisao predsednik Vladimir Putin.
Navaljni je postao vodeća ličnost ruske opozicije od velikih demonstracija 2011. i 2012. godine. Više okupljanja koja se smatraju među najvećim u skorije vreme u Rusiji organizovano je na njegov poziv, a njegova retorika protiv korupcije posebno nailazi na odjek među mladima koji ga prate preko interneta.

Kurc poredi spasioce migranata sa krijumčarima ljudi
Beč - Austrijski kancelar Sebastijan Kurc kritikovao je privatne spasioce migranata iz Mediterana, uporedivši ih s krijumčarima ljudi. „Ne može biti da par nevladinih organizacija minira jasan cilj šefova država i vlada 28 država Evrope. I to ne sa ciljem da spašavaju živote, već sa ciljem da zajedno sa krijumčarima migrante dovedu u centralnu Evropu”, kazao je Kurc u intervjuu nemačkom „Frankfurter algemajne zontagscajtungu”, prenosi Tanjug.
Kurc je, s tim u vezi, imenovao brod „Akvarijus 2”, kojim upravljaju Lekari bez granica i SOS Mediteran. „Ako bi libijski ili egipatski brodovi spasavali migrante iz mora, a ne evropski, onda se ne bi postavljala kompleksna pravna pitanja”, podvukao je Kurc.

Bez Prespanskog sporazuma Skoplje ne može u EU i NATO
Od našeg dopisnika
Atina – Nema alternative za Prespanski sporazum koji ostaje osnova rešavanja višegodišnjeg spora sa susednim Skopljem. Van slova ovog dogovora i promene ustavnog imena, kako je njime predviđeno, nema nikakvih drugih mogućih varijanti, poručio je grčki premijer Aleksis Cipras rukovodstvu Makedonije u vezi s ratifikacijom dokumenta u parlamentu.
„Prespanski sporazum je jedino rešenje za dva naroda i stabilnost na Balkanu”, izjavio je Cipras u govoru pred Centralnim komitetom Sirize i naglasio da „ukoliko susedi pokušavaju da ne prihvate sporazum treba da znaju da bez njega nema ulaska u EU i NATO. Ako ne promene ustavni naziv zemlje, biću jasan, Grčka im to neće dozvoliti i više neće biti takve prilike”, naglasio je Cipras i jasno poručio Skoplju da se Atina neće saglasiti s njihovim pristupanjem bilo kojoj međunarodnoj organizaciji ili vojnom savezu ukoliko namerava da koristi naziv „Republika Makedonija”.
Grčki premijer je na taj način zvanično opovrgao izjave ministra odbrane Panosa Kamenosa, koji je pre nekoliko dana govorio o rešenjima drugačijim od onih koja su utvrđena Prespanskim sporazumom. Cipras je Kamenosu, koji je na čelu Anel partije, koalicionog partnera u vladi, i koji preti da će je srušiti ukoliko se u grčkom parlamentu bude ratifikovao Prespanski sporazum, poručio da „oni čiji je zadatak i odgovornost sudbina zemlje treba da nauče da rade više, budu efikasniji i manje pričaju”.
Podsetimo, Kamenos je tokom boravka u SAD kao alternativu Prespanskom sporazumu predložio potpisivanje međudržavnog bezbednosnog sporazuma koji ne bi obuhvatao regulisanje pitanja imena. Reč je o bezbednosnom sporazumu između Grčke, Makedonije, Albanije i Bugarske, a kasnije možda i Srbije, kako bi se stvorila nova zona stabilnosti na severnim granicama Grčke.
Zbog toga je Kamenos američkoj strani predlagao da se pridruži ovoj ideji, nudeći mogućnost otvaranja stalnih američkih baza u Volosu i Larisi. Uveren da sporazum neće biti usvojen, jer je narod na referendumu rekao „ne”, Kamenos je, u slobodnoj interpretaciji, govorio o ovom alternativnom planu koji bi ispunio geopolitičke ciljeve sporazuma koji su potpisali Cipras i Zaev.
Po rečima Kamenosa, koji od početka odbija svaku mogućnost da se u nazivu susedne države koristi naziv Makedonija, bezbednosni sporazum bi zaustavio jačanje uticaja Rusije na Balkanu i, u isto vreme, očuvala bi se i stabilnost makedonske države a da se, pritom, izbegne pregovaranja oko njenog ustavnog imena.
Kamenosova izjava je izazvala oštre reakcije kako kada je reč o Prespanskom sporazumu tako i oko ideje da Amerikancima za stvaranje vojnih baza prodaje gradove na severu Grčke. Ograđujući se od izjava ministra odbrane, vlada je zvanično saopštila da „ostaje posvećena Prespanskom sporazumu, da poštuje ustavne procese u susednoj državi i napore premijera Zaeva da ispuni uslove i omogući stupanje sporazuma na snagu”.
Prema pisanju grčkih medija, poslednji incident s Kamenosom premijeru Ciprasu samo olakšava put da se oslobodi balasta koji ministar odbrane i članovi Anela predstavljaju za vladu. Ministar Kemenos sada negira da je u SAD uopšte bilo šta govorio planu B za Skoplje, da su ga novinari pogrešno interpretirali i na svom društvenom nalogu, čak, piše da se premijeru Ciprasu za sve izvinio.

Ubistvo Kašogija snimljeno na „Epl satu”
Ankara - Istraga koju Turska sprovodi povodom nestanka istaknutog saudijskog novinara Džamala Kašogija otkrila je snimke putem njegovog Epl sata (Apple) koji navodno ukazuju da je mučen, a potom ubijen, izvestio je danas turski list „Sabah”.
Kako prenosi Rojters, ovaj izveštaj provladinog lista, koji nije odmah mogao da bude potvrđen, objavljen je nakon što je delegacija iz Saudijske Arabije stigla u Tursku radi formiranja „zajedničke radne grupe” koja bi istražila nestanak Kašogija.
„Trenuci u kojima je Kašogi ispitivan, mučen i ubijen zabeleženi su i sačuvani u memoriji njegovog Epl sata”, navodi se u izveštaju turskog lista i dodaje da je sat bio povezan sa njegovim Ajfonom koji je ostao kod njegove verenice Hatidže Džengiz nakon što je otišao u zgradu konzulata.
Kašogi se vodi kao nestao od 2. oktobra kada je ušao u zgradu konzulata Saudijske Arabije u Istanbulu kako bi dobio dokumenta neophodna za venčanje sa turskom verenicom Džengiz.
Prethodno su dvoje turskih zvaničnika za Rojters kazali da je Kašogi nosio crni Eplov sat kada je ušao u konzulat, a da je taj sat bio povezan sa njegovim mobilnim telefonom koji je ostavio napolju. Njegova verenica je te navode potvrdila.
Ipak, kako se navodi, nije jasno da li su podaci sa njegovog sata mogli da budu presnimljeni i na njegov telefon koji se nalazio napolju, ni kako su istražitelji mogli da ih izvuku bez posedovanja njegovog sata. Sabah je, pozivajući se na „pouzdane izvore iz obaveštajnog odseka”, naveo da se veruje da je Kašogi pokrenuo opciju za snimanje na telefonu pre nego što je otišao u konzulat.
Takođe se u izveštaju navodi da su agenti saudijske obaveštajne službe, pošto je umro, otkrili da njegov telefon snima i da su iskoristili njegov otisak prsta da ga otključaju i obrišu neke podatke, ali ne sve, te da su kasnije otkriveni preostali neobrisani snimci.
Turski zvaničnici strahuju da je Kašogi, dopisnik „Vašington posta”, poznat kao kritičar Saudijske vlade, ubijen u konzulatu, ali još nisu pružili dokaze za te tvrdnje. S druge strane, Saudijska Arabija je negirala te optužbe kao neosnovane.
Saudijski zvaničnici naveli su da je Kašogi ušao u konzulat i ubrzo ga napustio, međutim, turski zvaničnici i njegova verenica koja ga je čekala ispred, tvrde da nije nikad izašao.
Rojters je u petak, pozivajući se na dva neimenovana turska izvora, izvestio da je delegacija iz Saudijske Arabije stigla u Tursku zbog istrage o nestanku saudijskog novinara. Vest je prenela i turska agencija Anadolija, koja je dodala da će članovi delegacije razgovarati sa turskim zvaničnicima tokom vikenda, naveo je AP. Kašogi je napustio Saudijsku Arabiju prošle godine, pošto je kritikovao saudijsku politiku u Jemenu i pritisak koji se vrši na kritičare vlasti.
    </div>
  </body>
 </text>
</TEI>