<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Odlazak rokenrol pionira
Gitarista, pijanista, lovac na talente i rokenrol pionir Ajk Tarner preminuo je u sredu u 76. godini u svojoj kući u San Markosu, mestu pored San Dijega, potvrdio je medijima njegov menadžer Skot Hanover. Muzičar je godinama bolovao od emfizema, a uzrok smrti nije zvanično objavljen.Rođen u Misisipiju, Ajk Vister Tarner je od malih nogu počeo da svira u bendovima. Njegov album iz 1951. godine "Roket 88" smatra se prvom snimljenom rokenrol pločom ikada i predstavlja jedan od prvih primera primene gitarske distorzije u muzici. Tarner je napisao i producirao ovu pesmu koja na kraju nije izdata pod njegovim imenom već pod imenom saksofoniste i pevača u toj pesmi, Džekija Brenstona. Zanimljivo je da je Tarner ovu ploču realizovao u Semovom studiju u Memfisu, u koji je nekoliko godina kasnije zakoračio i mladić pod imenom Elvis Prisli.
Najveći Tarnerov uspeh u karijeri vezuje se za plodnu muzičku saradnju sa Anom Bulok koju je upoznao tokom nastupa u Tenesiju. Tada tinejdžerka, Bulokova je zgrabila mikrofon na tom koncertu i svojim prepoznatljivim promuklim glasom zadivila Ajka koji ju je odmah angažovao kao prateću pevačicu. Za nepunih godinu dana ona je promenila ime u danas svetski poznato Tina Tarner i preuzela glavne "vokalne dužnosti". Zajedno sa partnerom sačinjavala je jedan od najprepoznatljivijih rok dueta šezdesetih godina.
Uprkos velikoj popularnosti i brojnim hitovima kao što je, na primer, "Proud Mary", Tina je 1976. napustila Ajka zbog konstantnog verbalnog i fizičkog zlostavljanja koje je, po njenim rečima, imalo i oblike torture.
Surovost je kao senka pratila Ajkov imidž, posebno posle biografskog filma o Tini Tarner "Šta ljubav ima s tim" u kome je prikazan u veoma negativnom svetlu. On je tvrdio da je priča iz filma jednostrana, a Tina više od trideset godina nije progovorila ni reč sa bivšim suprugom. Pre mesec dana, Ajk je u jednom od poslednjih intervjua tvrdio kako Tina i on zapravo nikad nisu ni bilo zvanično venčani.
Zbog povezanosti sa uživanjem i prodajom narkotika, Ajk je imao dosta problema sa zakonom. Početkom devedesetih služio je zatvorsku kaznu od 17 meseci. Govoreći o tom periodu, Ajk je jednom prilikom izjavio: "Taj deo mog života je kao put do pakla i nazad. Nekim ljudima poput mene potrebno je da zagaze do kolena u sopstvenu vodu ne bi li otkrili o čemu se zapravo radi. Srećan sam što sam preživeo."
Poslednjih godina života Ajk je snimao bluz ploče. Ove godine je njegov album "Risin′ with the Blues" nagrađen "Gremijem". Sarađivao je i sa mnogim mladim muzičarima, održavajući kontakte i sa njegovim ispisnicima. Primljen je u Rokenrol kuću slavnih 1991. godine. "Nema sumnje da je Ajk Tarner jedan od velikih rokenrol arhitekata. On je kao lider i svirač definisao zvuk čitavog žanra. Njegovo nasleđe neće biti nikada zaboravljeno", prokomentarisao je vest o smrti slavnog muzičara Majk Portnau, predsednik američke "Recording" akademije.

Profesionalac sa glasom devojčice
Početkom marta naredne godine u Beogradu će biti nastavljeno snimanje novog domaćeg filma "Tamo i ovde" po scenariju i u režiji Darka Lungulova, u kome jednu od glavnih uloga tumači Sindi Loper. Ova muzička pop ikona osamdesetih godina završila je tokom oktobra u Njujorku svoj deo snimanja filma koje je trajalo 12 dana.Inspirisana scenarijem filma, Loperova je već napisala tekst i komponovala pesmu koja će biti korišćena u filmu, a biće objavljena i na njenom novom albumu.Drama "Tamo i ovde" realizuje se u srpsko-američkoj koprodukciji, a pored Sindi Loper u filmu igraju Branislav Trifunović, Jelena Mrđa, Mirjana Karanović, Goran Radaković i Dejvid Tornton, suprug popularne pevačice. 
- Kada sam pisao lik koji Sindi Loper tumači u filmu "Tamo i ovde", donekle sam i nju zamišljao. Ona ima fantastičan akcenat, karakterističan za Kvins, deo Njujorka. To je nešto kao što u Beogradu postoji "dorćolski" akcenat. Igrom slučaja došao sam do nje i uvideo da ona apsolutno odgovara liku - objašnjava scenarista i reditelj Lungulov u razgovoru za "Politiku".
- Kada sam birao glumca za lik Amerikanca Roberta, Džim Stark, producent prvih filmova Džima Džarmuša, preporučio mi je Dejvida Torntona, zvezdu filmova "Građanska parnica" i "Džon Kju". Sastao sam se sa njim, a nisam znao da je on suprug Sindi Loper. Razgovarali smo u njegovom stanu i na policama sam video njene slike. Predložio mi je da ona napiše pesmu za film. Ubrzo sam bio siguran da bi ona bila pravi izbor za lik Amerikanke, bivše Robertove devojke koja ga "ponovo pušta u svoj život" - kaže Lungulov kako je došlo do ideje da Sindi Loper glumi u njegovom igranom debiju.
Lungulov s poštovanjem govori o popularnoj pevačici i ističe da je vrlo duhovita. Reditelj dodaje da se tokom snimanja dobro razumela sa ekipom iza kamere, kao i sa glumcima. Lungulov dodaje da je Sindi Loper profesionalac i da zahteva vrlo dobar kostim i najbolju šminku.
U razgovoru za naš list, Lungulov nije mogao da nam potvrdi da li će Sindi Loper boraviti u martu u Beogradu, tokom drugog dela snimanja filma. Svi njeni kadrovi već su snimljeni u Njujorku, ali reditelj nije negirao da bi ona u Beograd mogla da doputuje sa svojim suprugom. 
Ukoliko tada ne doputuje, ekipa filma razmišlja da Sindi Loper u Srbiji gostuje na premijeri filma. Ukoliko ekipa filma bude radila brzo i po planu, premijeru filma "Tamo i ovde" Lungulov planira za naredni Filmski festival Srbije u Novom Sadu. Kako je u organizaciju tog festivala uključen "Egzit" tim i kako muzički festival "Egzit" sledi odmah po završetku filmskog festivala, nije nemoguće da Sindi Loper bude gošća u Srbiji, na premijeri filma i jednoj od bina novosadskog festivala.
Naravno, sve ovo je za sada u formi ideje i neophodni su konkretni dogovori o njenom nastupu na "Egzitu", ukoliko to prepoznaju organizatori ovog muzičkog festivala.
Sindi Loper je debitovala albumom "She′s so unusual" 1984. godine koji je prodat u pet miliona primeraka. Hitovi "Girls just Want to Have fun" i "Time after Time" izdvojili su se vrlo brzo po objavljivanju albuma i Loperovoj doneli status jedne od najznačajnijih ženskih muzičkih zvezda osamdesetih godina. Uz popularne pesme, Sindi Loper se izdvojila i svojim prepoznatljivim glasom devojčice, ali i stilom odevanja, što su mnoge tinejdžerke toga doba imitirale. 
Sindi Loper je rođena 22. juna 1953. godine u Bruklinu i danas ne krije da je napustila školu, promenila mnogo bendova i sve to vreme tražila sebe i svoj muzički stil - mešavinu novog talasa, postpanka, regea, popa i fanka. Posle uspešnog debija, drugim albumom "True Colors" i istoimenom pesmom dokazala je da je vredi slušati. Album je dostigao platinasti tiraž, a pesma "True Colors" je tokom jeseni 1985. godine dostigla vrh skoro svih relevantnih svetskih muzičkih lista. Trećim albumom "A Night to Remember" 1989. godine potvrdila je da ima još štošta da kaže, a sa ovog albuma se i danas u programima mnogih radio-stanica može čuti pesma "I Drove all Night". 
Tokom devedesetih Sindi Loper je prolazila kroz poslovne, kreativne, ali i bračne i emotivne krize. To vreme je iza nje i sada je vrlo posvećena porodici, muzici, filmu i televiziji.

Nije sve u kešu, ima nešto i u karticama
Rim, decembra - U Italiji niču trgovački centri, u kojima se po sniženim cenama prodaje roba sa potpisima čuvenih modnih kreatora. Italijani menjaju običaje. Trgovi su nedeljom gotovo pusti. Uobičajena mesta društvenog života: crkve, restorani i stadioni - poluprazni. Tradicionalne nedeljne navike - jutarnja misa, porodični ručak u omiljenoj gostionici, popodnevni odlazak na fudbalsku utakmicu, ili, davno obećanu, posetu prijateljima - nisu u potpunosti izumrle. U Italiji, ponekad nepredvidivoj u svojoj promenljivosti, rodio se, gotovo neprimetno, novi "nedeljni prioritet" - autletmanija. Naime, mnoge Italijanke i Italijani, umesto uobičajenih nedeljnih izlazaka, opredeljuju se da posete "outlet villages" - nova trgovačka središta, u kojima je moguće kupiti pomodnu garderobu po povoljnim cenama. Ova promena potrošačkog mentaliteta desila se postepeno, i bez potresa. Korak po korak, i masovni fenomen nekontrolisane kupovine i nagomilavanja jeftinih (često nepotrebnih) stvari ustupa mesto novom trendu.
Doskoro, skupocena odeća i ručno izrađene cipele bile su privilegija povlašćenog, dobro stojećeg društvenog sloja i mogle su da se kupe u otmenim buticima u centru grada. Zahvaljujući novoj trgovačkoj filozofiji - bolje je prodati po nižoj ceni nego držati robu u magacinu - obični potrošač je počeo da se približava "visokoj" modi i garderoba polako prestaje da predstavlja statusni simbol - zaštitni znak manjine.
Gradići prodavnice, locirani van naseljenih mesta, niču kao pečurke. Veštačke tvorevine, obično pomešanih stilova - stil Diznilenda i srednjovekovnog gradića, sa trgom, fontanama, palmama i kućicama u kojima niko ne stanuje. U svakoj kućici-prodavnici posetioce očekuju odeća i obuća iz snova. Naravno, tu su i čuvene modne kuće - svuda potpisi slavnih kreatora, a etikete ukazuju da ste na putu da napravite pun pogodak. Skoro sve označavaju specijalnu cenu, koja može biti i upola niža od maloprodajne cene. Nije značajno što izložena roba nije ovogodišnja, već pripada prošlim modnim sezonama. Najvažnije je domoći se potpisane "krpice" po nižoj (što ne znači i niskoj) ceni. 
"Outlet villages" se dopadaju italijanskim porodicama. Ogromna parkirališta ispred takvih mesta uvek su puna krajem sedmice. Pored italijanskih, vide se i strane registarske tablice. Na parkiralištima se nađe i poneki autobus. U poslednje vreme i organizovane turističke grupe imaju fakultativnu posetu ovim "idealnim selima". Turisti se sa zadovoljstvom pridružuju Italijanima: Japanci, Kinezi i Rusi rado učestvuju u autletmaniji. 
Italijanske porodice i zaljubljeni parovi, elegantno ili neformalno obučeni, šetaju, gledaju izloge, kupuju. Čuju se različita narečja italijanskog jezika. Svi se interesuju za cene. Malo se priča, jer je svuda muzika, obično zaglušujuća, čak i u toaletu. Oni koje ne kupuju, zabavljaju se. Mislilo se i na porodice sa decom i zato je za najmlađe napravljen prostor za igru. Obično su tu i raznorazni kiosci, prodavnice hrane i ekspres restorani. Nakon na brzinu sažvakanog sendviča ili salate, deca mogu da biraju između mnogobrojnih vrsta sladoleda, torti i ostalih slatkiša. Ukoliko vam usfali novac, ne brinite, na raspolaganju vam je bankomat. 
Autlet nije grad fantazma. Osmišljen je tako da ga posetilac prepozna kao sopstveni, i da se oseti, ne kao mušterija, već kao stanovnik citadele. Sagrađen je sa ubedljivom scenskom fikcijom, da izgleda kao da u njemu zaista žive ljudi. U gostoprimivom lavirintu svetlo lampiona je prigušeno, šarene zavesice na prozorima "kućica", sve u nežnim tonovima boja (bledoplava, zelelenkasta, ružičasta...), sa balkonima punim cveća. Sve je do najmanjih detalja predviđeno da bi se što uverljivije prenela ideja grada za sebe, odvojenog sveta, u kome se nećete osećati sami. 
Prema mišljenju nekih italijanskih analitičara, pojava autleta je znak promene koja se ne odnosi samo na potrošnju i sticanje novih navika. Autlet, sinonim za rasprodaju, likvidaciju, ima i simbolično značenje - gubitak vrednosti. Novi potrošački nemir širi se kao zaraza i prodire u pore društva, koje sve više liči na "jedinstvenu, veliku pijacu" na kojoj nema klasnih razlika: bogati i siromašni dele isti sistem vrednosti, imaju zajednički estetski kodeks, njihovi instinkti i ideali su izjednačeni. Izgleda da se sve pretvara u stvari sa vrednostima i cenama.
Na vašaru taštine klasična antiteza između biti i imati lako se rešava očigledno je da nadjačava to da smo, u stvari, ono što imamo.

Papir u desenu mermera
Prema rečima Melek Koč, iz Istanbula, ebru je tradicionalna turska umetnost ukrašavanja papira. "Ukoliko ste ikada videli papir u desenu mermera, ukrašen različitim cvetovima i oblicima, sigurno ste se susreli sa ovom umetnošću. Ništa ne bi bilo neobično da sve te interesantne šare i oblici ne nastaju na vodi", kaže ona i dodaje da tehnika ukrašavanja papira čini ebru jedinstvenom umetnošću. Prema njenim rečima, koriste se isključivo prirodne zemljane boje, četkice od konjske dlake sa drškama od stabla ruže i prirodni preparati za zgušnjavanje vode. Željeni desen i oblik dobijaju se tako što se na vodu zgusnutu određenim supstancama nakapa željena boja, koja se nakon toga, uz vašu maštu, i pomoć specijalnih šila, oblikuje u najrazličitije forme. Kada je voda oslikana, na nju ćete pažljivo postaviti papir, i slika je gotova! Melek ističe da se ebru koristi za ukrašavanje ivica kaligrafskih dela, na koricama rukopisa, kao podloga u reprezentativnim kaligrafskim albumima, na kravatama, pokrivačima za sto i ukrašavanje zidova. Na časovima ćete naučiti samu tehniku izrade, a nakon toga je sve prepušteno vašoj kreativnosti. Srećno! 
M. Ležajić

Gluvi telefoni
Jednoj od najstarijih srpskih institucija okrenutih dijaspori, sa tradicijom dužom od pola veka i nemerljivim iskustvom u sabiranju Srba raštrkanih po svetu – Matici iseljenika Srbije – preti nestajanje. U doba kada su zagranični Srbi ovde u matici dobili drugačiji tretman, a formalno imaju i svoje ministarstvo, kada se zvanično i nezvanično govori da je premošćen jaz sa braćom u rasejanju, Matica je pala na najniže grane u svojoj istoriji.
Praktično jedina organizacija koja je izraz kontinuiteta otadžbinske brige za sunarodnike u svetu od 1951. godine kada je i osnovana, a zahvaljujući kojoj je nekadašnja Jugoslavija, a potom njeni ostaci do današnje Srbije, imala kopču sa životom Srba u dijaspori, dovedena je kombinacijom različitih neodgovornosti u situaciju da ne može da namiri svoje telefonske, komunalne i druge račune, da isplati plate malobrojnim zaposlenima, prinuđena je da deli sudbinu nezaštićenog podstanara u Nušićevoj 4 gde je odvajkada egzistirala, ali – što je najtragičnije – ne može da objasni ni sebi ni javnosti zašto je došla u takav bezizlaz.
Treba li i pominjati da već duže vreme Matica iseljenika Srbije, po onome što čini za dijasporu i duhovno zrači ka njenim odredištima po svetu, ne predstavlja snagu kako je to nekad, i u vremenima nenaklonjenim iseljenicima, bivalo. Sve to događa se nakon stvaranja nezavisne države Srbije i donošenja novog Ustava, u kome se ta ista država posebnim članom obavezala na brigu o svojima u iseljeništvu, raseljenoj trećini našeg naroda širom sveta.
Objašnjenje, koje je najbliže istini, ne bi smelo nikoga da poštedi. Ni rukovodstvo Matice koje je po inerciji, prepuštajući i hleb i kolač dosadašnjem predsedniku, samo konstatovalo stanje, ni državu koja okleva da donese zakon o Matici po ugledu na iskustva iz najbližeg komšiluka (Hrvatska), ili propušta da tokom četvorogodišnje agonije eksplicitno kaže: da li je za to da, regulišući stabilno finansiranje ove organizacije, podrži Maticu kao jednu od pruženih ruku dijaspori iz Srbije.
Dugačak je spisak onoga što je Matica činila svih ovih godina, zahvaljujući čemu danas u Srbiji znaju i za velika dela i imena Srba koji su, ne zaboravljajući otadžbinu, gradili "globalnu Srbiju". Istovremeno, Matica je među pripadnicima treće i četvrte generacije iseljenika sačuvala duhovni plamen vezanosti za Srbiju, a novootišlima u poslednjih deceniju i po bila je ohrabrujuća kopča sa rodnim krajem u dalekom svetu. Pre nekoliko meseci Maticu je SPC odlikovala Ordenom svetog Save drugog reda, kako stoji u obrazloženju koje je potpisao Njegova svetost patrijarh srpski gospodin Pavle, "za majčinski odnos Matice iseljenika prema našem iseljenom rodu, za ljubav i odanost prema SPC".
Može li Matica, uprkos svemu, ali sa tolikom nebrigom oko sebe, da odgovori svom osnovnom zadatku na izgradnji zajedničkog kulturnog i duhovnog prostora Srba?
Ne treba zaboraviti da Srbija, kaskajući za duhovnim i praktičnim misijama ozbiljnih država u regionu i Evropi, još nema svoje kulturne centre u mnogoljudnim srpskim zajednicama u Americi, Kanadi, Nemačkoj, Francuskoj, Švedskoj, Švajcarskoj... Nemci imaju Geteov institut, Englezi Britanski savet, Mađari Kolegijum Hungarikum, Poljaci Poloniju, kao mrežu svojih nacionalnih duhovnih institucija u svetu, po čemu ih drugi prepoznaju i pamte. U nama najbližem Beču, gde živi više od sto hiljada Srba, mi nemamo ništa što bi nagoveštavalo nešto slično srpskom kulturnom centru.
Inflacija političkih zaklinjanja u dijasporu sa najviših mesta u državi i otrežnjujuća upozorenja analitičara o značaju iseljeničkog korpusa za Srbiju u 21. veku, koji će biti i vek dijaspore, padaju pred poražavajućom činjenicom – telefoni u Matici iseljenika su gluvi. Teško da će u takvoj situaciji Matica postati stožer izgradnje sveukupnih odnosa sa dijasporom.Član Predsedništva Matice iseljenika Srbije

Kandidat Medvedev
Medvedev, ipak! Birajući koga će predložiti za tron u Kremlju, odlazeći s predsedničkog mesta Putin, odabrao je liberalnog i obrazovanog peterburškog pravnika, umesto Sergeja Ivanova (ili nekog drugog) – iz redova bivšeg KGB. Putinov izbor je sada predmet širokog spektra različitih tumačenja, uz mogućnost dokazivanja sasvim suprotnih stanovišta.
Na primer, izvesno je da će Medvedev postati i predsednik, čim je uz tas s njegovom kandidaturom prikačen teg Putinovog prestiža u biralištu. U tom smislu, mart će biti repriza decembra, kada je uz isti politički trik Duma prepuštena "proputinskoj" Jedinstvenoj Rusiji. Nije netačno da je to možda blisko populizmu, a daleko od demokratije.
Ili, drugo. Fakat je da s Medvedevom, u prvu stolicu seda čovek koji u Putinu vidi "ako ne drugog oca, ono starijeg brata". Drugim rečima, vlast će imati predsednik koji će možda biti obavezan da čuje šta o tome što radi misli "njegov" prvi ministar – što će, vrlo verovatno, postati Putin. 
Da li je uostalom idealno i to što u javnosti nema ni natuknice o pojedinostima u daljem "planu Putina", te ni o "dovoljno uticajnoj poziciji" koju sadašnji šef Kremlja (kako je sam rekao) rezerviše ubuduće sebi? Nije, svakako. Prosto, već zbog toga što u Rusiji, u procesu njenog ogromnog preustrojstva ima traumatičnog, ali nema, ili je vrlo malo idealnog. Sav u haosu, razjedan bezakonjem, korupcijom i amoralnošću u ponašanju novobogataša i faktora vlasti, prostorni kolos prebacuje se s koloseka inercije na nešto novo i neistraženo – reformama s vrha. To ne može biti idealno. U postupku ima Putinovih improvizacija. Čak i rizičnih. Ali, okolnost da su one masovno odobrene, upućuje na zaključak da je prethodno Ruse masovno razočarao "pokušaj sa skriptama".
Ako argumenata ima za "pesimiste", Putinovo opredeljenje za Medvedeva ne uskraćuje ih ni "optimistima". Nije, naime, nebitno što ruski kandidat nije samo još jedan više, ponovo neko iz redova KGB. Previše je u Kremlju, oko Putina i u federalnoj administraciji zemlje tih, s karijerom ili delom karijere u policiji i vojsci. Njihovo dovođenje u vlast omogućilo je šefu države da obuzda politički raspojasane milijardere, ali posle oligarhije, sada je više nego potrebno detronizovati Kremlj.
Ovakav Kremlj, preostao kao anahrona zamena za dvor spletkaroša pod skutovima apsolutne vlasti cara, postaje omča oko Rusije. Glavni generator bolesti i kočnica njenog društva u preobražaju.
Apsolutizam predsedničke vlasti kumovao je pri prvoj, a ako bi Putinov dosadašnji oslonac na klanove u vrhu ostao netaknut, izrastao bi verovatno i u faktor prve sledeće pljačke Rusije. Ovog puta, s neooligarhijom kremaljskih "bezbednjaka" na mestu Berezovskog i drugih. 
S Medvedevom Rusi dobijaju predsednika koji o Rusiji govori kao o evropskoj, a ne o Rusiji, nekakvom reinkarniranom carstvu Evroazijata. Reč je zatim o potencijalno najmlađem šefu države, od vremena kada je ruski tron predat Nikolaju Drugom (1894). A ovo je prvi put da izglede za najviše mesto ima čovek koji je toliko u korak s vremenom, da čak kaže da voli "hevi metal". I kada pominje demokratiju, pominje je "imenom", kao demokratiju. Jer, kazaće Medvedev, čim se tom inače jasnom pojmu pridoda "još nešto", recimo da je to "suverena demokratija" (omiljeno tumačenje ideologa Kremlja Surkova!), demokratija je u većoj meri to "nešto", a sve manje demokratija.Na vest o Medvedevu kao potencijalnom šefu Rusije, berza u Moskvi reagovala je "skokom" akcija. Ali, potrebno je pričekati jer ovo nije kraj priče. Posle izbora bez drame čini se da počinje drama neizvesnog iščekivanja. Putinov složeni manevar treba da bude izveden do kraja, a Rusija je nepredvidiva.

U Irak zbog muzike
U novu sezonu Beogradska filharmonija je u oktobru – na Kolarcu, naravno – zakoračila sa britanskim dirigentom Robinom O’Nilom. Bio je to njihov prvi zajednički koncert, a u goste je pozvan i fagotista Mauricio Paez. Verovatno ne slučajno: i dirigent je u svet muzike ušao upravo svirajući fagot. U tom dobrom društvu, pa još i opremljena novim instrumentima, Filharmonija je od svog otvaranja sezone napravila mali muzički praznik. Evo, i drugi put ove jeseni maestro iz Londona predstavlja se beogradskoj publici, na istom mestu sa istim orkestrom, samo gošća je nemačka violinistkinja, u svetu jedna od najboljih iz mlađe garde, čije se (prez)ime, ako ga već niste čuli, lako pamti – Izabele Faust. Propustite li i večerašnji koncert, preostaje vam još jedan u ovoj sezoni sa O’Nilom – 18. januara. Ovu "priču o dirigentu" počnimo i sa još dva-tri podatka: kao i druge njegove uspešne kolege sarađivao je sa uglednim orkestrima (Londonska filharmonija i slični), osam puta bio je nominovan za nagradu Gremi, u njegovoj diskografiji je više od trideset naslova, nekoliko puta nastupao je i na poziv princa Čarlsa... Na Ostrvu se i to rado spomene. 
Kakve su vaše prve slike, muzičke i druge, koje nosite iz Beograda?
Ovaj grad koji nisam poznavao veoma je živ, a ljudi pristupačni, gostoljubivi. Kolarac ima dobru atmosferu i odmah se vidi da ima i istoriju iza sebe. Moj prvi susret sa orkestrom bio je u znaku muzike Elgara i ono što je blisko britanskoj publici i ovde je dobro prošlo. To zahteva odgovarajuću tehniku i emocije, što je orkestar vrlo dobro izneo. 
Da li je za vas nova i "partnerka" na pozornici – Izabele Faust?
Ne, već smo radili. Ona je izvanredna, virtuozna. Divno svira Mocarta, Bramsa, Stravinskog, Bartoka... Sve! Kao od šale menja stil i žanr. 
Pre dve godine, sa rediteljem Endrjuom Stegalom, posetili ste Bagdad. Kada ste se vratili kući, u londonskom Old Viku počela je da se rađa melodrama Stravinskog "Priča o vojniku"... Šta se sve događalo sa ovom malom teatarskom "bombom"?
U početku jedan mali posao toliko je narastao da se pretvorio u pravu umetničku avanturu u koju se, kao narator, uključio i Džeremi Ajrons. Izuzetan glumac i profesionalac predložio je da u našoj verziji "Priče o vojniku" mesto događaja bude aktuelno – Irak. Na scenu smo izveli dve grupe glumaca i muzičara. Na jednoj strani Evropljane, na drugoj one koje smo odabrali u Iraku, fantastične sa svim tim svojim folklornim bojama. U početku je bilo i malih zebnji u vezi sa ovakvim projektom međutim, upravnik Old Vika hrabar je čovek, otvoren za različite eksperimente. Deo publike bio je oduševljen, dok su neki pokazivali i otpor prema ovakvoj vrsti projekta. Glavni cilj je postignut: niko nije ostao ravnodušan. Ni kritika, koja je "Priču o vojniku" nazvala najkontroverznijim i najupečatljivijim pozorišnim događajem godine. 
Šta je rekla politička "kritika"?
Srećom, toga nije mnogo bilo. Više je bilo straha da neko naš irački deo ansambla možda ne optuži za kolaboraciju. Oni su se i emocionalno vezali za taj projekat i njihova reakcija bila je: "Ma, neka se nose. Idemo u London da igramo tu predstavu". I moram da kažem: prezadovoljan sam saradnjom sa tim talentovanim ljudima. 
Pred svoj dolazak u Srbiju, želeli ste i malo informacija o njenoj muzici. I...?
Mokranjak (čitaj: Mokranjac). Dirnula me je, uhvatila ta dramatična muzika u kojoj kao da čujem otkucaje srca. Priznajem, tako nešto rado bih dirigovao. 
I bez mnogo reči, čujemo, između vas i Filharmonije desila se ljubav na prvi pogled...?
Moj način rada uvek je isti i dobar kontakt sa orkestrom se ostvari ili ne. Rado sarađujem i sa orkestrima iz istočne Evrope, među takvima je, evo, i Beogradska filharmonija, orkestar velikog potencijala. Lep događaj je ovo ulaganje u nove instrumente, bez kojih nema optimalnog zvuka. To budi i novu energiju i raspoloženje koje i publika prepoznaje. 
Na početku je bio fagot. Gde mu je danas mesto u Vašem muzičkom životu?
Sa 14 godina bio sam član omladinskog orkestra sa kojim su radili i najpoznatiji dirigenti. Kasnije su došli drugi orkestri iz kojih sam ja od najslavnijih "učio" šta to sve rade sa palicom u ruci. Tako sam promenio stranu, ali orkestar je za mene nešto genetsko. Kad sam za dirigentskim pultom, ja sam istovremeno i na onoj strani. Dišem i živim sa orkestrom, on je kao deo moga organizma. Za fagot više nemam vremena. Odsviram ponešto za svoju dušu, sa mojim starim prijateljem Kolinsom, koji će u januaru sa klarinetom doći u Beograd. Dirigenti koji su nekad svirali obično svoj instrument ne prepuštaju prašini. Lorin Mazel, recimo, svakog dana mora nešto da odsvira na violini. Ja takođe svoj fagot ne mogu da zaboravim. 
-----------------------------------------------------------
Faust svira Stravinskog
Publika u Kolarčevoj zadužbini večeras će moći da čuje Hajdnovu Simfoniju br. 86, kao i dela Igora Stravinskog – Koncert za violinu i orkestar i "Posvećenje proleća". Sa Beogradskom filharmonijom, pomenuti koncert izvešće Izabele Faust na Stradivarijevoj "Uspavanoj lepotici", violini iz 1704. godine.

Iz zmajevog gnezda, 2
Pet minuta guglovanja  i znaćete da Kina trenutno ima između 200 i 300 miliona ljudi koji pripadaju srednjoj klasi. U brojkama, to znači da prosečno pojedinačno zarađuju između 900 i 1,300  američkih dolara mesečno, od kojih, saznaćete dalje, potroše između 200 i 700 na hranu i piće. Dalje vam se kaže, srednja klasa u Kini gaji iste dekadentne navike kao i svugde u svetu: tu i tamo neka flaša vina ili čašica kvalitetnog žestokog sa prijateljima, pokoji izlazak u restoran, pokoji keksić ili čokoladica za dečurliju ili da se digne šećer tokom popodnevnih sati u kancelariji i koja čaša soka od narandže posle džima.
Eto toliko o "zmajevima", al mi ‘ajmo sada malo o «orlovima», ti su nam i više pri srcu. Junacima priče koja sledi, predstavnicima srpske prehrambene industrije, u trenutku dok uzleću sa Beogradskog Aerodroma put Pekinga, informacije iz uvoda ovog teksta bile bi više nego dovoljne da znaju na kakvu su istorijsku misiju poslati. Da li su ih znali ili ne ostaće nažalost tajna, a ovaj detalj bi bio, u sklopu priče koja sledi, još jedan prilog za neku buduću analizu poslovne prakse u Srba u 21. veku.
Elem, pre dve nedelje održao se u Pekingu Izložbeni sajam industrije hrane i pića za države Latinske Amerike i Srednje Evrope. E sada, valjda usled nepoznavanja geografije na kineskoj strani ( mislim, da li VI znate kom azijskom regionu pripadaju Mijanmar,Singapur ili Bangladeš?) nekako su i zemlje koje nikako ne pripadaju geografskoj Srednjoj Evropi, kao Srbija, Hrvatska, Makedonija pozvane da izlazu.
Što se mene tiče, radna poseta nekoliko naših regionalnih prehrambenih giganata (sa naše strane uključila i zasebnu delegaciju Privredne Komore Srbije)  NR Kini je prošla više nego uspešno. Sticajem srećnih okolnosti, mnogi izloženi eksponati koji očigledno nisu bili planirani da se pakuju i šalju nazad kući, ostali su u Pekingu. Ima tu svačega: i keksa, i čokolade, i vina i ‘ozbiljnijeg’ alkohola, dovoljno za nekoliko nedelja balkanskog hedonizma . Evo dok ovo pišem polako cedim odlično makedonsko vino i častim se domaćim grickalicama koje su mi obeležile detinjstvo. I molim se da naši preduzetnici iz istog sektora navraćaju što češće i sa sve više i više eksponata koje će ostavljati izgladneloj & domaćeg ukusa željnoj dijaspori.
E sad, kako je prošao sam Sajam? Logika kaže da kada vaša firma dobije šansu da izlaže za potencijalno tržište od 200-300 miliona potrošača, vi i vaše kolege se dobro spremite i naoštrite, spremite nekoliko poslovnih varijanti za saradnju sa zainteresovanim uvoznicima i imate nekoliko kečeva iz rukava u vidu popusta, preferencijalnih poslovnih aranžmana i, kako je najpopularnije u našega biznismena, neke vikendice na crnogorskom primorju na raspolaganju budućem partneru u letnjim mesecima.
Al’ ne lezi vraže, izgleda da su naši junaci baš bili nostalgični za majkom Srbijom i jedva čekali da se vrate kući jer kada sam ja otišao da vidim sajam, u rano popodne poslednjeg dana, nikoga od predstavnika na naša 4-5 štanda nije bilo; ni njih ni eksponata. Kako su mi drugi izlagači objasnili, Privredna Komora Srbije nije imala nijedan eksponat, nijednu brošuru spremnu tokom čitavog trajanja sajma, samo dva člana koja su presedela svoje «od 9 do 5»... Pričali su okolo da su došli  da se upoznaju sa situacijom. Valjda kod nas nema interneta i knjiga i telefona da se pozove naša ambasada u Pekingu nego moralo da se zapuca 12,000 kilometara i presedi par dana da se upozna sa situacijom... Dalje, neki od naših izlagača nisu sveukupno proveli više od 2-3 sata na svome sajmu tokom tih nekoliko dana, nego otišli da se šetaju i ostavili štandove sa proizvodima da zvrje prazni!!! Znam da sam tužibaba, al’... Čisto za poređenje, sve četiri makedonske firme i njihovi predstavnici ostali su na sajmu do zatvaranja. Možda je to zbog toga što im je sekretarica pogrešno bukirala karte za dan posle, a ne na sam dan završetka sajma što je izgleda bilo elegantno rešenje naših preduzimača. I kažu Makedonci, bilo je interesovanja i ostvareni su neki kontakti za pregovore u nadolazećim nedeljama.
A mi... Neverovatno kako uvek uspevamo da potvrdimo sve negativne stereotipe o sebi. Baš me zanima kako su prošli sastanci po povratku u Srbiju. Ne verujem da su imali obraza da izveste šefove kako je stvarno bilo. Ili su pričali o odličnom prijemu naše robe na Dalekom Istoku i velikom interesovanju kod kineskih uvoznika, samo, na žalost, izgubili su vizitke i predugovore u gužvi na aerodromu? Možda su naši putnici obavestili šefove da usled monopola preduzeća koje dotira kineska vlada ili oštre konkurencije globalnih igrača nema nikakvih izgleda za proboj naše robe na kinesko tržište? Ili su možda samo rekli, ma to je Kina, džaba smo išli, nemaju oni pojma o vinu i keksima!
Naravno, ja i dalje mislim da je moguće da je na delu međunarodna zavera koja nas, vredne, radne i inovativne, drži bezbedno udaljenim od zasluženih ekonomskih boljitaka i svekolikog napredovanja. Jer takvi kakvi smo, ko zna kako bismo istumbali svet, samo da imamo prilike!!!
Eto tako, samo da podelim sa vama, a vi možda podelite sa još nekim i oni sa još nekim pa možda neko jednom bude putnik za Kinu o firminom trošku koji će prepoznati priliku: Onaj Srbin-putnik iz bajke koji traži svoje šanse, koristi one koje se pojave i zna da nema ‘leba bez motike.

Vlada funkcioniše, kriza u koaliciji
Odluka Olivera Dulića da, bez saglasnosti Demokratske stranke Srbije, raspiše predsedničke izbore, u najekstremnijoj situaciji, može dovesti do vanrednih parlamentarnih izbora. Na suprotnom polu je i mogućnost da Demokratska stranka i DSS, uz blagoslov Nove Srbije i G17 plus, obnove "vezu" i da im "brak" potraje do isteka mandata vlade. Mada je ovo najopštija dijagnoza stanja vladajuće koalicije posle "jednostranog" raspisivanja izbora ona je u ovom trenutku i jedino moguća. Razlog je to što "narodnjački blok" neće povlačiti nikakve poteze do 19. decembra i sednice Saveta bezbednosti UN o Kosovu i Metohiji, pa se o njegovom odgovoru na Dulićevu odluku do tada može samo spekulisati.
Do odgovora "narodnjaka", vlada, po tvrdnjama njenih članova, funkcioniše "normalno", čak i u "dobroj atmosferi".
Ministri Predrag Bubalo (DSS) i Rasim Ljajić (SDP) izjavili su da Vlada Srbije funkcioniše bez problema, a na jučerašnjoj sednici nije ni bilo reči o raspisivanju predsedničkih izbora. Na konferenciji za novinare posle sednice vlade, na pitanje da li je raspisivanje izbora za predsednika Srbije podelilo vladajuću koaliciju, Ljajić je odgovorio da je atmosfera na jučerašnjoj sednici vlade bila "uobičajena, gotovo redovna i ni po čemu različita od prethodnih sednica". 
– Ako vam kažem da je na dnevnom redu bilo čak 56 tačaka i da je sve prošlo bez ijednog problema, to je najbolji dokaz dobre atmosfere – dodao je Bubalo.
Tomica Milosavljević, potpredsednik G 17 plus, juče je rekao da ne veruje da će zbog raspisivanja izbora doći do raspada vladajuće koalicije. Za razliku od njega, potpredsednica NS Dubravka Filipovski je rekla da je raspisivanje izbora na ovaj način izazvalo veliku krizu u koaliciji, da nije isključena mogućnost da širi blok parlamentarnih stranaka bojkotuje izbore, kao i to da su mogući i parlamentarni izbori, a možda i izbori na svim nivoima. Ona je za naš list rekla da odluku o eventualnom izlasku iz vladajuće koalicije i izlasku na predsedničke izbore NS neće doneti pre 19. decembra. Krizu vidi i lider socijalista Ivica Dačić, koji je ocenio da vladajuća koalicija više ne postoji i da je potrebno raspisati opšte izbore u Srbiji.
Urednik "Nove srpske političke misli" Đorđe Vukadinović je juče ocenio da će odluka o raspisivanju izbora izazvati ozbiljnu krizu u vladajućoj koaliciji jer u njoj nije postignuta saglasnost o izborima.
U izjavi Beti, Vukadinović je ocenio da kriza, koja možda može da dovede i do pada vlade, neće biti završena okončanjem predsedničkih izbora. On je dodao da su, ako ne bude spektakularnog pomirenja, odbrojani dani političkoj budućnosti vlade i koalicije.
Docent na Fakultetu političkih nauka Dušan Pavlović, ocenio je za B92 da DSS smatra da ga je izdao koalicioni partner.
"DS jeste doneo ovu odluku na svoju ruku, bez konsultacija, i mislim da će to dodatno pogoršati odnose u vladi, odnosno da će vratiti nivo poverenja između ove dve stranke na onaj nivo, recimo, koji je postojao 2003. ili 2004. godine, kada je bio veoma, veoma nizak. To znači da kada imate veoma nizak nivo poverenja u nekom odnosu, bilo kakvom, onda znači da je dovoljan i najmanji problem ili neka sitnica koja bi uzdrmala taj odnos i da se on raspadne", kazao je Pavlović.
Sve je u rukama DSS-a u ovom trenutku i sve je moguće, ocenjuje Milan Nikolić, direktor Centra za proučavanje alternativa, objašnjavajući da će dalji sled događaja zavisiti od toga da li će ta stranka posle 19. decembra odlučiti da ide na krizu koalicije, pa i krizu vlade. "Jedinstvo u vladi je pod ozbiljnom pretnjom, ali to ne znači da koalicija i vlada neće biti sačuvani i da u drugom krugu DSS neće stati iza Tadića", smatra Nikolić.
Ono što u ovom trenutku posmatračima političke scene izgleda najmanje verovatno je da DSS "ohladi glavu", posle prve burne reakcije i prilježno se već u prvom krugu uključi u kampanju u korist Borisa Tadića. 
Ono sa čim se sada najviše barata u analizama toka izborne kampanje jeste dilema da li će DSS odlučiti da ignoriše ove izbore ili će krenuti u antiizbornu kampanju. A NS će, kako se sada čini, sinhronizovati svoje akcije sa potezima DSS-a. Podsetimo, Ilić je u sredu, odmah pošto su izbori raspisani, saopštio da je to "neočekivana odluka" DS-a, bez konsultovanja sa koalicionim partnerima, te da će odnosi u koaliciji biti preispitani narednih dana. A predsednik Jedinstvene Srbije Dragan Marković Palma izjavio je juče Tanjugu da izbore za predsednika Srbije nije trebalo raspisivati do 19. decembra i da "zbog toga nije isključeno da će izbore bojkotovati narodnjačka koalicija, odnosno DSS, NS i JS".
Sociolog Jovo Bakić sa Filozofskog fakulteta ocenjuje da su pred DSS-om dve mogućnosti: da ignoriše izbore i da usput, pravničkim tonom Koštunice, kaže kako nije vreme za izbore, ili, pak, da krenu u aktivnu antiizbornu kampanju, gde bi se retorika zaoštrila. U ovom drugom slučaju, smatra Bakić, vlada neće moći da se održi, čak ni po cenu da DSS kasnije bude "progutan" od radikala.
– U svakom slučaju, šta god od ovoga da urade, daće indirektnu podršku Tomislavu Nikoliću takvim stavom – kaže Bakić, a isto misli i Milan Nikolić.
Direktor CPA još dodaje da su razlike u rejtinzima zamenika predsednika Srpske radikalne stranke Nikolića i lidera DS-a Tadića tako male da bi i bojkot DSS-a mogao da donese prevagu Nikolića.
– Ipak, ne mogu da poverujem u to da DSS neće voditi računa o interesima građana i države, jer su sigurno svesni da će sa Nikolićem na čelu države Kosovo još brže i lakše da ode – ističe Milan Nikolić.
Prema oceni Vukadinovića Tadić je favorit na izborima, ali način raspisivanja i datum izbora, sumnje u motive kao i verovatni sukob u koaliciji jeste poklon radikalima. "Time se Nikolić ozbiljno vraća u igru ali pitanje je da li će mu to biti dovoljno za pobedu", naveo je.
Vukadinović je kazao da očekuje tešku i prljavu kampanju, iako će ona kratko trajati. U kampanji će radikali verovatno, ocenio je, naglašavati da su izbori raspisani na pritisak spolja, zahtev Vašingtona i Brisela, a demokrate će verovatno odgovarati da Albanci žele pobedu Nikolića jer bi im to olakšalo put u nezavisnost. 
S obzirom da u Beogradu računaju s tim da će 28. januara biti potpisan Sporazum o stabilizaciji i pridruživanju, dakle, između dva izborna kruga, očekuje se da će i to biti bitna tema u predsedničkoj kampanji. Bakić smatra da će i radikali i demokrate to iskoristiti. Tadić će to potencirati kao uspeh na planu povezivanja sa Evropom, a Nikolić da je to krunski dokument da se prodaje Kosovo zarad ulaska u EU. – DSS će ponavljati da ne pristajemo na takve poklone, da je Kosovo iznad svega i približavaće se poziciji radikala – kaže Bakić.

Trećina sigurno na izborima, Nikoliću prednost u prvom, Tadiću u drugom krugu
Da se izbori održavaju danas, na izbore bi sigurno izašlo nešto više od trećine građana, Tomislav Nikolić bi kao kandidat radikala imao prednost u prvom, a lider Demokratske stranke Boris Tadić u drugom krugu glasanja, rezultati su istraživanja koje je za "Politiku" uradila Agencija za istraživanje tržišta i ispitivanje javnog mnjenja "Faktor plus". Na izbore bi sigurno izašlo 36,3 odsto građana, 26,2 odsto ne bi, dok odluku nije donelo 37,5 odsto građana. Za Nikolića bi u prvom krugu glasalo 36,5 odsto građana, a za Tadića 31,8 odsto. U drugom krugu Tadić bi dobio 38 odsto, a Nikolić 37 odsto glasova.
Treći po broju dobijenih glasova je lider Liberalno-demokratske partije Čedomir Jovanović sa 8,5 odsto glasova, dok bi predsednik Nove Srbije Velimir Ilić osvojio šest odsto.
Prema mišljenju ispitanika, za uspeh će biti presudne ekonomske teme (56,8 odsto), socijalna pitanja (50,3 odsto) i pitanje rešavanja statusa Kosova (36,6 odsto).
U odnosu na istraživanje "Faktora plus" objavljenog u "Politici" 31. oktobra, samo Ilić beleži pad (u oktobru je imao 8,9 odsto), Jovanović blagi porast (7,0 odsto u oktobru), dok Nikolić i Tadić dobijaju znatno veću podršku – lider SRS je tada imao 29,6, a predsednik DS 25,7 odsto. Smanjen je broj neopredeljenih, sa 16,8 na 11,2 odsto. 
Povećao se broj onih koji će izaći na izbore, sa 31,5 odsto u oktobru na 36,3 odsto u decembru, ali i onih koji su neodlučni, sa 34,2 na 37,5 odsto.
Poredak ključnih pitanja koja će, prema ispitanicima, odlučiti izbore, identičan je i u oktobru i decembru."Faktor plus" je sproveo 12. i 13. decembra istraživanje telefonskom anketom na uzorku od 600 ispitanika starijih od 18 godina oba pola sa teritorije Srbije, bez Kosova i Metohije, na temu predstojećih predsedničkih izbora.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Dilema o legalnosti izbora
Očigledno zatečeni raspisivanjem izbora, u DSS-u odmah su najavili da će političku reakciju odložiti na nekoliko dana, tačnije do sednice Saveta bezbednosti 19. decembra, ali su zato istog trenutka krenuli u pravno osporavanje takve odluke. Samo nekoliko sati nakon što je predsednik parlamenta Oliver Dulić saopštio datum izbora, u stručnim službama Vlade Srbije, kako je prenela jedna agencija, njegova odluka ocenjena je kao protivustavni akt. Ustavni zakon, kako su ga ove službe protumačile, nalaže da se izbori za predsednika Srbije mogu raspisati tek po stupanju na snagu poslednjeg od šest zakona koji su neophodni za raspisivanje izbora, odnosno osam dana od objavljivanja u "Službenom glasniku". Kako su objasnili, četiri zakona – o službama bezbednosti, o spoljnim poslovima, o odbrani i o Vojsci, čak i da su odmah objavljeni ne mogu stupiti na snagu pre 19. decembra (a zakon o Vojsci 1. januara) što znači da ni izbori ne mogu biti raspisani ranije.
Reagujući na tumačenje stručnih službi vlade, juče se oglasio i kabinet predsednika Srbije koji je odbacio njihove primedbe. 
"Shodno članu 3. stav 2. Ustavnog zakona, izbore za predsednika Republike raspisuje predsednik Narodne skupštine najkasnije do 31. decembra 2007. godine. To što su izbori raspisani 12. decembra potpuno je u skladu sa ovom odredbom Ustavnog zakona", rečeno je Tanjugu u Kabinetu predsednika Republike.
Prema tom izvoru, potpuno je irelevantna činjenica da li su zakoni koji regulišu položaj predsednika Republike stupili na snagu, jer to nije uslov za raspisivanje izbora. Dva zakona, kako ističu, već su stupila na snagu, dok će preostala četiri stupiti na snagu znatno pre nego što novi predsednik bude izabran.
Juče su se i u vladi ogradili od ocene koju su dale njihove stručne službe. Ministar trgovine i usluga Predrag Bubalo, nakon jučerašnje sednice vlade, pojasnio je da "vlada ni ne može da raspravlja o zakonitosti rada parlamenta, o tome treba da odlučuju Ustavni sud i nadležna skupštinska tela". 
Međutim, argumentacijom kojom su se služile "stručne službe" služio se i Miloš Aligrudić, šef Poslaničke grupe DSS-a u Skupštini Srbije, koji je juče od predsednika parlamenta tražio da povuče odluku o raspisivanju izbora. 
Rasprava o zakonitosti Dulićeve odluke juče se povela i među pravnicima, a nametnula se i dilema da li se oni koji smatraju da je povređen Ustavni zakon mogu obratiti Ustavnom ili Vrhovnom sudu.
Slobodan Vučetić, bivši predsednik Ustavnog suda, ocenjuje da se u članu 3. Ustavnog zakona kao uslov za raspisivanje izbora predviđa i stupanje na snagu i poslednjeg od šest zakona kojima se regulišu izbori i ovlašćenja predsednika Republike.
A predsednik Udruženja "Pravnici za demokratiju" Stevan Lilić ocenio je, kako prenosi B 92, da su predsednički izbori raspisani legalno. On je naveo da se, sa pravne tačke gledišta, mora imati u vidu kontekst u kome se zakon primenjuje, a ne samo tekst zakona. "Svaki oblik proceduralne ili pravne opstrukcije predsedničkih izbora od nekih političkih aktera, bio bi veoma štetan za Srbiju i njene građane", rekao je Lilić.
Pošto je Fond za razvoj demokratije juče zatražio da se oceni zakonitost odluke o raspisivanju predsedničkih izbora za 20. januar 2008. godine, u Ustavnom sudu je agenciji Beta rečeno da oni ne odlučuju o ustavnosti pojedinačnih akata kakva je odluka o raspisivanju predsedničkih izbora. 
I bivši predsednik Ustavnog suda Slobodan Vučetić je to potvrdio. "Koliko je meni poznato, Ustavni sud ima čvrst stav da akte koji imaju politički karakter ne smatra upravnim i ne ocenjuje", kazao je Vučetić agenciji Beta. 
Zoran Ivošević, bivši sudija Vrhovnog suda, u izjavi za "Politiku" kaže da je ovo ipak slučaj za Ustavni sud, ali samo ukoliko oni koji imaju primedbe na zakonitost odluke podnesu ustavnu žalbu. A ustavna žalba ima za predmet upravo pojedinačni akt kakav je raspisivanje izbora. "Vrhovni sud nema šta tu da traži, jer nije povređeno nijedno izborno pravo pošto nije ni bilo izbora. Ali je sporno da li su izbori mogli biti zakazani ili ne, a to je onda predmet ustavne žalbe. Ona bi trebalo odmah da se podnese i da Ustavni sud reaguje brzo. Za odluku mora da glasa osam od 15 sudija, s tim što ih je za sada izabrano deset", objašnjava Ivošević.

Kakva dama ta morska krava
Morske sirene nisu samo plod mašte, one zaista postoje. Međutim, umesto lepotica sa ribljim repom, to su nezgrapni morski sisari dugi do tri metra i teški oko 400 kilograma, rođaci slonova. Ove životinje poznate su pod imenom dugong, koje je nastalo od malajske reči "dujong", što znači "dama iz mora". Pošto su biljojedi i hrane se uglavnom morskom travom, zovu ih još i morske krave.
Na debeloj bledoj koži koja prekriva punačko telo dugonga raspoređene su jedva vidljive dlake kojima životinja može da oseti pokrete u svojoj blizini. Kao i kod ostalih životinja iz roda sirena, rebra i ostale duge kosti morske krave imaju neobično veliku gustinu i nemaju gotovo nimalo koštane srži. To omogućava životinji dodatnu masu koja je drži ispod površine mora. Iako mora da ispliva na površinu da bi udahnuo vazduh, dugong je izdržljiv ronilac – pod vodom može da ostane i do šest minuta. Odličan je plivač, zahvaljujući repu nalik na kitov rep i prednjim udovima koji mu tokom plivanja služe kao vesla, a za vreme hranjenja se oslanja na njih, "hodajući" po morskom dnu.
Dugong naseljava vode Indijskog i Tihog okeana, a najviše ovih životinja okuplja se u vodama uz severnu obalu Australije, gde su najpovoljniji uslovi za život. Tamo se pod vodom prostiru nepregledna polja morske trave, a ima i dosta podmorskih izvora pitke vode, bez koje ovi morski sisari ne bi mogli da prežive. Životinje koje naseljavaju hladnije vode južnih mora tokom zimskih meseci sele se ka severu ili se sklanjaju u zalive i morske kanale, gde je voda toplija i nema velikih talasa.
Morske krave nekada su živele u velikim krdima, ali pošto njihov broj zbog zagađenja okoline i malog broja potomaka sve više opada, sada se najčešće mogu pronaći grupice od tri do šest životinja. Pored ljudi koji su ih hiljadama godina lovili zbog mesa i ulja, ove morske sisare ugrožavaju i morske oluje, paraziti i grabljivci: ajkule, kitovi ubice i morski krokodili. Pošto žive u plitkoj vodi, često stradaju i od posekotina koje im zadaju motori čamaca i brodova.
Kao i kod većine krupnih sisara, mladunci dugonga su dugo zavisni od majke. Ženka na svet donosi po jedno mladunče u razmaku od tri do sedam godina. "Beba", duga oko metar i teška tridesetak kilograma, rađa se u plitkoj vodi i, uz majčinu pomoć, odmah isplivava na površinu kako bi udahnula vazduh. Otac ne brine o mladunčetu, ali je zato majka stalno uz njega. Doji ga godinu i po do dve godine, a dok se ne osamostali često ga i nosi na svojim širokim leđima. Odrastanje traje dugo: mladi dugong će dostići veličinu odrasle životinje tek oko petnaeste godine, dok je životni vek morske krave jednak prosečnoj dužini ljudskog života – oko 70 godina.
D. D.

Zaboravljeni zločini nad Srbima iz Čajniča
Podgorica - Skoro da nema skupštinskog zasedanja a da poslanici iz bošnjačkog i muslimanskog bloka ne insistiraju na krivičnom gonjenju počinilaca progona Muslimana iz Bukovice i Kaluđerskog laza nadomak Pljevalja, ali izbegavaju da govore o učešću Muslimana iz ovog kraja u zločinima nad Srbima u Bosni i Hercegovini.Dokaz tome je i sinoćnje skupštinsko zasedanje, koje je prekinuo potpredsednik parlamenta Rifat Rastoder nakon što je predsednik Srpske narodne stranke Andrija Mandić pokazao DVD na kom su video-zapisi zločina nad Srbima iz Čajniča koje su počinili crnogorski državljani muslimanske nacionalnosti.
Mandić je pred kamerama pored filmskog materijala poslanicima pokazao i dokumenta - zvanični dopis tadašnje Stanice javne bezbednosti Čajniče, od 19. februara 1993. godine, Centru bezbednosti Pljevalja - u kojim ih obaveštavaju da je 38 osoba iz opštine Pljevlja "počinilo genocid nad srpskim življem u selima Trpinje, Šapiće i Ponikve" i zahtevaju da ih "pronađu i liše slobode".
Poslanik Mandić je pokazao i fotografije masakriranih civila Željka, Njegoša i Dubravke Mašić.
"Ova dokumenta, snimak koji imam i ostali dokazni materijal predstavićemo građanima Crne Gore da bi se saznala puna istina o zločinima. Građani Crne Gore treba da znaju da je upravo ovaj zločin prethodio kasnijim dešavanjima u Bukovici, koja su ovih dana ponovo postala aktuelna", rekao je Mandić.
On je uz osudu svih zločina rekao da je celi materijal dostavljen nadležnima u Crnoj Gori koji za to nisu iskazali bilo kakav interes, pa čak i državnom tužiocu koji nije reagovao.
Dan pre toga, potpredsednik Skupštine Crne Gore Rifat Rastoder je osudio zločine nad Muslimanima u Bukovici, zbog kojeg je vrhovni državni tužilac pokrenuo krivični postupak protiv sedam osoba, čija se imena i dalje drže u tajnosti.
Međutim, Rastoder je na argumente Mandića reagovao opaskom da se "nada da tom pričom Mandić ne želi da opravda jedan zločin osuđujući drugi".
Crnogorska javnost juče je saznala od poslanika Mandića da je policija Republike Srpske podnela i krivične prijave protiv dvadesetak Muslimana i za njima raspisala poternice, ali da "pojedine međunarodne institucije, kao ni crnogorski nadležni organi nisu hteli da istina izađe na videlo". 
U krivičnoj prijavi policija RS navodi "da pošto je muslimanska vojska zapalila više kuća u selu Šapići, meštani obližnjeg sela Trpinja, organizovano su napustili selo".
"Krenuli su preko sela Hanine, do Ponikava, gde su ih muslimanski vojnici sačekali i otvorili vatru i ubili Dušanku Mašić (50). Na istom mestu ubijen je i Željko Mašić (13), koji je nakon ranjavanja masakriran", navodi se između ostalog u prijavi. "Ubijen je i Miroslav Krnojelac (54), koji je naišao ispred muslimanske zasede vozilom Hitne pomoći. Tom prilikom zaklali su i Trifka Dačevića (66), a pronađena su i masakrirana tela Dušana Čevića, Duška Katane, Boža Dačevića, Stojanke Dačević, Stevana i Vučka Kovačevića…"
Javnost je bila u prilici juče da čuje i deo izjave žitelja Čajniče Ratka Mašića koji je posvedočio da su 25 civila srpske nacionalnosti "brutalno ubili muslimanski ekstremisti, i da su oni državljani Crne Gore, a većina ih je iz Pljevalja i okolnih sela".
Mašić je poručio, kako je to rekao Mandić, da su porodice nastradalih srpskih civila prinuđene da na sudu dokažu istinu i zatražiće naplatu štete i da na taj način "skinu ljagu sa srpskih porodica sa ovog područja". 
"Odlučili smo da tužba protiv Crne Gore bude zajednička, tako da će tridesetak porodica, čiji su članovi nastradali u muslimanskim pohodima, pored ostalog, tražiti i nadoknadu za pretrpeli strah i sve ono što nam zakon garantuje", poručile su porodice ubijenih civila iz Čajniča.

Nove cipele, nedostižan dečji san
Bijeljina - Da su sve nesrećne porodice nesrećne na svoj način, potvrđuje i priča porodice Ivković iz sela Čaklovići kod Tuzle. Muke Čedomira Ivkovića i njegove porodice počele su s ratnim dešavanjima u BiH početkom devedesetih. Čedomir je sa majkom morao napustiti zavičaj u Federaciji BiH i pobeći u Bijeljinu, gde je započeo novi, izbeglički život, kako kaže, u tuđoj kući, na tuđoj imovini. - Nije bilo lako, ali snalazili smo se nekako. Ja sam električar i svaki dan sam nešto radio, da nešto zaradim. Nije bilo mnogo, ali dovoljno da se preživi - kaže Čedomir i dodaje da se u međuvremenu oženio. Potom su došla i deca. Bojana, koja sada ima dvanaest godina, i Bogoljub, koji je pre nekoliko dana napunio deset.
- Taman kada smo pomislili da smo se malo smirili, dobili smo nalog da moramo napustiti tuđu kuću. Para da plaćaš kiriju nemaš. Odlučismo da se vratimo u Čakloviće. Nije lako, ali šta ćeš... U ovo nekada srpsko selo od stotinu porodica vratilo se svega desetak, i to uglavnom starih i socijalnih slučajeva koji nisu imali gde drugo. Niko nikome ne može pomoći. Kuća u Čaklovićima u kojoj smo živeli pre rata srušena je do temelja, ostao je samo stari trošni pomoćni objekat u koji smo se smestili i tu smo evo i danas - priča Čedomir.
Uprkos svemu, kaže, nisu gubili nadu. Ubrzo su dobili donaciju za obnovu kuće i, taman kada su pomislili da za njih dolaze bolji dani, počinju da ih sustižu nove tragedije. Najpre umire Čedomirova majka, a potom iznenada od infarkta i supruga Suzana.
- Ostadoh sam sa dvoje nejake dece. Deca bez majke, siročad, šta da ti kažem. Nije mi bilo ni do čega. Ne radim, novca nema, a deca nejaka. Utom se razboli i Bogoljub, dobi neku tešku upalu pluća, a ja bez dinara. Šta ćeš? Morao sam gotovo u bescenje da prodajem ono materijala što sam dobio za donaciju. Tako ti i ostadosmo u ovoj trošnoj kući. Električne instalacije dotrajale, nemamo ni kupatila, vodu donosimo sa obližnjeg bunara, i tako iz dana u dan. Zima dolazi, a ja nemam od čega ni drva da kupim. Ložim kukuruzovinu - govori Čedomir kroz suze.
Kaže, najteže mu je zbog dece. Dok većina njihovih vršnjaka bezbrižno živi dane svog detinjstva, njih dvoje navikli na tugu, glad, hladnoću, preko noći odrasli, a u duši deca.
Bogoljub, iako ima deset godina, zbog bolesti i operacije pohađa tek prvi razred u osnovnoj školi u tuzlanskom naselju Simin Han, koje je od Čaklovića udaljeno oko četiri kilometra.
- Tata me svaki dan vodi u školu i čeka da se završi nastava da bi me vratio kući, jer daleko je. U školi mi nije loše. Uči me učitelj Ibro, ali ponekad me deca zadirkuju, pa čak i tuku - priča Bogoljub. Na pitanje šta mu najviše nedostaje i šta bi voleo da ima, kaže da bi najviše volio kada bi mogao da dobije nove cipele.
Dvanaestogodišnja Bojana učenica je šestog razreda u istoj školi. Svet oko sebe posmatra očima punim tuge i iskustva neprimerenog njenom uzrastu. Preko njenih nejakih pleća prošlo je više nego što bi čovek mogao da zamisli. Kaže, nema nijednog udžbenika, ali je, ipak, vrlo dobar đak. Pitamo je kako joj to uspeva:
- Prepišem na času od drugarice sa kojom sedim. Ona mi da svoje knjige, ja prepišem, pa kada dođem kući ponovim. Kada završim sa učenjem, onda pomažem tati oko kuće. Donesem vodu sa bunara, operem veš i suđe i tako te malo lakše poslove - priča bojažljivo Bojana i stidljivo ispod stola skriva nogu sa pocepanom čarapom. 
Kao i svako dete, i Bojana ima želje, ali se one umnogome razlikuju od želja njenih vršnjaka.
- Želela bih da imam svoje knjige i, naravno, da imamo dovoljno hrane. Volela bih da imamo i kupatilo da možemo da se okupamo, a da ne donosimo vodu sa bunara - veli Bojana. 
Kada smo je upitali da li bi volela još nešto, njene tužne oči za trenutak su zasijale. 
- Volela bih nove cipele i nešto novo od garderobe i neki slatkiš da se brat i ja počastimo - kaže, a onda se iskra u njenim očima gasi, kao da oseća grižu savesti, jer želi "nemoguće". Mnogo li je?
Jedino što je ovoj porodici preostalo jeste nada. Nada i vera u ljude dobre volje, jer ionako težak život bio bi znatno teži da nije pomoći Srpske pravoslavne crkve koja im za sada jedina pomaže.
......................................... 
Kontakt za porodicu Ivković:
preko SPC - protojerej Niko Tošić – 
(99387) 61704820
Žiro račun  je otvoren u  Novoj banci  Bijeljina 
broj: 555-053-00282203-47
Sa naznakom "Za porodicu Ivković"
.....................................

Budžet Brčkog po meri činovnika
Brčko – Sindikat distrikta Brčko podržao je odluku predsedništava sindikata u obrazovanju i zdravstvu ove lokalne zajednice o stupanju radnika u tim delatnostima u 15-minutni štrajk upozorenja koji je najavljen za danas u 11 časova i 55 minuta.Na ovakav korak, kako obrazlažu odluku u dva sindikalna rukovodstva zaposleni u zdravstvu i obrazovanju distrikta, nagnao ih je gnev "zbog grubog i neprikladnog postupanja organa javnih vlasti distrikta Brčko u povodu obećanja, a potom odbijanja opravdanih zahteva radnika ovih sindikalnih organizacija za povećanje plata za deset odsto i za još dodatnih 12 odsto po osnovu rasta troškova života". Njihovo dugotrajno nezadovoljstvo kulminiralo je kada su pre neki dan poslanici lokalnog parlamenta u "sitne sate", na brzu ruku, gotovo kradomice, izglasali bezmalo 220 miliona "težak" budžet. Naročito ih je onespokojio prihvaćen amandman gradonačelnika Mirsada Đape da se radnicima u prosveti i zdravstvu plate povećaju za deset odsto od 1. aprila 2008. godine, a ne, kako su predlagali neki poslanički klubovi, i iz vladajuće parlamentarne koalicije i iz opozicije, da ta povećanja uslede već 1. januara naredne godine.
Remza Cifrić, predsednik Sindikata zaposlenih u zdravstvu je ukazala i na neravnopravnost zdravstvenih radnika u odnosu na šalterske službenike u vladi distrikta, koji, kako je istakla, za rad sa zdravim licima dobijaju više plate nego ovi sa bolesnima. 
Rok za ispunjenje zahteva, kako su istakli predstavnici dva granska sindikata je 10. februar 2008. godine. 
"U slučaju neispunjenja zahteva iz njihove odluke, Sindikat distrikta Brčko preduzeće radikalnije mere, uključujući i stupanje u generalni štrajk zaposlenih u prosvetnim i zdravstvenim ustanovama", upozorio je predsednik tog udruženja za zaštitu prava radnika u distriktu Ilija Kalajdžić.
"Svi radnici u institucijama distrikta Brčko koji se hrane od budžetskog kolača sve češće izražavaju nezadovoljstvo. Ne samo svojim platama, nego i uslovima rada. Što se tiče zarada, ovde su jedino privilegovani zaposleni u pravosuđu. Apsurd je da je plata lekara specijaliste upola niža od plate sudije u Osnovnom sudu distrikta Brčko čija je plata viša od 3.000 KM,"napominje Kalajdžić.
Gnevna je i Slavojka Igić, glavna sestra na odeljenju pedijatrije u brčanskoj bolnici. 
"Mi, u zdravstvu, nezadovoljni smo još od 2000. godine. Moja plata od 990 maraka u odnosu na one nesrećnike koji prebiraju po kontejnerima i nije tako loša, ali u odnosu na radnice na šalterima u vladi koje za svoj rad sa uglavnom zdravim strankama imaju viša mesečna primanja to je potcenjujuće malo", kazala je Igićeva.

Manjine učvršćuju vladu
Od našeg stalnog dopisnikaZagreb – Višednevni pregovori između HDZ-a i koalicije HSS-HSLS o eventualnom formiranju nove vlade primiču se kraju i, kako stvari stoje, sve su bliže uspešnom epilogu. To se naslućuje iz izjava obe strane, a ukoliko se to zaista i ostvari, Sanader će imati osigurnu podršku ukupno 76 zastupnika u Saboru (od kojih je 66 HDZ-ovih), dok mu za formiranje vlade treba najmanje 77.Preostali glas mogao bi da pronađe kod izbornog gubitnika HSP-a, koji je ostao samo s jednim poslanikom, svojim čelnikom Antom Đapićem, koji je u predizbornoj kampanji žestoko kidisao na Sanadera, pa je izgleda zahvaljujući HDZ-ovim kontraudarima tako loše i prošao. 
Druga mogućnost je da privuče nekog od manjinskih zastupnika, što je sasvim izvesno, a još je sigurnije da će u slučaju povoljnog završetka pregovora sa "zeleno-žutom" koalicijom Sanader dobiti podršku barem sedam od ukupno osam manjinskih zastupnika, među kojima su i tri srpska. Predstavnik Roma već je potpisao sporazum sa HDZ-om, a ostali su se dogovorili da nastupaju zajednički kao "manjinski blok" kako bi udruženim snagama izborili kod budućeg mandatara neke osnovne zajedničke interese pripadnika nacionalnih manjina. Među njima su dvostruko pravo glasa za manjine (za svog predstavnika i na opštim izbornim listama), što HDZ do sada nije dopuštao a teško i da će u budućnosti dok to bude od njega zavisilo, zatim dosledna primena dvojezičnosti, te ostvarivanje prava koja predviđa zakon o manjinama a koji se u praksi baš nije poštovao. Povoljna okolnost za manjine je to što posle ovih izbora očito nema stabilne vlade bez njihove podrške bez obzira na to ko je na kraju bude formirao. 
Svoju šansu u tim pregovorima čekaju i srpski zastupnici, sva trojica iz SDSS-a, čime čine poželjnu snagu za potporu novoj vladi. Prema onom što je do sada nezvanično procurilo, u SDSS-u se neće zadovoljiti dobijanjem neke "ukrasne" funkcije u vladi (poput Ministarstva za ekonomske integracije, kako je do sada obećano), nego traže nešto konkretnije poput Ministarstva obnove ili potpredsedničke funkcije u vladi za Milorada Pupovca. 
-----------------------------------------------------------
U pregovore i sa slučajem radnika Borova 
Među prioritetima s kojima srpski zastupnici idu u pregovore s budućim mandatarom vlade nalazi se rešavanje statusa bivših radnika Kombinata Borovo (što je za one hrvatske nacionalnosti već odavno rešeno), problema još neisplaćenih penzija iz ratnog perioda, zatim tu je problem bivših nosilaca stanarskih prava kojima su oduzeti stanovi dok su bili u izbeglištvu, proporcionalno zapošljavanje Srba (što je rešeno zakonom, ali se ne sprovodi), te razvoj sredina u koje se vraćaju izbegli.

Obnova višegradske ćuprije
Višegrad – Posle obimnih priprema i ispitivanja oštećenja, koje sprovode stručnjaci Građevinskog fakulteta iz Mostara, radovi na sanaciji i revitalizaciji mosta Mehmed-paše Sokolovića na Drini u Višegradu počeće na proleće, potvrdio je Nevzat Jesiler, direktor turske razvojne agencije "Tika" za Bosnu i Hercegovinu, nakon sastanka sa načelnikom opštine Višegrad Miladinom Milićevićem. 

Jesiler je rekao da ih, posle obimnih priprema, čekaju još veći i odgovorniji poslovi na sanaciji stare višegradske ćuprije, građene od 1571. do 1575. godine, jer se radi o čuvenoj građevini koja je 28. juna ove godine uvrštena na listu svetske baštine Uneska.
Najavljeno je da će prvo biti sanirana oštećenja na kamenim kulama, a zatim i na samom mostu. Od stepena oštećenja zavisiće i dužina radova, naglasio je Jesiler. On se posebno zanimao za nalazišta i zalihe kamene sedre, od koje je višegradski most građen. 
Načelnik Milićević je rekao da na području opštine Višegrad postoje tri majdana sedre, u Međeđi, Tasićima i Dobrunu, što je dovoljno za kompletnu sanaciju svih oštećenja na mostu.
– Pored obezbeđenja prostora za gradilište, u saradnji sa hidroelektranama "Višegrad" i "Bajina Bašta", obezbedićemo smanjenje nivoa Drinskog jezera prilikom sanacije kula – rekao je Milićević.
Celokupne troškove sanacije ćuprije na Drini, koji se procenjuju na oko pet miliona evra, snosiće vlada Republike Turske.

Megamarina u Tivtu
Tivat - Uz prisustvo brojnih uglednih zvanica u galerijskom prostoru "Prohaus" u Podgorici, firma "Adrijatik marinas" priredila je božićni koktel i predstavila projekat izgradnje marine za megajahte "Porto Montenegro" u Tivtu. Izvršni direktor kompanije Petera Munka Oliver Korlet najavio je da će u naredna dva do tri meseca početi prva faze izgradnje marine na mestu bivšeg tivatskog remontnog zavoda. 
"Mnogi od vas su upoznati sa onim što mi radimo u Tivtu. Veoma smo blizu da počnemo izgradnju prve faze marine. Time želimo da zaokružimo misiju visokog nautičkog turizma, čime će se Crna Gora pozicionirati kao destinacija visokog turizma. U naredne dve godine odvijaće se prva faza i prema našim očekivanjima biće završena do 2009. godine. Izgradićemo hotel od 150 soba. Obećavamo da ćemo dovesti nekog svetski poznatog hotelskog operatera kakav je ′Four season′. Prva faza će obuhvatiti deo luksuznog stambenog i maloprodajnog kompleksa i marinu sa 280 vezova. Sarađivaćemo sa partnerima na izgradnji golf terena u blizini marine. Vlada Crne Gore radi na tome da se u Bijeloj otvori centar za opravku megajahti", rekao je Korlet. 
Posetioci prezentacije imali su priliku da na posebnim panelima vide budući izgled Tivta dok se na velikom platnu prikazivao propagandni film o najvećim i najlepšim svetskim jahtama. 
Korlet je istakao da će projektom "Porto Montenegro" Crna Gora postati vodeća destinacija za prihvat luksuznih jahti na Mediteranu. "Procenjujemo da ćemo otvoriti oko 5.000 novih radnih mesta u Crnoj Gori, uključujući i visoko plaćena zanimanja inženjera, unutrašnjih dizajnera, tehničara, mehaničara, kapetana i posade megajahti", naglasio je izvršni direktor Munkove firme. 
Javna rasprava koju organizuje Ministarstvo za ekonomski razvoj u saradnji sa opštinom Tivat o nacrtu studije "Arsenal" je u toku. Na dve javne diskusije Tivćani su od predstavnika "Adrijatik marinasa" i projektantskog biroa "Montecep", koji je zadužen za prostorno planiranje, tražili odgovor na pitanje kako će najmanja primorska opština izgledati nakon izgradnje marine "Porto Montenegro". Studije lokacije su dostupne na uvid u foajeu tivatskog centra za kulturu, dok je sva dokumentacija za nacrt studije "Arsenal Tivat" izložena na internet-sajtu Ministarstva za ekonomski razvoj.

Zakon topuza
Francuska, Nemačka, Italija i Velika Britanija u zajedničkom pismu objašnjavaju svetu da su pregovori o Kosovu završeni, jer su "iscrpljene sve mogućnosti za dogovor". Šef slovenačke diplomatije Rupel to plastično opisuje, citirajući kolegu koji je na poslednjem sastanku ministara Evropske unije rekao da "treba priznati realnost na Kosovu, ali tek posle predsedničkih izbora u Srbiji".
Evropske diplomate su godinama krstarile Balkanom objašnjavajući zašto je bolje sto godina pregovarati nego jedan jedini dan ratovati. Najzad, nije li Evropa sazdana na kompromisima?
Do sada je elita evropske politike iskazivala gadljivost prema "realnosti" zatečenoj na terenu - zbog poštovanja integriteta postojećih država i ostalih ideala koji čine srce i dušu moderne Evrope odbacivane su težnje pobunjenih manjina svuda gde bi poželele da odvoje deo teritorije od matične države. Od Gruzije pa do Maroka, granice tih država za Vašington i Brisel bile su sveti oslonac mira, a pregovori put za traženje rešenja.
U Irskoj se pregovaralo pola veka. Uprkos tome, pregovarači nisu radili pod pritiskom "krajnjeg roka". Isto važi za Bliski istok - zar je neko optužio Izraelce da pregovaranjem kradu vreme? Sednica Saveta bezbednosti Ujedinjenih nacija na kojoj je predsednik Buš hteo da nametne "vozni red" pregovora u Anapolisu otkazana je navrat-nanos posle intervencije izraelskog ambasadora. Javio je Tel Avivu da bi se Izrael mogao naći na tapetu kao kršitelj rezolucije UN ukoliko bi rok za pregovore iscurio, a razgovori u Anapolisu završili u ćorsokaku. Pošto je Tel Aviv podigao uzbunu, SAD otkazuju zasedanje Saveta bezbednosti koje su prethodno sazvale. U Anapolisu teku pregovori. Bez krajnjih ciljeva i bez krajnjih rokova.
Krizna grupa izveštava da je slično i u slučaju Nagorno-Karabaha. "Trojka", koju čine SAD, Rusija i Francuska (u ime EU), zaključila je, o pitanju sporne oblasti između Azerbejdžana i Jermenije, da je "dostignuta granica kreativnosti", ali bez uspeha, te da dodatni susreti ne bi doneli ništa novo. Uprkos tome, "trojka" savetuje suprotstavljenim stranama da nastave da rade zajedno "kako bi našle obostrano prihvatljivo rešenje". Kompromis je poželjan, a "krajnji rokovi" nigde nisu prepreka za dalje pregovore, izuzev u slučaju - Kosova?
Možda je priznanje secesije, nametanje rešenja - novi kurs evropske politike? U tom slučaju bi Ahtisari za jedno popodne mogao da reši sve krize po svetu i još bi mu ostalo vremena da po istom receptu "popravi" granice u Evropi. Tako bi realnost bila priznata svuda.
Takva politika ima manu, a feler nije mali - ako Brisel odbaci tekovine međunarodnog prava i prihvati politiku "might is right" (moć je zakon), vodilju velikih sila na čelu sa SAD, onda to znači da više nema univerzalnih principa koji važe jednako za sve. A ukoliko evropska većina to potvrdi na primeru Kosova, ko će u sutrašnjem svetu prezati da uzme zakon u svoje ruke?
U pravu će biti najjači - ko pobedi u tuči, radiće šta mu se prohte. Srbija bi mogla da postane prva žrtva diplomatije topuza, ali sigurno ne i poslednja.

Paneli koji štede
Savremeno graditeljstvo podrazumeva pronalaženje novih materijala za podizanje modernih objekata. Investitori sve više zahtevaju da budu ispoštovani standardi koji podrazumevaju protivpožarnu zaštitu, termoizolaciju, zbog štednje energije, i, naravno, zvučnu izolaciju.Pažljivo odabrani materijali ovakvih tehničkih karakteristika skraćuju rokove izgradnje objekata, omogućavaju visok stepen prilagodljivosti specifičnim okolnostima, obezbeđuju uklapanje u okolinu i vrhunska tehnološka rešenja. Pored toga, znatno uvećavaju vrednost nekretnine, čine je sigurnijom, pa time i investitore i poručioce zadovoljnijim.
Nedavno je u Šimanovcima otvorena fabrika "Trimo" u kojoj će se na visoko automatizovanoj liniji proizvoditi vatrootporni paneli za oblaganje krovova i fasada.   
Naročito su pogodni za izgradnju kod koje se zahtevaju vrlo visoki standardi otpornosti na vatru, redukcije zvuka i termoizolacije. Ovi paneli se sastoje od dva profilisana, pocinkovana i obojena metalna lima i konstruktivne izolacije od nezapaljive višeslojne mineralne vune klase A1. Sva tri sloja su povezana i čine složen element.
Zadovoljavaju najrazličitije arhitektonske zahteve, a odlikuje ih i savremen estetski izgled. Izrađuju se i nude u širokoj paleti boja i oblika, a postoji više načina montaže i veliki broj dodatnih završnih elemenata. Koriste se za različite vrste spoljnih fasadnih obloga, unutrašnjih pregradnih zidova i plafona i kao krovne obloge.
Prednost ovakvih krovnih panela je u tome što obezbeđuju protivpožarnu zaštitu, kvalitetnu toplotnu i zvučnu izolaciju.  Jednostavno i brzo se ugrađuju, imaju veliku nosivost, trajnost i jednostavno se održavaju.
Moguća je vertikalna i horizontalna montaža ovih panela na čelik i beton, a poseduju i dodatne delove: fasadni ugaoni elementi, opšivi vrata i prozora, a nude i kompletan skup rešenja za montažu krovnih svetlarnika, svetlosnih traka, kupola i ostalih vrsta zastakljenja.
"Trimo" se u potpunosti bavi problemima građenja. Idejni nacrt, projektovanje, izrada i montaža čine kompletnu ponudu koju nude kupcima.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Novi Beograd sve skuplji
Novi Beograd je nesumnjivo sve traženiji i sve prestižniji deo grada. Posle mnogo vremena postao je i lokacija poželjna za život o čemu svedoči i ogromna potražnja za stanovima, kao i rast cena kvadrata.– Mnogo toga je uticalo da Novi Beograd postane toliko interesantan i privlačan, ne samo za poslovni svet. Građevinske firme koje grade u Novom Beogradu to čine kvalitetno, a sasvim solidan je i kvalitet zgrada koje su ranije izgrađene. Stanovi u ovom delu grada su najfunkcionalniji. Od garsonjere do velikog stana, praktično nema prostora koji ne može da se iskoristi. Novi Beograd više niko ne vidi kao betonsku spavaonicu. Danas u ovom delu ima mnogo više sadržaja koji obogaćuju kvalitet života. Veliki hipermarketi, tržni centri, luksuzni hoteli, prostrani parking prostori, široki bulevari i odlična saobraćajna povezanost sa svim delovima grada doprineli su da Novi Beograd postane privlačan i za stanovanje. Naravno, prema zakonu tržišta, i cene kvadrata rastu ako je velika potražnja. Na primer, u Bloku 63 cena kvadratnog metra za stan u izgradnji je 1.800 evra. Kad se završi, sledeće godine biće znatno skuplji – ističe Mirjana Rusić, direktorka prodaje u agenciji San Marko, i nastavlja:
– I stari stanovi u blokovima imaju visoke cene. Na primer, letos smo prodali stan u prizemlju u Bloku 45, u koji je bilo potrebno da se uloži i dodatni novac za renoviranje, za 1.680 evra po kvadratnom metru! Stan je prodat odmah. Od prvih pet zainteresovanih klijenata koji su ga razgledali, kupio ga je treći. U Novom Beogradu se dobro prodaju i stari i novi stanovi. Broj uknjiženih stanova u ovoj opštini je veliki što olakšava kupoprodaju. Kupcima iz kredita banke uslovljavaju da stan bude uknjižen. Naravno, poslovni svet je, takođe zainteresovan za Novi Beograd. Sedište banaka, mnogih stranih firmi i kompanija nalazi se u ovom delu grada, zato je i cena poslovnog prostora visoka. Nije zanemarljiva ni činjenica da je Novi Beograd najbogatija opština sa najvećim brojem visokoobrazovanih stanovnika.
Da su kvadrati stambenog i poslovnog prostora u Novom Beogradu sve privlačniji, ali i skuplji, potvrđuju i u drugim agencijama.
– Pre nekoliko godina nije bilo veliko interesovanje za Novi Beograd. Mnogi su izbegavali stanove u blokovima. Međutim, izgradnjom dobre infrastrukture stanje se promenilo. Onaj ko danas živi i radi u Novom Beogradu nema potrebu da dolazi u centar grada da bi kupio ono što mu treba. Sve može da obavi na "svojoj teritoriji". Za strance je to, možda, i važnije nego za naše građane. Oni se, na primer, užasavaju od nedovoljnog broja mesta za parkiranje. Široki bulevari, parkovi, veliki broj obdaništa i škola, pogoduju i za porodični život. Deca koja odrastaju u Novom Beogradu imaju odlične uslove za igru i bavljenje sportom. Stanovi su kvalitetni, i to ne samo oko "Arene" već i pored starog "Merkatora", u blokovima... Izgradnjom akva-parka život u Novom Beogradu će biti još privlačniji, posebno za mlađe. Sve se radi planski sa ciljem da se poboljša kvalitet života i rada. Ništa se ne gradi haotično. Zato ne čudi što se cena kvadrata u Novom Beogradu povećava – kaže Darko Medenica, direktor agencije Trofej.
Dinamika razvoja Novog Beograda je sve brža. Bez sumnje, mnogo je lepši, bolji i za život sadržajniji. Danas je, uz centar grada, najtraženija lokacija.
– Potražnja za stanovima u Novom  Beogradu je velika, ali je ponuda nedovoljna. Kvalitet gradnje je odličan. Na primer, cena kvadrata stana u izgradnji iznosi oko 1.500 evra! Luksuzni stanovi oko novog "Merkatora" prodaju se i za 3.000 evra po kvadratnom metru. Za Novi Beograd su, uglavnom, zainteresovani poslovni ljudi, ali ne samo stranci. Parking prostor je jedan od bitnih razloga zbog kojih biraju ovu lokaciju. Naravno, uza sve prateće sadržaje, i kvalitet življenja u Novom Beogradu je znatno poboljšan – naglašava Tomislav Sekulić, vlasnik agencije Evropa ekskluziv.Definitivno, Novi Beograd, koji, možda, nema bogatu prošlost, ima sigurnu budućnost. Strani investitori smatraju ga biznis centrom regiona, a sve veći broj građana i za život prijatnom lokacijom.

Predmeti prinudne naplate
Neplaćanje poreza vezanih za nepokretnost može da dovede do prinudne naplate, ali i neplaćanje drugih vrsta poreza može da dovede do prinudne naplate prodajom nepokretnosti. U postupku prinudne naplate, poreska uprava određuje rešenjem predmete takve naplate. Prinudna naplata može da se sprovede na jednom ili više predmeta u isto vreme, ili po bilo kom redosledu, i to: novčanim sredstvima poreskog obveznika – prenosom sredstava sa računa poreskog obveznika, uključujući i sredstva na deviznom računu, na uplatni račun javnih prihoda; novčanim potraživanjima poreskog obveznika – prenosom potraživanja na uplatni račun javnih prihoda; nenovčanim potraživanjima poreskog obveznika – zabranom, prenosom potraživanja i popisom sa procenom, zaplenom i prodajom predmeta potraživanja; gotovim novcem i hartijama od vrednosti – popisom i zaplenom; pokretnim stvarima – zaplenom i prodajom; nepokretnostima – zaplenom, utvrđivanjem početne vrednosti i prodajom. 
Radi obezbeđenja poreskog potraživanja u prinudnoj naplati poreza na stvarima, odnosno imovinskim pravima poreskog obveznika, ustanovljava se zakonsko založno pravo u korist poreskog poverioca, Republike Srbije. Zaloga traje do namirenja poreskog duga ili poništenja poreskog rešenja. Na osnovu rešenja poreske uprave obavlja se popis pokretnih stvari, popis nepokretnosti, zabrana prenosa novčanih sredstava preko računa poreskog obveznika otvorenog kod nosioca platnog prometa, zabrana dužnicima poreskog obveznika da mu plate gotovinske dugove, zabrana dužnicima poreskog obveznika da ispune druge obaveze prema njemu i upis zabrane u registar pokretnih stvari. Poreska uprava pribavlja, po službenoj dužnosti, dokaz o nepokretnostima koje su svojina poreskog obveznika i izveštaj da li je i na kojoj nepokretnosti upisana hipoteka drugog poverioca poreskog obveznika. Ako poreski obveznik nije upisan kao vlasnik nepokretnosti u javnoj knjizi, poreska uprava, po predaji zahteva za upis hipoteke, zatražiće od nadležnog organa da prvo upiše pravo svojine poreskog obveznika na toj nepokretnosti, na osnovu dokaza o pribavljanju nepokretnosti, u skladu sa propisima, a zatim upis hipoteke na nepokretnosti.

Pitajte Linkolna i Čerčila
Posle dugotrajnih, mukotrpnih i višegodišnjih pregovora, srpska delegacija predvođena hrabrim i premudrim premijerom Vojislavom Koštunicom konačno je uspela da postigne dogovor sa albanskom stranom. Kosovo je ostalo u Srbiji. Čvrsta i odlučna politika naših pregovarača najpre je odbacila Ahtisarijev podmukli plan, pa je zatim odbacila sve podmetačine pregovaračke "trojke" (koja je, možda to niste primetili, sama sebe nazivala "trojkom" iako niko od njih nije govorio srpski, toliko je naša delegacija bila uticajna), potom se srpski glas zaorio i na sednici Saveta bezbednosti UN, zatim je pokazana neverovatna čvrstina prilikom pregovora pod posredstvom pregovaračke "četvorke", "petorke", a napokon i "osmorke" (koje su se, nemoćne pred silom naših argumenata, sve nazivale ovim imenima, iako ni među njima niko nije govorio srpski). Za sve to vreme, u strahu od gromoglasnog urlika ruskog medveda, kosovski Albanci nisu smeli da proglase jednostranu nezavisnost, da bi se na samom kraju konačno uzeli u pamet i shvatili kako se zove njihova prava i jedina domovina: Srbija. Kosovski Albanci dobili su ono što im je sve vreme velikodušno nuđeno: najširu moguću autonomiju, skupštinu, vladu, predsednika, sudstvo i policiju, jedino što im nismo dali i nikad nećemo jeste – ni tronožac u Ujedinjenim nacijama.
A onda je došao i taj divan dan: prvi parlamentarni izbori u Srbiji na kojima su učestvovali i kosovski Albanci. Svi su bili srećni, i četiri miliona kosovskih Albanaca i svih pet kosovskih Srba i pet miliona Srba, koji su dočekali ovaj dan u ostatku Srbije. Izborni dan protekao je mirno i bez većih incidenata. Izlaznost je bila izuzetno visoka, skoro dva miliona kosovskih Albanaca s pravom glasa pojavilo se na biralištima, a ovog puta je i svih pet kosovskih Srba glasalo s osmehom na licu. Jedino je u ostatku Srbije odziv bio nešto niži, tu negde oko tri miliona, pošto je veliki deo domaćih izdajnika, nažalost i dalje vlasnika srpskih ličnih karti, tokom godina mukotrpne diplomatske borbe za Kosovo pobegao iz zemlje.
Već u ranim večernjim časovima Koalicija albanskih stranaka održala je konferenciju za novinare na kojoj je objavila pobedu na izborima, a njihov lider Hašim Tači Zmija najavio je kandidaturu za premijera Srbije. Samo pet odsto glasova falilo je da kosovski Albanci samostalno formiraju srpsku vladu, ali gospodin Zmija velikodušno je ponudio koaliciono partnerstvo Srpskoj radikalnoj stranci, za koju je glasalo uobičajenih milion glasača. To je zapravo i jedina srpska stranka koja je ušla u parlament, pošto marginalna koalicija DSS-Nova Srbija, predvođena hrabrim, a sad već i odlazećim premijerom Vojislavom Koštunicom i vlasnikom kanua Velimirom Ilićem, nije uspela da premaši cenzus, zbog velikog odziva kosovskih Albanaca. O trista osamdeset sedam stranaka koje su u međuvremenu nastale iz Demokratske stranke i ostalim kombi-partijama i da ne govorimo. U svom poznatom maniru, radikali su prvi priznali pobedu Koalicije albanskih stranaka na srpskim parlamentarnim izborima, a njihov lider Aleksandar Vučić saopštio je da predstoje teški pregovori o sastavljanju vlade, te da radikali najverovatnije neće učestvovati u njoj, ali će poštovati izbornu volju građana Srbije tako što neće sprečavati sastavljanje manjinske vlade Koalicije albanskih stranaka, uz opasku da će i dalje biti konstruktivna opozicija, uz što manje iznošenja iz skupštinske sale, sve dok se dnevnice isplaćuju na vreme. Istovremeno, održan je sastanak i vodećih srbijanskih privrednika, sa Bedžetom Pecolijem i Miroslavom Miškovićem na čelu, koji su već napravili plan za put Srbije u bolju budućnost, a realno je očekivati da se za mandata nove vlade konačno završi i obilaznica oko Beograda. Živela Srbija.

Nepoznato podzemlje Južnog bulevara
Zbog temeljne obnove Južnog bulevara, koja je započeta početkom oktobra, pre dva dana za saobraćaj je zatvorena Ulica Mihaila Gavrilovića, a vozila se preusmeravaju na ulice Đorđa Vajferta i Gospodara Vučića. Kako je rekao Nenad Bajić, šef Odeljenja za odnose s javnošću Direkcije za građevinsko zemljište, do zatvaranja je moralo da dođe zbog obimnih radova na velikom kanalizacionom kolektoru. – Ulicu Mihaila Gavrilovića, koja po sredini preseca Južni bulevar, morali smo da zatvorimo, jer kopamo rupe dubine od šest do osam metara, kako bismo postavili veliki kolektor za odvođenje otpadnih voda. Do sada je urađeno 50 odsto velikog kolektora, odnosno oko 350 metara – rekao je Bajić.
On je dodao da je stara infrastruktura u Južnom bulevaru bila u katastrofalnom stanju, kao i da su postojeći kućni priključci za vodu i kanalizaciju loše postavljeni i da uopšte nisu bili zavedeni u planove podzemnih instalacija.
– Još nismo uspeli da otkrijemo šta se sve nalazi ispod trotoara i zbog toga moramo pažljivo da kopamo. Ipak, sigurno je da će posle završetka radova na velikom kolektoru i kućnim priključcima svako buduće održavanje ulice biti znatno lakše – istakao je Bajić.
Prema njegovim rečima, za sve vreme obnove Južnog bulevara žitelji ove i okolnih ulica imali su normalno snabdevanje vodom, a nije bilo problema ni na kanalizacionoj mreži. On je istakao da bi, ako vremenski uslovi budu dozvolili, u prvim danima nove godine jedan deo Južnog bulevara trebalo da bude osposobljen za saobraćaj. Podsetimo, rok za završetak radova je tri meseca. Njihova vrednost iznosi 550 miliona dinara, od čega je polovinu izdvojila Direkcija za građevinsko zemljište i izgradnju, a ostatak je obezbeđen iz kredita Evropske investicione banke.

Potraga za serijskim napasnikom dece
U liftu višespratnice u Ulici braće Srnić 29 u naselju Medaković, juče oko 15 časova, napadnuta je devetogodišnja devojčica koja se vraćala iz prodavnice. Prema još nepotvrđenim informacijama sa mesta događaja, devojčicu je na silu, zapušivši joj usta, u lift ugurao napasnik koji je zatim prisiljavao na bludne radnje. Za sada nepoznati napadač, od oko 25 godina sa "čiroki" frizurom i bubuljičavim licem, koji je na sebi imao crvenu duksericu, tamne farmerke i bele patike, pobegao je u nepoznatom pravcu.
Devojčica je po ulasku u stan sve ispričala roditeljima koji su pozvali policiju. Pored specijalizovanih inspektora beogradske policije, razgovor sa devojčicom obavili su i lekari Hitne pomoći.
Uviđajna ekipa detaljno je pregledala lift u kojem se napad dogodio i uzela tragove sa lica mesta koji bi mogli da pomognu pri identifikaciji napadača. Policija pretpostavlja da je najverovatnije reč o serijskom napasniku. Kako saznajemo, na isti način prekjuče je, u Ulici vojvode Šupljikca na Vračaru, napadnuta desetogodišnja devojčica. Opis napasnika i načina njegovog iživljavanja nad ove dve napadnute devojčice je, prema rečima našeg izvora informacija, skoro identičan.

Podrška umetnicima i turizmu
Grad Beograd podržaće rad umetnika i turističkih radnika sa više od 22.000.000 dinara, kroz otkup dela i kroz finansiranje programa i projekata. Prema rečima Zorana Alimpića, v.d. gradonačelnika, iz gradske kase biće utrošeno 15.250.000 dinara za otkup 83 dela 55 autora u oblasti likovnih i primenjenih umetnosti. – Sekretarijat za kulturu je od 24. septembra do 15. oktobra raspisao konkurs za otkup umetničkih dela u oblasti likovnih i primenjenih umetnosti, na kome je 251 umetnik ponudio 732 dela. Komisija je predložila da se na osnovu konkursa otkupe 64 umetnička dela od 47 autora, vredna više od 12 miliona dinara, a prema zahtevu Muzeja savremene umetnosti komisija je predložila i otkup jednog dela čija je vrednost 672.000 dinara – rekao je Alimpić i dodao da je, prema zahtevu Muzeja grada Beograda, otkupljeno još 15 dela od četiri umetnika, u vrednosti više od milion i po dinara.
Osim toga, prema zahtevu Muzeja primenjenih umetnosti otkupljena su i tri dela u vrednosti od 412.000 dinara. Najveći broj otkupljenih dela biće poklonjen Muzeju grada Beograda, dok će jedan broj dela dobiti i Muzej primenjene umetnosti, Muzej savremene umetnosti, "Sava centar", Beogradska tvrđava, Dečji kulturni centar, Dom omladine Beograda, Kulturni centar Beograda, Centar za kulturu Sopot, Muzej jugoslovenskog vazduhoplovstva, Centar za kulturu Lazarevac i Muzej pozorišne umetnosti.
Osim umetnika, iz gradske kase bezmalo sedam miliona dinara dobiće i predlagači 15 projekata iz oblasti turizma, trgovine i preduzetništva na teritoriji Beograda.
– Među projektima koji su dobili sredstva su projekat "Sremske sobe sa početka 20. veka" Udruženja građana "Kalamus", "Fijaker otvorenog srca" Konjičkog kluba "Bojčin", "Promocija zelenih površina u Beogradu" Udruženja "Ekoplan", "Iniciranje razvoja kamping turizma i kapaciteta u Beogradu" Udruženja kamping asocijacije Srbije i drugi – rekao je v.d. gradonačelnika.Projekti su dobili od 100.000 do 981.800 dinara, pri čemu je najveću sumu novca dobilo Udruženje građana "Impuls" za projekat "Primena sistema menadžmenta kvalitetom po metodologiji grupnog rada u šest turističkih ili ugostiteljskih organizacija u Beogradu".

Bezvlašće u Grockoj
Ministarstvo za državnu upravu i lokalnu samoupravu uputilo je juče preporuku da se prizna odluka sednice Skupštine Grocke od pre mesec dana na kojoj je, tesnom većinom, smenjen Blažo Stojanović, predsednik ove opštine. Međutim, Stojanović, kako saznajemo, odbija da prihvati odluku Ministarstva i ne planira da prepusti funkciju Zoranu Jovanoviću iz DSS-a, koji je tada izabran za novog predsednika. Podsetimo, 18 odbornika glasalo je za Stojanovićevu smenu, dok je 17 bilo protiv. Problem je nastao oko mandata odbornika Aleksandra Ristića, koji je iz stranke Pokret snaga Srbije prešao u G17 plus, što je Stojanoviću poslužilo da ospori Ristićev glas za njegov opoziv. Rezultat je bio zatim 17 za i 17 protiv Stojanovića, pa su suprotstavljene strane, posle duže rasprave, procenile da je potrebno da viša nadležna instanca, to jest da Ministarstvo za lokalnu samoupravu odluči ko je u pravu. 
Prema rečima Blaža Stojanovića, Ministarstvo je poslalo pismo koje ne sadrži nijedan argument za njegovu smenu. 
– Ta Skupština je održana bez sekretara i načelnika uprave i ne znam kako moji protivnici planiraju da dokažu da je odluka Skupštine legalna. Nije zasedala ni izborna ni mandatna komisija, a Pokret snaga Srbije je oduzeo mandat Ristiću – ističe Stojanović. 
On napominje, kao i više puta do sada, da mu nije stalo do funkcije, ali da želi da napusti fotelju podignutog čela, jer ne želi da je prepusti onima koju su, kako kaže, upropastili opštinu. 
– Kada dobijem zvaničan papir od nadležnog suda, tek tada ću se povući. Ja sam u poslednjih mesec dana više puta pokušao da stupim u kontakt sa ministrom za lokalnu samoupravu, ali on nije hteo da čuje moju stranu – tvrdi Stojanović. 
Blažo Stojanović je na vlasti u koaliciji sa Srpskom radikalnom strankom. Koalicija koju čine DSS, SPO i G17 plus, i dve grupe građana, glasala je za Stojanovićev opoziv i za novog predsednika izabrala Zorana Jovanovića, iz DSS-a. Protiv Stojanovića je i Demokratska stranka, koja, kao opoziciona partija u Grockoj, pruža manjinsku podršku Zoranu Jovanoviću.  
Vladica Čolović, predsednik Opštinskog odbora DS-a, kaže da zakon garantuje pravo Ristiću da menja stranku, ali da može da zadrži odborničko mesto. 
– Ministarstvo je procenilo da je Stojanović legalno smenjen i njemu preostaje da se povuče i prepusti funkciju Jovanoviću, koga smo i mi  podržali. Nema potrebe za daljom raspravom. Nije isključeno da policija interveniše u ovom slučaju – kaže Čolović. 
Blažo Stojanović je zakazao sednicu Skupštine opštine Grocka za danas, a Čolović ističe da on na to nema pravo, jer je smenjen. Politička prepucavanja i preletanja su uobičajena stvar u Grockoj. Interesantno je i to da su Vladan Zarić i Aleksandar Barac isključeni iz Demokratske stranke dok je bila u koaliciji sa Blažom Stojanovićem, a sada su njih dvojica na čelu grupe građana i deo su koalicije koja je na prethodnoj Skupštini izglasala Stojanovićevu smenu. Dok Stojanović njih dvojicu okrivljuje za milionske dugove koji su se nagomilali u opštini, gradske vlasti optužuju Stojanovića za navodne malverzacije koje se mere stotinama miliona dinara. Zbog toga jedno vreme novac nije uopšte uplaćivan na račun gročanske opštine iz gradskog budžeta, s obrazloženjem da Stojanović nenamenski troši novac, praktično po sopstvenom nahođenju. On je uzvraćao na napade, objašnjavajući da su pare trošene za dobrobit građana Grocke, između ostalog za gradnju vodovoda i kanalizacije. Navodne Stojanovićeve malverzacije utvrđene su početkom 2006. godine, a inspektori Agencije za budžetsku reviziju posetili su opštinu i letos i ponovo utvrdili nepravilnosti u trošenju opštinskog novca. Za sve to vreme gradske vlasti pokušavaju, bezuspešno, da smene Blaža Stojanovića.

Hidrobiznis brine ekologe
Stalni rast potrošnje električne energije i sve veća zabrinutost zbog negativnih uticaja na okolinu prilikom sagorevanja uglja podstakli su interesovanje za korišćenje hidroenergetskog potencijala malih vodotokova u Srbiji. Procenjuje se da se u Srbiji može izgraditi 867 malih hidrocentrala, a danas je u pogonu samo tek 31 mini-elektrana. Njihov potencijal bio bi između 400 i 500 megavata, što je trećina planiranih potreba za strujom u Srbiji. Da Srbija ima veliki kapacitet u korišćenju ovog izvora energije, koji nije dovoljno iskorišćen, nedavno je potvrdio i ministar za zaštitu životne sredine Saša Dragin. Međutim, gradnju malih hidrocentrala, bar donekle, koči upravo država, koja još nije postavila odgovarajuću pravnu regulativu. S druge strane, na primer, ekolozi udruženja "Eko-pokret Ibar" iz Kraljeva upozoravaju da bi hidrocentrala uništila ovu, jednu od najlepših rečnih dolina u Srbiji. 
Ideja o izgradnji čak 10 hidrocentrala na Ibru počela je sredinom devedesetih, kada je u okviru Prostornog plana Srbije predviđena gradnja čak deset mini-hidrocentrala – prva kod Raške, poslednja na čuvenom Laktu kod Bogutovca, nedaleko od Kraljeva. 
Pre izvesnog vremena, za gradnju hidrocentrala se interesovala firma iz Požarevca. Međutim, ekolozi su se tome usprotivili, s obrazloženjem da bi, uz trajne posledice po eko-sistem, izgradnja hidrocentrale drastično uticala na kvalitet vode u reci, što bi se odrazilo na kvalitet pijaće vode u Kraljevu.
O tome koliko je teško pribaviti sve dozvole za gradnju hidrocentrale svedoči i Branimir Branković, koji učestvuje u gradnji mini-hidrocentrale na Gruži, od 80 kilovata. Kako objašnjava za naš list, potrebno je oko 40 dozvola različitih institucija da bi se izgradila mala centrala. 
Svaki dokument košta između 10.000 i 12.000 dinara. Branković objašnjava da jedna hidrocentrala od 100 kilovata može da snabdeva manje naselje strujom. U izgradnju je potrebno uložiti oko 30.000 evra. Zbog toga bi bila neophodna i finansijska pomoć države, koja bi u tome mogla da ima interes – smanjenje uvoza struje, korišćenje obnovljivih izvora energije, smanjenje zagađenja životne sredine, regulisanje vodotokova i upošljavanje domaće industrije.
Polazeći od toga da za pogon koristi obnovljiv izvor energije, svaka, pa i mala hidrocentrala zamenjuje potrošnju uglja (oko 1,4 kilograma po svakom kilovat-satu proizvedene električne energije) ili prirodnog gasa, pa je u funkciji održivog razvoja – ne samo u pogledu očuvanja prirodnih resursa, već i zaštite životne sredine od emisije oksida sumpora, azota i ugljenika. 
Ovi gasovi sa efektom staklene bašte izazivaju globalno zagrevanje i prete da izazovu nepovratni proces promene klime na zemlji.

U Kosovskoj Mitrovici nema organizovanog dočeka
Kosovska Mitrovica – Ispraćaj stare i doček Nove 2008. godine građani Kosovske Mitrovice će samoinicijativno proslaviti okupljanjem u centralnoj ulici na Trgu Šumadija. Neće biti nikakvog organizovanog okupljanja koje inače za doček srpske pravoslavne Nove godine organizuju predstavnici Savetodavnog tela za Kosovsku Mitrovicu i predstavnici SNV-a potpomognuti brojnim donatorima, ne samo iz severnog dela grada, već i sa celog severa Kosova. Kao i ranijih godina, negde pred ponoć građani će se okupiti, bar sudeći po pričama koje se ovih dana čuju u podeljenom gradu, a ukoliko bude "sreće", u glavnoj gradskoj ulici Kralja Petra Prvog, a smenu stare i početak nove godine dočekaće sa trubačima koji ovde dolaze već nekoliko godina.
Činjenica je da u ovom odsudnom trenutku za Kosmet malo ko i mari za Novu godinu. Jedina im je želja da je svi Srbi dočekaju na svojim ognjištima. Ovih dana izlozi prodavnica i mnogobrojnih lokala nisu izlepljeni pozivima za organizovani doček. U mnogobrojnim kafićima ovde, ali i u susednom Zvečanu, izostaju obaveštenja za organizovani doček Nove godine, pa i u popularnom Radničkom klubu u Zvečanu. Ali, činjenica je da su se već nekoliko godina mnogobrojni estradni umetnici, bilo da je reč o pevačima bilo o glumcima, ali i mnogobrojni pesnici odazivali i dolazili u Kosovsku Mitrovicu, za koju mnogi tvrde da je u svakom momentu "bure baruta".
Više puta, na Trgu Šumadija, na otvorenom, više hiljada Mitrovčana je zabavljala "Riblja čorba", članovi "JU grupe", a zabeleženo je da su čak tri puta u Kosovsku Mitrovicu dolazili momci iz "Legendi". Na oduševljenje mnogih, u ovim teškim danima Kosovsku Mitrovicu nije zaobišao ni Vlado Georgiev, Momčilo Bajagić, a zabeležen je i dolazak "Nevernih beba", "Partibrejkersa".
Skoro svakog 8. novembra Đorđe David sa Mitrovčanima proslavlja svoj rođendan. U više navrata i Branimir Đokić je sa svojim orkestrom boravio ovde, a zabeležena su i imena koja i danas dosta znače u narodnoj muzici – Staniša Stošić, Raša Plaović, Čeda Marković. Pokojni glumac Danilo Lazović u više navrata je bio gost Mitrovčana. Ne treba zaboraviti ni pesnike Slobodana Rakitića, Rajka Petrova Noga, a na radost najmlađih, u Kosovskoj Mitrovici je boravio i Dobrica Erić. Mnogi su se još predstavili sa tribine Trga Šumadija, a prošle godine za doček pravoslavne Nove godine sve vreme gostovanja Dragana Radosavljević Cakana je na bini preplakala. Zajedno sa njom plakalo je i više hiljada Srba.
Svakako, ne treba zaboraviti ni Svetlanu Stević, ali ni Ivanu i Jelenu Žigon, koje ne samo da dolaze u Kosovsku Mitrovicu, već i bez ikakvog straha odlaze put Kosova i Metohije. O honorarima se ovde ne priča. Opšte je poznato da svi dolaze da se "nađu srpskoj braći" kako bi im bar malo omogućili da zaborave na turobnu svakodnevicu, a i ako se nešto malo para nekima od njih plati, to je dovoljno tek da se pokrije put od Beograda dovde.

Pančevu hala, Univerzijadi briga
Pančevo – Sve je bilo lepo zamišljeno, ali niko ne zna šta će od toga ispasti. Prvo je, pre dve godine, zahvaljujući entuzijazmu svojih čelnika, Pančevo ušlo na velika vrata onih koji su, kao suorganizatori Univerzijade 2009. trebali uz bok da stoje Beogradu. Posle višemesečne rasprave o lokaciji, odlučeno je da se na potezu Mali rit izgradi velelepna hala sa 5.000 mesta i 70 pride, u počasnoj loži, dva bazena pored i koješta drugo. Sve u svemu, najmanje 25 miliona evra troškova. Kako, međutim, niko izgleda nije imao volje, ni snage da traži finansijere za takav megalomanski projekat, prošle godine, iznenada, opštinska vlast je izašla sa predlogom da se ipak gradi jedna manja hala, a ona za čiji je projekat i geološka istraživanja do tada bilo potrošeno desetak miliona dinara privremeno prepusti zaboravu. 
Da bi utešio razočarane odbornike, predsednik opštine je rekao tada da se ne brinu jer će nova hala koštati oko dva miliona evra – išli su već u Kranjsku Goru da vide kako tamo izgleda. Posebno je važno, rekao je predsednik, da ova investicija neće Pančevo koštati ni filera. Pola će dati država, pola pokrajina.
Posle pola godine ćutanja, a halu valja prema ugovoru sa organizacionim odborom beogradske Univerzijade završiti do kraja 2008. na zasedanju opštinske skupštine, 10. decembra, pitanje izgradnje hale na lokaciji Bagremar, u neposrednoj blizini pančevačkog buvljaka, opet je aktuelizovano. 
Odbornici su obavešteni da je pokrajina dala 80 miliona za izgradnju hale, a odbornik Čedomir Nebrigić se zapitao otkud u izmenjenom finansijskom planu Direkcije za izgradnju 18 miliona dinara za projekat ove hale, ako je obećano da Pančevo to neće koštati ni dinara. Nebrigić je gradskim ocima preporučio da se – s obzirom na iskustva sa halom u Banatskom Novom Selu koja se gradi deset godina, i za čiji završetak treba još devet miliona dinara, a doskoro se nije pouzdano znalo ni da li se već podignuta hala neće srušiti, jer je aljkavo građena i projektovana – od ovog posla odustane. Svi su ćutali.
Zoran Mihaljčić, direktor Direkcije za izgradnju u Pančevu, kaže da će pare za novu halu biti obezbeđene i da će ona za Univerzijadu biti spremna, u šta mnogi u Pančevu ne veruju. Hala "Bagremar" primala bi 2.200 gledalaca, a koštala bi, sada ne dva, nego skoro četiri milina evra. Da će sve biti kako valja ne veruje, izgleda, ni organizacioni odbor Univerzijade, jer se Pančevo spominje na sajtu sportskih igara studenata sveta samo kao mogući organizator nekoliko odbojkaških utakmica. Toliko, pa ako ni ove druge po redu zamišljene hale ne bude.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Pokrajina traži smenu direktora škole
Subotica – Pokrajinski sekretarijat za obrazovanje naložio je smenu Mihalja Kočiša sa mesta direktora škole "Grof Sečenji Ištvan" jer je ispunio oba uslova za odlazak u penziju. Pokrajinski sekretar Zoltan Jegeš smenio je i školski odbor koji je u prethodnom periodu odbio da raspiše konkurs za novog direktora. U dopisu Pokrajinskog sekretarijata navodi se, između ostalog, da je "nemoralno i društveno neopravdano da pojedinci koji su imali sreću da steknu pravo na punu penziju na sve, pa i na nedozvoljene načine, i po svaku cenu pokušavaju da ostanu u radnom odnosu, ignorišući okolnost da u našoj zemlji skoro milion uglavnom mlađih ljudi čeka na zaposlenje". Odlukom pokrajinskog sekretara za vršioca dužnosti direktora škole postavljena je učiteljica ove škole Lidija Šili.
Ipak, Kočiš i dalje upravlja jednom od najvećih subotičkih škola sa preko hiljadu đaka, a školski odbor radi u nepromenjenom sastavu. Lidija Šili od njega nije preuzela funkciju, iako je tokom prvog pokušaja došla u pratnji policije koju je pozvala lokalna samouprava, ali je i direktor škole Mihalj Kočiš pojačao obezbeđenje. U izjavi za "Politiku" Kočiš kaže da nije bilo nikakvih incidenata jer postupak njegove smene još nije pravno okončan, budući da je upućena žalba Okružnom sudu u Novom Sadu.
Kočiš i školski odbor smatraju da je smena direktora nelegalna, pozivajući se na zakon koji predviđa odlazak u penziju za sve u nastavi koji su navršili 40 godina radnog staža i 65 godina života, ali i ostavlja mogućnost da se penzionišu do kraja školske godine koja je u toku. Budući da je on uslove za penziju ispunio tokom ove školske godine, Kočiš smatra da u penziju ne mora do 31. avgusta 2008.– Smatram da je iza svega politička pozadina jer pojedinci iz Saveza vojvođanskih Mađara uporno nastoje da me smene i da ovu školu prilagode svojim ciljevima – ističe Kočiš, dodajući da je protiv pokrajinskog sekretara Zoltana Jegeša, predsednika subotičke opštine Geze Kučere i Edite Molnar-Pinter podneo krivičnu prijavu jer su zloupotrebili službeni položaj.
--------------------------------------------------------------------------
Preuzimanje funkcije u pratnji policije
Uz asistenciju policije, i juče je u OŠ "Grof Sečenji Ištvan" pokušana smena postojećeg rukovodstva. Lidija Šili, koju je pokrajinski sekretarijat za obrazovanje postavio za vršioca dužnosti, nije uspela da preuzme funkciju od direktora Mihalja Kočiša jer se on nalazio u Beogradu. Takođe, u školu nije uveden ni novi Školski odbor.
Advokat škole Dušan Kliska za "Politiku" kaže da smatra da nije u interesu ni škole ni javnosti da u vreme nastave policija uvodi novo rukovodstvo. Član opštinskog veća zadužena za oblast prosvete Edita Molnar-Pinter odbila je da za naš list komentariše događaje u školi jer nije dobila ovlašćenje od predsednika opštine koji je na putu, ali se nezvanično može čuti da je ministar prosvete Zoran Lončar potvrdio rešenje pokrajinskog sekretara. Advokat Kliska, međutim, tvrdi da se u rešenju ministra Lončara govori o nivoima nadležnosti i da se ne ulazi u valjanost pokrajinskog rešenja.

Visok poraz "crno-belih"
Partizanovi košarkaši pretrpeli su u Barseloni svoj najubedljiviji poraz u Evroligi ove sezone – 95:69 (28:14, 19:22, 18:15, 30:18). Španski vicešampion je već u prvoj četvrtini stekao ogromnu prednost od 14 poena, koju su igrači srpskog prvaka smanjili na šest pogodaka sredinom druge četvrtine (36:30). Bio je to jedini period dominacije gostiju, predvođenih Urošem Tripkovićem, sinoć svojom jedinom svetlom tačkom. Međutim, Italijan Bazile je odgovorio "trojkom" i Barselona je do odlaska na poluvreme vratila dvocifreno preimućstvo.
Partizan se držao u trećem kvartalu, ali je potpuno pao u poslednjem, iako je u završnih deset minuta svih svojih sedam koševa postigao Nikola Peković. Vodeći košarkaš "crno-belih" imao je od početka problema sa ličnim greškama, zbog kojih je nešto ranije završio meč.
Jedan statistički parametar mnogo toga govori o igri beogradskog tima kojem nije pomoglo to što je u Španiju otišao rasterećen u pogledu rezultata. Imao je 21 izgubljenu loptu, tačno tri puta više od rivala i praktično tih 14 napada razlike objašnjavaju kako se u finišu stiglo do 26 poena odstojanja. Milton Palasio "prodao" je šest lopti, Čedomir Vitkovac četiri, od igrača koji su kročili na parket samo Peković nije izgubio nijednu. S druge strane,
Barselona je brzo uspostavila svoju igru i imala je svoje veče pa su čak petorica igrača zabeležila najmanje 13 poena.
U svakom slučaju, Partizanu je mnogo važnija utakmica sa francuskim Roanom iduće srede u, zbog kazne Evrolige, praznoj dvorani "Pionir". 
DVORANA: "Blau grana". GLEDALACA: 3.427. SUDIJE: Drabikovski (Ukrajina), Šambo (Francuska), Piloidis (Grčka).
BARSELONA: Bazile 15 (dve "trojke"), Sančez 5, Trijas 5, Lakovič 14 (2), Markonato 4, Vaskez 15, Iljasova 2, Monkasi 1, Ejker 2, Kasun 13, Grimau 19 (2). PARTIZAN IGOKEA: Palasio 8, Tepić 5 (1), Kecman 7 (1), Borovnjak 5, Tripković 16 (3), Veličković 13 (1), Peković 7, Vitkovac 6, Đurković, Božić, Milošević, Vraneš 2.
--------------------------------------------------------------------------
Debakl Panatinaikosa
U Evroligi više nema neporaženih ekipa pošto je Panatinaikos poražen od Lotomatike u Rimu sa 85:67. Posle rezultatske ravnoteže na poluvremenu, domaći su došli do tek druge pobede ove sezone. Najefikasniji je bio Amerikanac Alen sa 18 poena, dok je goste predvodio Litvanac Jasikevičijus sa 13 pogodaka. U timu trenera Željka Obradovića nije bilo Dejana Tomaševića.

Čavić i Lenđer u finalu
Milorad Čavić i Ivan Lenđer plivaće danas (17,28 č) u finalu na 100 m leptirovim stilom na Evropskom prvenstvu u 25-ometarskim bazenima u Debrecinu (Mađarska). U kvalifikacijama je Čavić imao drugo vreme (51,74), a u polufinalu najbolje (50,24). Lenđer je u predtakmičenju bio šesti (52,23), dok je u finale ušao kao sedmi (51,88). Suparnici u borbi za medalju biće im: Rus Jevgenij Korotiškin (50,44), Slovenac Peter Mankoč (50,60), Hrvati Duje Draganja (51,19) i Mario Todorović (51,83), Španac Rafael Munjoz Perez (51,46) i Ukrajinac Andrej Serdinov (52,21).
U polufinalu je plivala i Miroslava Najdanovski na 100 slobodno, ali je s 54,23 bila 11, pa nije ušla u finale (osmo vreme je imala Francuskinja Metela s 53,88). U kvalifikacijama je naša plivačica stazu preplivala za 54,03 što je tada bio sedmi rezultat. 
Čaba Silađi je na 100 prsno bio 29. s 1:01,08, a Mladen Tepavčević 33. s 1:01,25. Naši plivači u štafeti 4 h 50 mešovito (Bogdanovski, Tepavčević, Lenđer i Siljevski) zauzeli su 13. mesto s 1:39,63. Danijela Đikanović je na 100 leđno s 1:02,63 podelila 26. mesto sa Silke van Hof (Belgija) i Ingvild Snildal (Norveška).
Danas ćemo u kvalifikacijama imati četiri predstavnika. Danijela Đikanović plivaće na 50 slobodno, Miroslava Najdanovski na 100 mešovito, Nađa Higl na 200 prsno i Radovan Siljevski na 100 slobodno.
OSVAJAČI MEDALjA – MUŠKARCI – 200 leđno: 1. Nistrand (Švedska) 21,11, 2. Draganja (Hrvatska) 21,23, 3. Bernar (Francuska) 21,57; 200 leđno: 1. Rogan (Austrija) 1:49,86 (evropski rekord), 2. Donjec (Rusija) 1:51,94, 3. Faber (Španija) 1:52,12; 200 mešovito: 1. Čeh (Mađarska) 1:52,99 (svetski rekord), 2. Imprić (Hrvatska) 1:57,48, 3. Tihonov (Rusija) 1:57,59; 400 slobodno: 1. Koženjovski (Poljska) 3:38,72, 2. Biderman (Nemačka) 3:38,76, 3. Kiš (Mađarska) 3:39,52; štafeta 4 h 50 mešovito: 1. Nemačka 1:34,39, 2. Rusija 1:34,99, 3. Holandija 1:35,35. 
ŽENE – 50 prsno: 1-2. Jefimova (Rusija) i Šefer (Nemačka) po 30,33, 3. Peve (Nemačka) 30,80;  200 leptir: 1. Jedšejčak (Poljska) 2:03,53 (svetski rekord), 2. Kovač (Mađarska) 2:05,41, 3. Melhorn (Nemačka) 2:06,53; 200 mešovito: 1. Mifa (Francuska) 2:09,05, 2. Baranovska (Poljska) 2:09,25, 3. Verasto (Mađarska) 2:09,83.

Svom sinu nismo nosili torbu
Nekada roditelji nisu znali šta im deca treniraju, a danas se priča da neke mame i tate "trguju svojom decom". Bračni par Marković iz Beograda, valjda zato što je odrastao u sportu, tvrdi da je uvek bolje dozvoliti deci da sama odaberu svoj put. Oboje su proveli deceniju u Crvenoj zvezdi – Vladan kao rukometaš, a Ljiljana (devojačko Pešić) kao odbojkašica, pri tom i reprezentativka – a njihov stariji sin Stefan (19) danas je kapiten Hemofarma i jedan od naših najtalentovanijih košarkaša. Obično bivši sportisti pokušavaju da "uvuku" dete u "svoj" sport, pa pitamo Markoviće kako je došlo do toga da Stefan "zaluta u košarku".
– Oduvek smo pratili Stefanove želje. Kad je bio mali pocepao je 20–30 lopti u raznim sportovima, ali je fudbal najviše voleo. Prvo je trenirao fudbal, sa osam godina. Vodio sam ga na Zvezdin stadion svake subote, gde je od nekoliko stotina dece pravljena selekcija. Trener je bio Miloš Šestić. Stefan je sam video da to nije za njega. Još u to vreme sam mu prognozirao da će porasti između 196 i 200 cm. Odmalena mi je ličio na košarkaša. 
Stefan je zatim, na poziv očevog kuma Dragutina Makarića, poznatog bivšeg rukometaša, trenirao rukomet u Obiliću, ali samo pola godine. Njegova majka kaže da mu se ni to nije svidelo:
– Sam je izabrao košarku. Kad je imao 10 godina, drug iz kraja ga je zvao da zajedno treniraju košarku. Počeo je u Ofi basketu. 
Otac se nadovezuje:
– Prvo ga je trenirao Dragan Jakovljević, pa zatim čuveni Zdravko Kubat koji je na svu decu ostavio snažan utisak. Kubat je znao da kaže: "Kad vidim da roditelji nose torbe, sve mi je jasno..." Mi Stefanu nismo nosili torbu. 
Stefan je sam izabrao i klub. Kad je imao 11 godina, tražila su ga dva velika kluba, ali je on bio zadovoljan u Alimenti basketu s Novog Beograda.
– Zvali su ga iz FMP-a, pa su mene zvali iz Zvezde da vide da li bi otišao kod njih. Stefan je samo rekao da mu je lepše da trenira u svom kraju i da ima dobrog trenera i dobro društvo – kaže Ljiljana Marković.
Njen suprug govori da je Stefanova želja bila presudna i u nekim drugim situacijama:
– Sam je izabrao i agenciju kad je otišao iz Atlasa u Hemofarm. Nismo hteli da angažujemo agenta pre nego što napuni 18 godina. Imao je nekoliko ponuda, ali se odlučio za agenciju BDA i Radeta Filipovića koga inače znam iz svojih igračkih dana, ali to nije bilo presudno.
Ljiljani i Vladanu je najteže bilo uoči letošnjeg Juniorskog prvenstva sveta u Novom Sadu jer se Stefan povredio pet dana pre početka (kažu da mu je noga pocrnela od povrede).
– Pre tog šampionata bio je u životnoj formi. A onda je morao pet dana da ide na terapije, a šestog je počinjalo prvenstvo. Probao sam da ga utešim rečima: "Evo, Đoković je zbog povrede morao da preda polufinale Vimbldona, šta da se radi..." A on mi je odgovorio: "Da, ali Đoković ima Vimbldon i naredne godine, a ja ovo svetsko prvenstvo nikada više" – rekao je Vladan Marković koji, poredeći ovo i njegovo vreme, ističe da je devet godina igrao Prvu ligu i sve vreme iz Zemuna gradskim prevozom išao i na treninge i na utakmice.
Markovići smatraju da su za uspeh "otpisane generacije 1988." (titula prvaka sveta) roditelji reprezentativaca podjednako zaslužni kao i Savez. Stefan ističe da je tu ekipu održao timski duh i velika želja za dokazivanjem. Na tom šampionatu njemu je bilo najteže, jer je igrao "jednom nogom", ali je i tako stigao do pobedničkog pehara koji mu je uručio Vlade Divac. Već dva dana kasnije otišao je na pripreme seniorske reprezentacije s kojom je učestvovao na Evru 2007. u Španiji (mama kaže da je previše odgovoran i da još pati zbog tog neuspeha).
Ovu sezonu je počeo kao najmlađi kapiten u Jadranskoj NLB ligi. To mu je omogućio trener Hemofarma i selektor zlatne juniorske reprezentacije Miroslav Nikolić. Kad neko sa 19 godina debituje za državni tim, taj mora imati svetske ambicije. Ipak, njegovi roditelji su već sada zadovoljni. Otac Vladan kroz osmeh kaže:
– Ja se predstavljam kao preambiciozni roditelj: cilj mi je da mi dete bude srećno.
--------------------------------------------------------------------------
Tri zvezdaša, jedan partizanovac
Osim mame Ljiljane, u četvoročlanoj porodici Marković svi su zvezdaši (najveći je Nikola, Stefanov mlađi brat). Ona kaže da su se mnogi čudili kako je kao partizanovac mogla da bude Zvezdin kapiten, mada i njen suprug Vladan priznaje da je "izdao svoje" ("Ja sam pola godine igrao za Partizan").
Ljiljana je sa Zvezdom bila nekoliko puta državni prvak i osvajač kupa. I u klubu i u reprezentaciji trenirao ju je Aleksandar Boričić, sadašnji predsednik OS Srbije. 
Vladan je jednom bio vicešampion, iza Metaloplastike. On nije igrao za A reprezentaciju, ali sa omladincima ima evropsko srebro i univerzitetsku bronzu.
--------------------------------------------------------------------------
Rakočevićev sparing-partner
Visoki plejmejker Stefan Marković (rođen 25. aprila 1988, visok 198 cm) počeo je da trenira sa 10 godina, u OŠ "Kralj Aleksandar" (bivša "Žarko Zrenjanin") u koju je išao prošlogodišnji kapiten Srbije Igor Rakočević. Sedam godina kasnije bio je sparing-partner Rakočeviću koji se tada spremao za Evropsko prvenstvo u našoj zemlji.
--------------------------------------------------------------------------
U kolu se igra sa osmehom
"Igrao sam u Španiji jednu sezonu kao poluprofesionalac. Tamo su me jednom pitali zašto sam nasmejan dok igram, jer su mislili da možda želim da provociram protivnika. Ja sam im odgovorio da u našoj zemlji postoji tradicionalna igra – kolo – u kojoj su svi nasmejani, jer je igra radost", kaže Vladan Marković.

Cvetkovićev spisak za pretkvalifikacije
Selektor muške rukometne reprezentacije Srbije Jovica Cvetković objavio je širi spisak igrača za pretkvalifikacije za Svetsko prvenstvo u Hrvatskoj 2009. Naša reprezentacija se nalazi u Sedmoj grupi s Izraelom i Farskim Ostrvima, a od 2. do 19. januara po dvokružnom bod-sistemu će se boriti za prvo mesto koje vodi u baraž. Na Cvetkovićevom spisku su – Golmani: Šijan (Flenzburg, Nemačka), Pejanović (Torevijeha, Španija), PERIŠIĆ (Almerija, Španija), Milić (Silkeborg, Danska), MARJANAC (PIK Seged, Mađarska), STOJKOVIĆ (Partizan). Leva krila: Nikčević (Almerija, Španija), Ćuruvija (Teukro, Španija), MARKOVIĆ (Jugović), KEKEZOVIĆ (Tarket). Desna krila: Kojić (Cimos, Slovenija), PRODANOVIĆ (Jugović), STANOJEVIĆ (Pariz, Francuska). Levi bekovi: Ilić (Gumerzbah, Nemačka), Bojinović (Monpelje, Francuska), ŠEŠUM (Vesprem, Mađarska), RNIĆ (Proleter), RAŠIĆ (Metaloplastika). Srednji bekovi: Anđelković (PIK Seged, Mađarska), Vučković (Šamberi, Francuska), NENADIĆ (Alkehiras, Španija), ĆOROVIĆ (Gold klub, Slovenija), MITROVIĆ (Pilotes, Španija), DAČEVIĆ (PKB). Desni bekovi: Rajković (Gepingen, Nemačka), TANASKOVIĆ (Ištad, Švedska), MIRKOVIĆ (Sintelon), Stojanović (Celje, Slovenija). Pivotmeni: Nikolić (Portland San Antonio, Španija), Stojković (Nordhorn, Nemačka), BELjANSKI (Sintelon), VILOVSKI (Debrecin, Mađarska). 
Okupljanje je 24. decembra u beogradskom hotelu "M" odakle se odmah kreće put Kovilova gde su pripreme. Inače, velikim slovima su napisani igrači koji je Cvetković odredio za Olimpijsku selekciju Srbije koja će 28. decembra u "Pioniru" (17,30 č) odigrati prijateljsku utakmicu protiv Slovenije.

Pisac 1001 priče
U prepunoj svečanoj sali Srpske književne zadruge u Beogradu juče je pre podne književniku Momu Kaporu uručena nagrada za životno delo, koju ovaj poznati izdavač dodeljuje već više od jedne decenije. To priznanje, između ostalih, do sada su dobili Desanka Maksimović, Vojislav Đurić, Radovan Samardžić, Miodrag B. Protić, Branimir Živojinović, podsetio je juče Slobodan Rakitić, predsednik Srpske književne zadruge, obraćajući se brojnim poštovaocima dela Moma Kapora i prijateljima i ovog pisca i Zadruge. Rakitić je rekao i da je SKZ do sada objavila dve Kaporove knjige: "Najbolje godine i druge priče" i roman "Ivana" i najavio da će u jubilarnom, 100. Kolu SKZ iduće godine izaći novo delo ovog poznatog srpskog pisca.
Urednik SKZ Dragan Lakićević je u svojoj reči o Momu Kaporu naglasio da je Upravni odbor ovu nagradu piscu dodelio jednoglasno. "Gledao sam u bibliotekama Kaporove knjige", kazao je Lakićević, "pre nego što su se raspale, ivica zaobljenih, a listova istanjenih od ruku brojnih čitalaca." Lakićević je izneo i uverenje da i "modernistički kritičari" koji Kaporova dela smatraju odviše lakim, te knjige čitaju krišom, jer su im one koje tumače dosadne.
- Momo Kapor je pisac 1001 priče, a gde ih ima toliko, tek tu im nije kraj, rekao je Dragan Lakićević, ističući Kaporovu fantastičnu moć zapažanja, duhovito umovanje, iskrenost, veliku slojevitu erudiciju i osećaj odgovornosti za istinitost i lepotu priče.
Zahvaljujući na nagradi, Momo Kapor se prisetio "mnoštva nepoznatih, anonimnih zaboravljenih usmenih učitelja kakvih nema više, a čija su sabrana dela koja su nas oplemenjivala odlazila sa dimom cigareta iznad kariranih stolnjaka umrljanih vinom", ka sijalici na plafonu, "nalik jednoj suzi". Oni su nas, dodao je Momo Kapor, oblikovali, i odlazili, neprimetno, tiho, u pratnji dvojice-trojice drugara na groblje…
U čast nagrađenog, čije su reči pozdravljene gromkim aplauzom, dramska umetnica Rada Đuričin je govorila odlomak iz njegove predstave "011", a potom je upravnik SKZ Nina Novićević uručila zahvalnice Srpske književne zadruge prof. dr Radošu Ljušiću i Zavodu za udžbenike i nastavna sredstva iz Beograda koji se SKZ našao u najtežim trenucima, kada je u pitanju bio opstanak ovog slavnog srpskog izdavača. Zahvalnice su pripale i Rudarskom basenu "Kolubara" iz Lazarevca i diplomiranom inž. Draganu Tomiću, kao i Dubravki Tadić. Ovo značajno priznanje Srpske književne zadruge dobio je i novinar i urednik "Politike" Zoran Radisavljević. Svečanost su ulepšale i Aleksandra Todorović i Jovana Vuksanović koje su otpevale nekoliko lepih izvornih narodnih pesama.
A. C.

Prednjači "Iskupljenje"
Drama "Iskupljenje" u režiji Džoa Vrajta osvojila je najviše, čak sedam nominacija za nagrade "Zlatni globus" koje dodeljuje Udruženje novinara akreditovanih u Holivudu. Film "Iskupljenje", između ostalih, nominovan je u kategorijama: najbolji film u žanru drame, režija, glavna ženska uloga u drami - Kira Najtli, glavna muška uloga u drami - Džejms Mekavoj i najbolji scenario.Za najbolji film u žanru drame ove godine nominovano je čak sedam filmova. Pored filma "Iskupljenje" u konkurenciji su: "Američki gangster", "Majkl Klejton", "There Will Be Blood", "The Great Debaters", "Eastern promises" Dejvida Kronenberga i "No Country for Old Men" u režiji braće Koen. 
Holivudski novinari nominovali su šest reditelja u kategoriji za najbolju režiju: Tima Bartona za film "Svini Tod", Etana i Džoela Koena za "No Country for Old Men", Džulijana Šnabela za "The Diving Bell and The Butterfly", Ridlija Skota za "Američkog gangstera" i Džoa Vrajta za "Iskupljenje" čija će srpska premijera, najverovatnije, biti održana na predstojećem Festu.
Pored Kire Najtli, u kategoriji za glavnu žensku ulogu u drami, nominovane su: Džuli Kristi za "Away From Here", Andželina Džoli za "A Mighty Heart", Džodi Foster za film "Neustrašiva" i Kejt Blančet za ulogu u filmu "Elizabeta: Zlatno doba". Blančet je nominovana i u kategoriji ženska epizodna uloga za film "I′m Not There". 
U kategoriji glavna muška uloga u drami, nominovani su: Džordž Kluni za ulogu u filmu "Majkl Klejton", Danijel Dej Luis za "There Will Be Blood", Vigo Mortensen za "Eastern Promises" i Denzel Vošington za "Američkog gangstera", čija je srpska premijera najavljena za 3. januar.
U kategoriji najbolji film u žanru komedije ili mjuzikla nominovani su filmovi: "Sa tobom do kraja sveta", "Rat Čarlija Vilsona", "Lak za kosu", "Juno" i "Svini Tod".
Za najbolji strani film, realizovan van engleskog govornog područja, nominovano je pet filmova, među kojima: rumunski "4 meseca, 3 nedelje i 2 dana" Kristijana Munđiua, tajvanski "Žudnja, oprez" Anga Lija i francuski "Persepolis" Marjan Satrapi i Vinsenta Paronoa, dok su za najbolji animirani film nominovana tri ostvarenja: "Pčelac Beri Medić", "Mućkalica" i "Simpsonovi na filmu".
Jubilarna 65. dodela nagrada "Zlatni globus" biće održana 13. januara 2008. godine u Los Anđelesu.

Dobro, zlo i srećan kraj
Poznati italijanski pisac Luka di Fulvio gost je beogradske izdavačke kuće "Laguna" koja je, u prevodu Gordane Subotić, objavila njegov četvrti roman, "Dionisovi stepenici", prošlogodišnji bestseler u Italiji. Luka di Fulvio svojim prisustvom uveličaće i današnju svečanost obeležavanja deset godina postojanja "Lagune", a od 17.00 do 18.00 časova potpisivaće svoj novi roman u knjižari "Dereta" u Knez-Mihailovoj. Povod za naš razgovor svakako je ovo delo koje pripoveda o prvom serijskom ubici 20. veka.- Ne postoje dokumenta i dokazi o tome kada se pojavio prvi serijski ubica. Iako ova priča ima svoju fabulu i konkretni zaplet, zapravo je to metafora 20. veka i našeg vremena. Prvog serijskog ubicu predstavio sam kao prototip - kaže za "Politiku" Di Fulvio koji, inače, strasno voli istoriju i bavi se njom. Radeći na ovoj knjizi istraživao je detalje iz života ljudi s početka 20. veka. Likovi u knjizi nose imena Žerminal i Zola, što je svojevrsni omaž čuvenom Zolinom romanu.
- Moj oslonac su istorijski romani koji, za razliku od stručne literature, mnogo više govore o ljudima i njihovim životima. U "Dionisovim stepenicima" ima nečega od Tomasa Hardija, Zole, Vilijema Foknera i Gabrijela Garsije Markesa, dodaje Di Fulvio. 
Objašnjava da je kao glavno stilsko sredstvo koristio metaforu, tako da se i roman "Dionisovi stepenici" završava dvojako: predočava pad dva fabrička dimnjaka velike šećerane u predgrađu Londona, što je i simbol onoga što se desilo 11. septembra u Njujorku. 
Predstava o bogu Dionisu u ovom romanu dovedena je u vezu sa kriminalnim zapletom, a Luka di Fulvio to obrazlaže svojom naklonošću i prema grčkoj mitologiji. 
- Prema mojoj zamisli, svakom istorijskom epohom dominira neki bog iz grčke mitologije. Moglo bi se reći da je 19. vekom vladao Apolon, jer se svet ubrzano razvijao. Međutim, 20. vekom zavladalo je potpuno ludilo, što sam želeo da prikažem i ovom knjigom. "Zaštitnik" tog perioda je Dionis, bog poznat po svom ludilu. Moji likovi kao da su okruženi mnogim vratima, nisu u potpunosti ni zli ni dobri, pitanje je samo za kojim vratima će posegnuti - kaže Di Fulvio.
Pisac je uvek do neke mere i psiholog, onaj koji kreira duh svojih likova. Luka di Fulvio je oblikovao lik masovnog ubice, a zanimljivo je kako on posmatra ovaj fenomen novije istorije. 
- Ako se pogledaju statistike, očigledno je da je najveći procenat serijskih ubica zabeležen u Americi, što treba da nas natera da razmišljamo o načinima funkcionisanja društva tako bogate zemlje. Pogotovo što je u njoj, i njoj sličnim zemljama, razvijen takmičarski duh, i gde se jedinka, ukoliko nije uspela u životu, vrlo loše oseća. To može da bude uzrok devijantnom ponašanju. Takođe, neka istraživanja su potvrdila da za vreme ratova ljudi nemaju probleme vezane za anksioznost, paniku, neuroze i depresije, jer su se našli pred realnom životnom opasnošću. Da li mi, zapravo, stvaramo veštački svet u koji smo se ušuškali, ne suočavajući se sa stvarnim problemima? Serijski ubica je samo vrh ledenog brega društva koje je kompletno obolelo - naglašava naš sagovornik.
Kako biti neposlušan u odnosu na zlo, kako ga prevazići? Luka di Fulvio smatra da treba da prestanemo da verujemo da znamo istinu o onome što se događa, ne treba da propovedamo mir tako što ćemo ratovati. Jer rat je uvek rat, bez obzira u ime čega se vodi. Čovek, prema njegovom mišljenju, treba da teži da postane kosmopolita, a ne žitelj globalnog sveta.
- Kultura treba da uspostavlja komunikaciju među ljudima koji se svakodnevno sreću. U tim kontaktima ljudi mogu da otkriju koliko su slični i da sruše tabue koje su im postavili političari i društvo - kaže pisac. 
Pored surovih psiholoških trilera, Luka di Fulvio piše i tople bajke za decu. 
- Za decu pišem pod pseudonimom, jer kada bi mame videle moje ime na dečjoj knjizi nikada je ne bi kupile! Knjige za decu su jednostavne, uvek postoji dobro i zlo i, naravno, srećan kraj. Deca su, kao i svi mladunci, preplašena, i čim se rode osećaju strah. I ja sam bio uplašeno dete, tako da mi je lako da doprem do dece i da prepoznam njihov strah i da pišem o tome. A isti taj strah unosim u svoje druge knjige. Mi smo odgovorni za budućnost koju stvaramo, kao što su roditelji odgovorni za svoju decu - kaže Luka di Fulvio. 
U toku je snimanje filma po Di Fulvijevoj knjizi "Plaža Dover", u produkciji "Kolorado filma", a ista produkcijska kuća otkupila je prava za "Dionisove stepenike", i pre nego što je autor dovršio pisanje knjige. Po svojoj knjizi "Sakupljač slame" Di Fulvio je napisao scenario za film "Kristalne oči", koji je prikazan na 61. Venecijanskom filmskom festivalu. Kako filmski medij utiče na stvaraoca knjige?
- Naravno da taj uticaj postoji. Sada postoji homo-videns, čovek koji gleda. Kada sam napisao prvih stotinu stranica "Dionisovih stepenika", prijatelj režiser Gabrijele Salvatores uzviknuo je: "Ovo je moj film!". I u ruskim klasicima možete prepoznati filmski postupak. Jer, u ljudskoj prirodi jeste da gleda i da upija svet - dodaje Di Fulvio.

U Irak zbog muzike
INTERVJUROBIN O’NIL
U novu sezonu Beogradska filharmonija je u oktobru – na Kolarcu, naravno – zakoračila sa britanskim dirigentom Robinom O’Nilom. Bio je to njihov prvi zajednički koncert, a u goste je pozvan i fagotista Mauricio Paez. Verovatno ne slučajno: i dirigent je u svet muzike ušao upravo svirajući fagot. U tom dobrom društvu, pa još i opremljena novim instrumentima, Filharmonija je od svog otvaranja sezone napravila mali muzički praznik. Evo, i drugi put ove jeseni maestro iz Londona predstavlja se beogradskoj publici, na istom mestu sa istim orkestrom, samo gošća je nemačka violinistkinja, u svetu jedna od najboljih iz mlađe garde, čije se (prez)ime, ako ga već niste čuli, lako pamti – Izabele Faust. Propustite li i večerašnji koncert, preostaje vam još jedan u ovoj sezoni sa O’Nilom – 18. januara. Ovu "priču o dirigentu" počnimo i sa još dva-tri podatka: kao i druge njegove uspešne kolege sarađivao je sa uglednim orkestrima (Londonska filharmonija i slični), osam puta bio je nominovan za nagradu Gremi, u njegovoj diskografiji je više od trideset naslova, nekoliko puta nastupao je i na poziv princa Čarlsa... Na Ostrvu se i to rado spomene. 
Kakve su vaše prve slike, muzičke i druge, koje nosite iz Beograda?
Ovaj grad koji nisam poznavao veoma je živ, a ljudi pristupačni, gostoljubivi. Kolarac ima dobru atmosferu i odmah se vidi da ima i istoriju iza sebe. Moj prvi susret sa orkestrom bio je u znaku muzike Elgara i ono što je blisko britanskoj publici i ovde je dobro prošlo. To zahteva odgovarajuću tehniku i emocije, što je orkestar vrlo dobro izneo. 
Da li je za vas nova i "partnerka" na pozornici – Izabele Faust?
Ne, već smo radili. Ona je izvanredna, virtuozna. Divno svira Mocarta, Bramsa, Stravinskog, Bartoka... Sve! Kao od šale menja stil i žanr. 
Pre dve godine, sa rediteljem Endrjuom Stegalom, posetili ste Bagdad. Kada ste se vratili kući, u londonskom Old Viku počela je da se rađa melodrama Stravinskog "Priča o vojniku"... Šta se sve događalo sa ovom malom teatarskom "bombom"?
U početku jedan mali posao toliko je narastao da se pretvorio u pravu umetničku avanturu u koju se, kao narator, uključio i Džeremi Ajrons. Izuzetan glumac i profesionalac predložio je da u našoj verziji "Priče o vojniku" mesto događaja bude aktuelno – Irak. Na scenu smo izveli dve grupe glumaca i muzičara. Na jednoj strani Evropljane, na drugoj one koje smo odabrali u Iraku, fantastične sa svim tim svojim folklornim bojama. U početku je bilo i malih zebnji u vezi sa ovakvim projektom međutim, upravnik Old Vika hrabar je čovek, otvoren za različite eksperimente. Deo publike bio je oduševljen, dok su neki pokazivali i otpor prema ovakvoj vrsti projekta. Glavni cilj je postignut: niko nije ostao ravnodušan. Ni kritika, koja je "Priču o vojniku" nazvala najkontroverznijim i najupečatljivijim pozorišnim događajem godine. 
Šta je rekla politička "kritika"?
Srećom, toga nije mnogo bilo. Više je bilo straha da neko naš irački deo ansambla možda ne optuži za kolaboraciju. Oni su se i emocionalno vezali za taj projekat i njihova reakcija bila je: "Ma, neka se nose. Idemo u London da igramo tu predstavu". I moram da kažem: prezadovoljan sam saradnjom sa tim talentovanim ljudima. 
Pred svoj dolazak u Srbiju, želeli ste i malo informacija o njenoj muzici. I...?
Mokranjak (čitaj: Mokranjac). Dirnula me je, uhvatila ta dramatična muzika u kojoj kao da čujem otkucaje srca. Priznajem, tako nešto rado bih dirigovao. 
I bez mnogo reči, čujemo, između vas i Filharmonije desila se ljubav na prvi pogled...?
Moj način rada uvek je isti i dobar kontakt sa orkestrom se ostvari ili ne. Rado sarađujem i sa orkestrima iz istočne Evrope, među takvima je, evo, i Beogradska filharmonija, orkestar velikog potencijala. Lep događaj je ovo ulaganje u nove instrumente, bez kojih nema optimalnog zvuka. To budi i novu energiju i raspoloženje koje i publika prepoznaje. 
Na početku je bio fagot. Gde mu je danas mesto u Vašem muzičkom životu?
Sa 14 godina bio sam član omladinskog orkestra sa kojim su radili i najpoznatiji dirigenti. Kasnije su došli drugi orkestri iz kojih sam ja od najslavnijih "učio" šta to sve rade sa palicom u ruci. Tako sam promenio stranu, ali orkestar je za mene nešto genetsko. Kad sam za dirigentskim pultom, ja sam istovremeno i na onoj strani. Dišem i živim sa orkestrom, on je kao deo moga organizma. Za fagot više nemam vremena. Odsviram ponešto za svoju dušu, sa mojim starim prijateljem Kolinsom, koji će u januaru sa klarinetom doći u Beograd. Dirigenti koji su nekad svirali obično svoj instrument ne prepuštaju prašini. Lorin Mazel, recimo, svakog dana mora nešto da odsvira na violini. Ja takođe svoj fagot ne mogu da zaboravim. 
-----------------------------------------------------------
Faust svira Stravinskog
Publika u Kolarčevoj zadužbini večeras će moći da čuje Hajdnovu Simfoniju br. 86, kao i dela Igora Stravinskog – Koncert za violinu i orkestar i "Posvećenje proleća". Sa Beogradskom filharmonijom, pomenuti koncert izvešće Izabele Faust na Stradivarijevoj "Uspavanoj lepotici", violini iz 1704. godine.

Bosanci nas naoružavaju
U prošloj godini ukupno je izdato 100 uvoznih dozvola za uvoz naoružanja i vojne opreme (NVO) u Srbiju u vrednosti od 12,52 miliona dolara, navodi se u godišnjem izveštaju o realizaciji spoljnotrgovinskog prometa kontrolisane robe prezentovanom na jučerašnjem seminaru o pravilima EU u izvozu oružja. U poređenju sa 2005. godinom broj izdatih dozvola povećan je za oko 69 odsto, a vrednost uvezenog oružja i opreme za oko 2,5 puta. Prema podacima iz izveštaja, Srbija je najviše oružja uvezla iz Bosne i Hercegovine (8,93 miliona dolara), Belgije (1,19 miliona), Češke (0,4 miliona), Austrije (0,36 miliona) i Francuske (0,2 miliona).
Na ovih pet tržišta izvezeno je robe u vrednosti od 11,08 miliona dolara, što predstavlja 88,5 odsto vrednosti ukupno izdatih dozvola u ovom periodu.
Kada je reč o izvozu u 2006. godini iz Srbije je izvezeno NVO u vrednosti od 71,25 miliona dolara, što je znatno manje od ugovorene realizacije koja je bila 346,33 miliona dolara.
Najveća vrednost izvoza ostvarena je sa Libijom gde je izvezeno NVO u vrednosti od 11,4 miliona dolara, sa SAD – 9,75, Mjanmarom – 8,37, Izraelom – 3,2, Francuskom – 2,4, Indijom – 2,1, Kiprom – 2,01 miliona dolara.
Kako se navodi u izveštaju naš potencijalno najveći spoljnotrgovinski partner prema zaključenim ugovorima i izdatim dozvolama su SAD, bez obzira što podaci za 2006. godinu pokazuju da je u SAD izvezeno samo 14 odsto od ugovorene vrednosti izvoza, jer je kontinuitet i porast izvoza uočen jedino kod američkog tržišta.
U izveštaju je navedeno da je u Srbiji registrovano oko 95 preduzeća koja se bave spoljnotrgovinskim prometom, među kojima su i "Jugoimport", "Rutel", "Pupin-Telekom" iz Beograda, "Zastava oružje" iz Kragujevca, "Prvi partizan" iz Užica...
Srbija je prvi put napravila godišnji izveštaj o realizaciji spoljnotrgovinskog prometa kontrolisane robe za 2005. i 2006. godinu i taj izveštaj su sa stanovišta transparentnosti i sadržajnosti na seminaru veoma pozitivno ocenili predstavnici EU.
Na seminaru je sugerisano da je neophodno da izveštaj bude dostupan nevladinim organizacijama, članovima parlamenta i organima za izdavanje dozvola, kao i da parlamenti organizuju raspravu na kojoj će se diskutovati o njegovom sadržaju.
Državni sekretar u ministarstvu ekonomije Luka Andrić rekao je da bi seminar trebalo da doprinese budućem razvoju sistema kontrole izvoza oružja iz Srbije.On je podsetio da je 2005. godine donet set zakona koji je ustanovio sistem kontrole naoružanja u Srbiji, a posebnom odlukom usvojen je dokument o pravilima ponašanja EU u izvozu oružja.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Srbija na ruski pogon
Najavljena većinska prodaja Naftne industrije Srbije, kao deo dila sa Rusima o prolasku kraka gasovoda "Južni potok" kroz Srbiju, u ovdašnjoj javnosti dobija razmere gasnog trilera. Čuju se razna mišljenja: da je to čist poklon Rusima, kao kompenzacija njihovoj političkoj podršci očuvanju Kosova, ali, sa druge strane, ekonomski dobici od gradnje kraka gasovoda "Južnog potoka" nemerljivi su. Značajni benefiti su takođe i obezbeđivanje dodatnih količina gasa, zatim sticanje statusa tranzitne gasne zemlje, kao i konačni završetak podzemnog skladišta gasa u Banatskom Dvoru. Dakle, da li Srbija dobija ili gubi ovakvom ruskom ponudom? I zašto se Rusima prvi put žuri u energetskom pozicioniranju u Srbiji? 
Prema političkim spekulacijama koje se mogu čuti u Beogradu, razlog ruske žurbe može biti nepovoljan ishod rešavanja kosovskog pitanja. Ključno pitanje je da li nesumnjivu korist od gasovoda "Južni potok", koji bi eventualno prošao kroz Srbiju, treba po svaku cenu vezivati za prodaju NIS-a Rusima bez tendera. Dakle, hoće li se Srbija voziti na ruski pogon?
Upitana da prokomentariše da li se ove dve stvari uopšte mogu upoređivati, Zorana Milanović-Mihajlović, stručnjak za energetiku, za "Politiku" kaže: – "Južni potok" nam je nesumnjivo jako važan, jer bi se time dugoročno obezbedila energetska stabilnost i uredno snabdevanje gasom. Zatim, naša zemlje bi od uvoznika, kakva je danas, postala tranzitna zemlja i regionalni gasni lider. Pitanje je, međutim, da li baš i naftu i gas treba predati Rusima.
Podjednako je važno i ko će graditi gasovod "Južni potok". Iako su ugovor o gradnji ovog plinovoda Rusi potpisali sa italijanskim "Enijem", to ne znači da će on graditi i krak kroz Srbiju, ili će se taj posao poveriti "Jugorosgasu", od koga Srbija sada kupuje gas a koji je početkom godine potpisao ugovor sa Ministarstvom energetike o tome da će za Srbiju raditi poslove od državnog interesa. 
Ukoliko bi se posao dao "Jugorosgasu", gde je "Gasprom" većinski vlasnik, a "Srbijagas" ima svega 25 odsto, ispada da naša zemlja baš i ne bi mnogo zaradila od naplate tranzita, jer bi ruska strana tu mnogo više profitirala, objašnjava Zorana Milanović-Mihajlović. Što znači da se dovodi u pitanje i tih 200 miliona dolara, koliko se priča da bi Srbija godišnje prihodovala od tranzita gasa.
Ako se sve to zna, kao i tačke nacrta sporazuma koji je pre dva dana ruski ambasador Aleksandar Aleksejev predao Aleksandru Popoviću, ministru energetike, sa kojim su sada upoznati i svi ostali ministri u vladi, oni koji budu odlučivali o ruskoj ponudi "tri puta moraju da mere, a jednom da seku". – Srbija bi trebalo da razmisli da li je pametno da dozvoli da izgubi sopstvenu proizvodnju nafte koju danas ima malo koja zemlja u okruženju. Pogotovo ako se zna da imamo sopstvene rezerve nafte koje pokrivaju 20 odsto ukupne potrošnje i koje takođe možemo prerađivati u rafinerijama u Novom Sadu i Pančevu. Iste te količine mogu nam poslužiti i kao strateške rezerve, pogotovo u času kada cena sirove nafte stalno raste. Prodajom NIS-a sve to gubimo – tvrdi naša sagovornica.
Osim toga, obe srpske rafinerije su na Dunavu, što znači da se nafta može dovoziti i baržama. Rafinerijski rezervoari su i u blizini železnice tako da se crno zlato može dopremati i cisternama, a ne isključivo naftovodom. Sve su to prednosti koje malo ko ima, i pitanje je da li Srbija toga treba tako lako da se odrekne. 
Ono što je, međutim, najvažnije, ističe Zorana Milanović-Mihajlović, to je da su obe NIS-ove rafinerije na putu gradnje panevropskog naftovoda koji je strateški važan za Srbiju. 
Zorana Milanović-Mihajlović podseća da su Rusi kupovinom rafinerije u Bosanskom Brodu pokazali da su ozbiljni regionalni igrači, a to preuzimanjem NIS-a uključuje i naše tržište.
Ona još dodaje i da joj nije jasno zašto NIS unapred želi da se ponudi bez tendera. "Pa ako je ’Gasprom’ zaista toliko jak igrač, a jeste, i ima ozbiljne namere sa NIS-om, sigurno bi i na tenderu ponudio najbolje", dodaje naša sagovornica. Tim pre što postoje mnoge druge velike kompanije koje su takođe dovoljno ozbiljne i žele da učestvuju u privatizaciji NIS-a.
Na pitanje da li je dovoljno jak argument za neraspisivanje tendera to što "Gasprom" kupovinom ne bi zatvorio rafinerije, a što se ne može reći i za druge naftne igrače, Zorana Milanović-Mihajlović kaže da je privatizacioni savetnik jasno predočio da "ko god da kupi NIS mora da ulaže u modernizaciju, a nikako da rafinerije pretvara u staro gvožđe".
Iako naglašava da je rano da se u javnost iznose detalji nacrta sporazuma koji mu je pre dva dana uručio ruski ambasador, ministar Popović potvrđuje da je nesporan značaj gradnje "Južnog potoka".
Prolaskom ovog kraka preko Srbije povećala bi se potrošnja gasa u našoj zemlji koja godišnje iznosi oko 2,4 milijarde kubika, što je četiri puta manje nego u Rumuniji ili Češkoj. 
Sa druge strane, smanjio bi se veliki pritisak na elektroenergetski sistem koji je pogotovo veliki zimi. Smanjenjem potrošnje struje a većim učešćem gasa, Srbija bi došla u situaciju da struju može da dobija iz gasa.
Završetkom gradnje podzemnog skladišta gasa u Banatskom Dvoru, za koji je "Gasprom" takođe zainteresovan, Srbija bi imala zaokruženu energetsku bezbednost, ističe ministar Popović. 
Upitan da kaže da li je realna mogućnost da se sa "Gaspromom" sklopi dogovor da "Južni potok" prođe preko Srbije i bez njegovog "strateškog partnerstva u NIS-u", ministar Aleksandar Popović kaže da će se o svemu tome narednih dana intenzivno razgovarati.Jasna Petrović
--------------------------------------------------------------------------
Nagrada NIS-a "Politici"
List "Politika" i Jasna Petrović, novinar, dobili su juče, drugu godinu za redom, godišnju nagradu Naftne industrije Srbije za najveći broj objavljenih tekstova sa kritičkim osvrtom na rad nacionalne naftne kompanije. Nagrade su dodeljene sektorskim novinarima elektronskih medija kao i nedeljnika koji prate problematiku NIS-a.E. R.
--------------------------------------------------------------------------
Odluka posle Božića
Novi Sad – Vlada će uskoro zauzeti konačan stav o privatizaciji Naftne industrije Srbije (NIS), a konačnu odluku će doneti republički parlament, izjavio je juče u Novom Sadu generalni direktor NIS-a Srđan Bošnjaković. "Vlada je na današnjoj sednici formirala radnu grupu sa zadatkom da prouči predlog saradnje u energetskoj oblasti koji je Srbiji predložila ruska vlada. Kada stručni tim završi taj posao Vlada Srbije će moći preciznije da odredi način i termin privatizacije NIS-a", dodao je Bošnjaković na prigodnoj svečanosti u Rafineriji Novi Sad.
Prema njegovom mišljenju, vlada će, ukoliko prihvati ponudu Moskve, neposredno posle Božića dostaviti svoj predlog Skupštini Srbije, jedinoj koja je nadležna da donese konačnu odluku o ovako, za celu državu, značajnom aranžmanu.
Predsednik Upravnog odbora NIS-a Željko Popović je ukazao na to da ostvarenje vizije NIS-a kao vodeće kompanije u oblasti nafte i gasa u regionu nije moguće bez strateškog partnera.Tanjug

"Delti" 63,4 odsto beogradskog tržišta
Različita tumačenja udela kompanije "Delta" na najvećem, beogradskom tržištu i dalje izazivaju kontraverze. U rešenju Komisije za zaštitu konkurencije kojim se zabranjuje spajanje "Ce marketa" i "Primera Ce" navedeno je da je udeo "Delta maloprodaje" na beogradskom tržištu u 2006. godini  iznosio 69,4  odsto i to mereno prema broju maloprodajnih objekata. Prema kvadraturi prodajnog prostora najveći srpski trgovac ima 69 odsto tržišnog kolača, dok prema ukupnom godišnjem prihodu "Delta" zauzima 63,4 odsto tržišta. 
U Komisiji ističu da pod relevantnim tržištem podrazumevaju ponudu prehrambene robe i robe široke potrošnje namenjene svakodnevnom ili povremenom snabdevanju domaćinstava u maloprodajnim objektima tipa samousluge, diskonta, super-marketa i hiper-marketa. To znači da su tu uključene nespecijalizovane trgovine na malo, pretežno hranom, duvanom i pićem. 
Konkurenti "Delti su", kako piše u rešenju, bili "Merkator S", "Rodić M", "Veropulos", "Si market", "Jabuka", "Idea" i "Višnjica".
Komisija nije uključila u relevantno tržište specijalizovane prodavnice hranom, odnosno neprehrambenim proizvodima, jer nemaju isti obim ponude. 
Kako je Dijana Marković Bajalović kazala juče agenciji "Beta", "Delti" je očigledno problem način na koji se određuje relevatno tržište i ta kompanija bi da uključi i specijalizovane prodavnice, na primer pekare, kao i male objekte, površine ispod 50 metara kvadratnih.
Kompanija "Delta" je u ponedeljak objavila da je prema podacima Republičkog zavoda za statistiku o ukupnoj maloprodaji hrane, pića i cigareta u 2006. godini u Beogradu zauzima 34,7 odsto tržišta u Beogradu zajedno sa "Ce marketom", "Tempom", koji je deo pravnog lica "Delta maksi" i "Pekabetom". "Delta maloprodaja" je u 2005. godini, pre nego što su uključeni rezultati poslovanja "Ce marketa", zauzimao 19,7 odsto tržišta, hrane, pića i cigareta u Beogradu, ali se svi podaci odnose na ukupno, a ne relevantno tržište.
U kompaniji "Delta" juče nisu želeli da komentarišu izjavu Dijane Marković Bajalović.A. N.

"Plaza" ulaže pola milijarde dolara
Grupacija "Plaza centri" najavila je juče da će tokom naredne dve godine investirati 500 miliona dolara u izgradnju trgovinsko-zabavnih centara u Srbiji. Prvi projekat pomenute kompanije biće izgradnja takvog centra, sa pratećim hotelom, na mestu bivše zgrade Saveznog ministarstva unutrašnjih poslova u Ulici kneza Miloša, u Beogradu. Nakon toga na red dolaze još dva slična objekta, u Beogradu i Kragujevcu. – Kupili smo tri lokacije u Srbiji u poslednja četiri meseca, a planiramo da pronađemo još dva placa, u Novom Sadu, Subotici ili Nišu. Na mestu Kombinata "Sport", u Višnjičkoj ulici, u Beogradu, izgradićemo najveći objekat, površine 150.000 metara kvadratnih, kaže Mordičaj Ziser, predsednik uprave kompanije "Plaza centri".
Prema njegovim rečima, zgrada bivšeg Saveznog ministarstva unutrašnjih poslova u Ulici kneza Miloša, ne može da se iskoristi zbog oštećenja i ona će biti srušena.
Izgradnja trgovinsko-zabavnog centra, sa 70.000 metara kvadratnih, biće poverena domaćim kompanijama pri čemu će samo izgradnja pratećeg hotela koštati sto miliona evra. Projektovanje je povereno arhitektonskoj firmi "Čepman Tejlor" iz Londona, koja bi za tri meseca trebalo da završi posao. Nakon toga se u roku od šest do sedam meseci očekuju dozvole za početak radova, a rok izgradnje je 12 do 18 meseci. 
– Još nije odlučeno koji lanac će upravljati hotelom a to mogu da budu "Plaza", "Radison" ili "Ridžent". Trgovinski centar će u vašu zemlju dovesti najpoznatije evropske brendove sa kojima već imamo saradnju tako da će tu svako moći da pronađe sadržaj za sebe, i mladi i stari, objasnio je Ziser.
Inače, Grupacija "Plaza centri" bavi se izgradnjom, upravljanjem i prodajom hotela i tržnih centara u Centralnoj i Istočnoj Evropi, gde je u poslednjih 13 godina izgradila 26 takvih objekata. Odnedavno posluje i u Indiji, a prvi tržni centar – "Dunav" otvorila je u Budimpešti 1996. godine. "Plaza" je samo u Mađarskoj do sada investirala 2,5 milijardi evra.
"Plaza centri" listirani su na Londonskoj berzi i posluju u sastavu izraelske kompanije "Elbit imadžing" koja se kotira na berzama u Njujorku i Tel Avivu.

Indijski direktori osvajaju Ameriku
Ključne položaje u korporativnoj Americi sve više osvajaju ljudi iz najrazličitijih krajeva sveta. Od sto najvećih američkih kompanija sa liste magazina "Forčen", njih 15 predvode stranci – uspešni rukovodioci rođeni na drugim kontinentima koji su se zahvaljujući odličnom obrazovanju i preduzetničkom instinktu probili do samog vrha, piše "Njujork tajms". Broj je zaokružen pre nekoliko dana, kada je na vodeće mesto "Sitigrupa" postavljen Vikram Pandit, poreklom Indijac, koji je pre dolaska u najveću američku investicionu banku bio predsednik  finansijske kuće "Morgan Stenli".
U odnosu na period od pre desetak godina, broj američkih "uvezenih direktora" znatno se uvećao, ali se promenila i struktura. Na primer, 1996. bilo ih je devet, ali su preovladavali Kanađani i Evropljani. 
Sada se u biografijama pominju neke druge zemlje i daleki kontinenti. U sadašnjem petnaestočlanom klubu ima čak troje Indijaca, što s ponosom prenose mediji na potkontinentu. Pored novog čelnika "Sitigrupe", tu su još Indra Nuji, vrlo uspešna šefica "Pepsikoa", i Ramani Ajer, prvi čovek kompanije "Hartford".
Šef "Altrije" (duvanska industrija) rođen je u Egiptu, a generalni direktor aluminijumskog giganta "Alkoa" u Maroku, navodi "Njujork tajms".
Ova promena je jednim delom posledica okretanja stranim tržištima kao izvoru očekivanog rasta. Primera radi, vodeće kompanije sa indeksa akcija "Standard&Pursa" očekuju, u proseku, da će u narednom periodu više od polovine prihoda od prodaje ostvariti u inostranstvu. Pre samo šest godina taj udeo je iznosio jednu trećinu. 
Rukovodioci koje su "Dženeral elektrik"i "Prokter i Gembl" zapošljavali sedamdesetih i osamdesetih godina prošlog veka da kontrolišu poslovanje u inostranstvu sada drže ključne pozicije u mnogim kompanijama, uključujući "Čikita brends internešnel", "Istman Kodak" i "Kelog".
"Iako imaju sedište u SAD, kompanije sve manje vide sebe kao američke", objašnjava Majkl Jusim, profesor Univerziteta u Pensilvaniji. 
Opšte su procene da će broj od 15 sigurno rasti, jer na američkim fakultetima za biznis trenutno sedi 40 i više odsto stranih studenata.
Po mišljenju stručnjaka, nije posredi nikakav "problem Amerike", već prosto treba pogledati u brojke – SAD imaju 300 miliona stanovnika, dok dve milijarde ljudi širom sveta dobijaju solidno obrazovanje. 
Osim toga, američke korporacije sve više traže lidere sa "globalnim iskustvom", pa se zato i od menadžera rođenih u Americi traži da provedu bar deo karijere u inostranstvu.
"Dženeral elektrik" je još pre četvrt veka imao program koji je nalagao da novi radnici prvi posao dobiju daleko od svog kontinenta.
Neke uspešne kompanije poput "Koka-Kole" imaju dugu i uspešnu istoriju imenovanja direktora stranog porekla. Prošle sedmice je za generalnog direktora postavljen Muhtar Kent, umesto I. Nevila Isdela. Prvi je odrastao u Turskoj (mada je rođen u SAD), a drugi je rođen u Severnoj Irskoj, ali se kao dete preselio u Zambiju, navodi američki list.
"Stranac u tuđoj zemlji je po svojoj prirodi preduzetnik. Kada napustite dom i porodicu i dođete u drugačiju zemlju, već imate instinkt jednog preduzetnika", objašnjava Faruk Katvari, generalni direktor "Itan Alen enterijera", koji je sa 21 godinu napustio rodni Kašmir.
Svi oni ističu kao prednost obrazovanje (neki su završili elitne američke univerzitete), ali i radnu disciplinu koju su poneli iz domovine. 
J. K.

"Fudbalska mafija" ubila predsednika FK Bežanija
Beogradska policija rasvetlila je prošlogodišnje ubistvo Gorana Mijatovića Mite, vođe "bežanijskog klana" i predsednika fudbalskog kluba Bežanija, i njegovog telohranitelja Slavka Novkovića. Uhapšeno je sedam osoba iz Republike Srpske koje se sumnjiče da su umešane u ovaj zločin. Ubistvo je, prema podacima policije, bilo naručeno, a osobe koje je policija sada uhapsila bile su plaćene da izvrše jedno od najspektakularnijih likvidacija ikada viđenih u srpskom podzemlju. Vlastimir Vulikić, zvaničnik beogradske policije, saopštio je juče da je do akcije hapšenja ove grupe došlo "u sklopu miljea koji prati fudbal i sve što se oko njega dešava u poslednje vreme". Iako nije precizirao koji su motivi ubistva i ko su naručioci, Vulikić je svojom izjavom indirektno ukazao na to da je takozvana fudbalska mafija naručila i stoji iza ubistva Mite i njegovog telohranitelja. 
Policija je, da podsetimo, tokom prošle nedelje počela sa proveravanjem navoda oko mnogobrojnih malverzacija u fudbalskim klubovima, kao i sa istraživanjem veza između fudbalskih klubova, navijačkih grupa i organizovanih kriminalnih grupa koje su dominantne na tržištu narkotika. Sudeći po izjavi Vulikića da je ova akcija izvedena u sklopu miljea koji prati fudbal, rasvetljavanje ubistva Gorana Mijatovića Mite je prvi rezultat dosadašnje istrage protiv "fudbalske mafije". 
Informacije iz policije koje tokom jučerašnjeg dana nisu zvanično potvrđene, govore da je u ubistvo Mijatovića umešan i Dejan Stojanović Keka, zloglasni vođa istoimene kriminalne grupe, koji se od prošle nedelje učestalo spominje u medijima, uglavnom u kontekstu pranja prljavo stečenog novca kroz prodaju fudbalera Crvene zvezde. Navodno, Keka je pobegao iz zemlje i nalazi se na Svetom Stefanu. Kao jedan od mogućih motiva ove likvidacije, naši izvori iz policije navode borbu za prevlast u kriminalnim poslovima između "bežanijskog" klana i Kekine grupe. Navodno, Keka je želeo prevlast u unosnim poslovima u fudbalu, ali i na tržištu narkotika. 
Ubistvo Gorana Mijatovića Mite i Slavka Novkovića desilo se 2. oktobra prošle godine, u 8.50 časova u Ulici Marka Čelebanovića na Bežanijskoj kosi. Dok su njih dvojica prilazila automobilu "škoda oktavija" daljinski je aktivirana specijalna protivpešadijska mina "MRUD", koja je bila postavljena ispod haube ukradenog "audija 80" parkiranog u neposrednoj blizini. Od siline eksplozije Mijatović i Novković poginuli su na licu mesta. 
Vulikić, koji je zamenik načelnika za krvne i seksualne delikte beogradske policije, saopštio je juče da je uhapšen Milomir Pajić (31) iz Sokoca, državljanin BiH, koji je ukrao automobil "audi 80" u kojem je i montirana mina i odvezao ga u Sarajevo, gde ga je predao jednom od izvršilaca. Vulikić je naglasio da je Pajić pretprošle noći izveden pred dežurnog istražnog sudiju Okružnog suda u Beogradu koji mu je odredio pritvor u trajanju do 30 dana. 
Policija je tokom istrage utvrdila da je direktni izvršilac ovog ubistva Slaviša Bilinac (29), zvani Bili, koji se nalazi u bekstvu i čije hapšenje policija očekuje uskoro, u saradnji sa kolegama iz drugih država. Utvrđeno je da je Bilinac daljinskim upravljačem aktivirao eksplozivnu minu i da je u momentu detonacije bio u žbunju preko puta Mijatovićeve zgrade, ili na obližnjoj stanici autobuske linije 82. 
Za Belincem, inače, već postoji poternica Centra javne bezbednosti Istočno Sarajevo, jer postoje indicije da je učestvovao u ubistvu Borisa Govedarice sa Pala, koji je 24. avgusta ove godine izrešetan u svom BMW-u ispred tržnog centra "Tom" u Lukavici. 
Policija je, u vezi sa ubistvom Mijatovića, uhapsila još šest osoba koje se dovode u vezu sa ubistvom Mijatovića i Novkovića. To su državljani Bosne i Hercegovine Nj. J. (47), S. R. (24), M. O. (34), O. O. (29) i V. M. (27), kao i M. Š. (34) iz Sremskih Karlovaca. Vulikić je izjavio da policija ispituje umešanost tih šest osoba u ubistvo zbog čega se obavljaju dodatne provere. Oni se nalaze u policijskom pritvoru, jer im je određena mera zadržavanja do 48 sati. Vulikić je dodao da je policija bila uspešna u pribavljanju validnih dokaza o tom dvostrukom ubistvu, ali nije mogao da, u interesu istrage, precizira o kakvim je dokazima reč.

O uzroku požara samo nagađanja
Novi Sad – Uviđaj nadležnih istražnih organa u novosadskom hotelu "Putnik", koji je izgoreo u noći između utorka i srede, još nije dao odgovor na ključna pitanja, pa se nastavlja i danas. O tome nas je juče obavestio Stojan Suknović, načelnik Odeljenja za zaštitu i spasavanje Policijske uprave u Novom Sadu. Pošto je glavni cilj istrage sada usmeren na uzrok požara otud je i pažnja javnosti fokusirana na rezultate rada stručnjaka protivpožarne zaštite. U javnosti se spekuliše o mogućnosti da je požar podmetnut u obračunu sa vlasnicima kazina i kladionice koje su se nalazile u prizemlju i podrumu hotela, gde se i pretpostavlja da je izbila vatra. Istražni sudija Opštinskog suda Zoran Keser rekao nam je juče da te priče za sada nemaju nikakvog osnova:
– Uviđajne radnje su poverene stručnjacima, a istraga se sprovodi temeljno. Kada budemo došli do neophodnih dokaza, bez obzira na uzročnike požara, o tome ćemo obavestiti javnost. Dalji rad sam prepustio ekspertima i za sada se ne može govoriti ni o uzroku, a kamoli eventualnim počiniocima ove tragedije – rekao je za "Politiku" Zoran Keser.
U Zavodu za sudsku medicinu u Novom Sadu juče je zvanično potvrđen identitet poginulih gostiju hotela. To su Aleksandar Pantović (30) iz Leskovca, Mirjana Veselkov (43) iz Kragujevca i bugarski državljanin Borislav Kovačev (39). Svi su stradali zbog gušenja ugljen-monoksidom i drugim toksičnim sadržajima dima koji je zahvatio sve spratove hotela.Zbog uznemirenosti javnosti i stanja opšte bezbednosti u Novom Sadu, najavljena je posebna sednica Gradskog saveta za javni red, mir i bezbednost.

KOSOVSKI NOKTURNO
Jedan moj prijatelj se našalio rekavši da je o datumu održavanja izbora, 20. januar 2008. bio dobro obavešten svaki bolji novinar i prosečni špijun, a da, eto, jedino se iznenadio Vojislav Koštunica, srpski premijer. Ovakve šale počivaju na onoj pogrešnoj matrici o uspavanom i neobaveštenom Koštunici, matrici kojom se rado služe lenji duhom i posustalog talenta za političke analize.
Rekao bih čak da je Koštunica isprovocirao izbore ultimatumom zemljama Evropske unije – ili Kosovo ili Srbija. Tako je prvi, kad se već njegovi sada, povodom izbora, pozivaju na koalicione sporazume s partnerima u aktuelnoj srpskoj vladi, pogazio sporazum o onih pet principa, među kojima je jednako vredan kosovskom zavetu i princip o nastavku evropskih integracija.
Ili se to meni samo činilo da su ta dva principa jednako vredna svim partnerima u vladi?
Koštunica je, kao premijer, podržan od Slobodana Samardžića, ministra za Kosovo i Metohiju, izašao s ovim ultimatumom, a da nije o tome raspravljano u vladi, dakle s ostalim akterima koji su se usaglasili oko pet principa. 
Boris Tadić, ovaj put u liku Olivera Dulića, predsednika Skupštine Srbije, uzvratio je udarac raspisivanjem izbora, a sad ovi što su slali ultimatum Evropi tvrde da je pogazio sporazum po kome je trebalo da predsednički izbori budu raspisani kada se stranke u koaliciji dogovore oko procene stanja u zemlji povodom dešavanja na Kosovu.
Pre neki dan, novinari i špijuni s početka ovog teksta načuli su da se oko datuma izbora partneri neuspešno dogovaraju. Koštunica je, navodno, predlagao mart ili april, a to se ostalim akterima u srpskim poslovima, uključujući tu, ma koliko to cinično zvučalo, i albanske i evropske aktere, nikako nije dopalo. Saznalo se, iz takozvanih dobro obaveštenih krugova, da će Koštuničini izbore bojkotovati, a da se pritiska Velja Ilić da odustane od kandidature, što je on potvrdio, koliko juče, izjavom da će ponovo da razmisli o svom učešću u izbornoj trci.
To je, objektivno, pritisak na Tadića i duvanje u jedra Srpskoj radikalnoj stranci, odnosno Tomislavu Nikoliću, večitom kandidatu.
Nejasan je ishod ovog najnovijeg rata ovih što su u nesporazumu sa sopstvenim sporazumima. Verovatno je tačna procena da je rano otvarati krupna pitanja i da će to biti mogućno u danima koji slede. Jedno od tih pitanja sigurno je sledeće: hoće li sada Koštunica demonstrativno ući u koaliciju s radikalima i socijalistima i formirati novi kabinet? To će, u velikoj meri, zavisiti od izbornih rezultata Tomislava Nikolića. Ukoliko ovaj pobedi u predsedničkoj trci, šanse za takav rasplet rastu. Hoće li, možda, biti do proleća da budu raspisani novi parlamentarni izbori, ukoliko Koštunica proceni da mu je manje vredan još jedan mandat, oktroisan od Šešelja, od sudbine stranke koja bi bila progutana u zagrljaju s radikalima? Hoće li, na kraju, u slučaju Tadićeve izborne pobede, biti sačuvana postojeća koaliciona vlada, ili će, možda, u slučaju ubedljive glasačke podrške na predsedničkim izborima, Demokratska stranka isforsirati parlamentarne izbore? 
Jedva se otimam iskušenju da napišem banalnost da će ovo biti "vruća zima". U svakom slučaju izvesno je da će doći do daljeg ukrupnjavanja političke scene i još jasnijeg profilisanja dva politička bloka. Ne bih rekao da je tema Kosova iscrpljena. Najmanje još jedan izborni ciklus na toj temi gradiće se politički dobici i gubici, ali Kosovo, nezavisno u nekakvoj formi, prestaće da bude integrativni faktor političke zajednice i Srbi će morati da potraže novu tačku društvenog oslonca i dogovora.
Glavni urednik nedeljnika ,,Vreme"

Borbena gotovost nije dignuta na viši nivo
Preševo, Bujanovac - "U ovom trenutku u ovom delu Srbije nema više vojske nego drugde u republici. Ipak, stanje ovde nije kao u drugim delovima Srbije, u bazama je vanredno stanje, ali borbena gotovost nije podignuta na viši nivo, jer nemamo informacija da bilo ko sprema aktivnosti koje bi bile uperene protiv države i vojske. Ako dođe do sukoba, mi ćemo adekvatno reagovati", rekao je ministar odbrane Dragan Šutanovac, koji je sa načelniom Generalštaba VS general-potpukovnik Zdravkom Ponošom i komandanom Kopnenih snaga VS general-potpukovnik Mladenom Ćirkovićem juče počeo višednevnu posetu Kopnenoj zoni bezbednosti. Posle obilaska vojnih baza Cepotina, Pečeno brdo i Mađere, konstatovali su da je stanje na ovom delu juga centralne Srbije bezbedno, stabilno i mirno.
- Baza Cepotina je strateški, vojnobezbednosno i politički veoma bitna za našu zemlju i, ako sve bude išlo po planu, ona će biti useljena do kraja 2008. godine - rekao je ministar odbrane, nakon razgovora sa graditeljima i pukovnikom Milosavom Simovićem, komandantom Četvrte brigade VS. 
Tom prilikom je rečeno da je u savremenu vojnu bazu, koja se prostire na više od 38 hektara, uloženo oko 400 miliona dinara i da će se u njen završetak iz vojnih izvora i Nacionalnog investicionog plana uložiti još 800 miliona. Kad bude završena u njoj će u najsavremenijim objektima biti smešteno oko 1.200 vojnika. Šutanovac je juče o političko-bezbednosnoj situaciji na jugu centralne Srbije, a posebno u opštini Preševo, razgovarao sa gradonačelnikom Ragmijem Mustafom koji je izrazio želju da se ovaj region demilitarizuje.
- Rečeno mi je eksplicitno da stanovnici opštine Preševo nemaju nikakav problem sa vojskom, odnosno da vojska učestvuje u pomoći civilnom stanovništvu. Ragmi Mustafa mi je rekao da je ubeđen da na ovom delu teritorije Republike Srbije neće doći ni do kakve destabilizacije. Takođe je potvrdio da ne vidi nečiji interes u tome. Međutim, naš posao je da budemo prisutni i da odvratimo one koji bi, eventualno, želeli da destabilizuju ovaj deo Srbije - rekao je Šutanovac. 
Prema njegovim rečima, prisustvo vojske je garant mira i stabilnosti i prevencija protiv onih koji bi želeli da unesu nemir i destabilizuju ovaj deo Srbije.

Poboljšati veze medija iz matice i dijaspore
Iako su osnivani da bi sačuvali nacionalni i kulturni identitet i predstavljali pravu sliku o srpskom narodu u svetu, mediji u dijaspori često su prepušteni sami sebi i bore se da prežive. Zbog toga bi trebalo osnovati operativno telo za saradnju medija iz matice i rasejanja kako bi se omogućila dvosmerna komunikacija i saradnja glasila iz Srbije i dijaspore. To je jedna od ključnih ocena koja se čula na dvodnevnom skupu "Mediji u dijaspori, mediji za dijasporu". - Srbi u dijaspori nisu dobro informisani o tome šta se događa u Srbiji, a građani Srbije nedovoljno poznaju život Srba u dijaspori - ocenila je ministarka za dijasporu Milica Čubrilo, otvarajući ovaj skup koji je u prisustvu predstavnika 50 srpskih medija širom sveta počeo juče u "Sava centru". 
Većina medija u dijaspori su mladi mediji, pokazalo je nedavno istraživanje Medija centra koje je rađeno za ovu priliku. Sve popularniji su internet sajtovi, posebno među mlađim iseljenicima, ali tradicionalni mediji su i dalje nezamenljivi.
Ovi mediji uglavnom funkcionišu na volonterskoj osnovi i bez stalno zaposlenih novinara. U 58 odsto slučajeva finansiraju se od reklama, a u zemljama u okruženju iz budžeta za nacionalne manjine. Međutim to je nedovoljno jer, primera radi, jedan srpski list u Sloveniji prima svega tri hiljade evra pomoći godišnje. 
Prema podacima Udruženja "Dijaspora" iz 2001. godine, u rasejanju ima oko 500 medija sa 1.100 zaposlenih novinara, a tiraž štampanih medija je oko 300.000 primeraka. 
Zanimljivo je da su, kako je istakla istraživač Suzana Ignjatović, sa Instituta društvenih nauka, novinari u rasejanju više obrazovani od novinara u Srbiji. Polovina štampanih medija izlazi na srpskom jeziku, a trećina na srpskom i engleskom istovremeno. 
Iako dve trećine medija ima i vesti iz Srbije, polovina ispitanika iz ovog istraživanja navela je da koristi medije iz Srbije kao glavni izvor informisanja iz matice. Pošto su mediji dijaspore i jedno od osnovnih sredstava za očuvanje srpskog identiteta, na skupu je, kao jedan od problema, pomenuto i da, osim jednog časopisa, nema dečje i omladinske literature.

Pola profesorske plate za stan
Preko kojih banaka će 1.100 prosvetara dobiti kredit za stan uz kamatu od samo 4,4 odsto godišnje nije obelodanjeno, ali važno je da će do krova nad glavom doći uz najpovoljnije uslove. Nacionalna korporacija za osiguranje stambenih kredita ima saradnju sa 16 banaka preko kojih se odobravaju subvencionisani krediti za koje je do kraja godine iz budžeta ostalo nepotrošeno još oko 200 miliona dinara. Sredstava u budžetu za sve kredite sa subvencijom, kako ističu iz Nacionalne korporacije, gde je trenutno na "obradi" oko 120 kredita, ima dovoljno. Koliko će se, međutim, izdvojiti novca za narednu godinu još se ne zna, što svakako interesuje mnogobrojnije nastavnike i profesore koji nemaju rešeno stambeno pitanje, kao i ostale porodice koje bi želele da dobiju najpovoljnije kredite uz pomoć države.
Prosvetari sa prosečnim primanjima od 36.500 dinara mogu da se zaduže do 40.000 evra na maksimalni rok od 30 godina. Za mesečnu ratu od 200 evra, naime, mogu da izdvajaju oko polovine plate.
Toliki kreditni teret bračni supružnici mogu nekako finansijski da izdrže, a onima koji nisu u braku može da pomogne bilo koja osoba koja ispunjava sve uslove propisane i za korisnika kredita, prijatelj, rođak, koji kao solidarni dužnici snose iste obaveze. Maksimalna rata može da iznosi do polovine ukupnih zajedničkih primanja.
Korisnik subvencionisanih kredita, da podsetimo, koji ne sme biti stariji od 45 godina, niti imati stan u vlasništvu, kao i njegov supružnik, mora da obezbedi pet odsto učešća, dok se 20 odsto obezbeđuje iz budžeta. Garancijski depozit u visini od 10 odsto od cene nekretnine, odnosno traženog iznosa kredita, obezbeđuje se iz budžeta i uplaćuje na poseban namenski račun Republike Srbije kod banke. Preostalih 75 odsto kredita obezbeđuje banka.
U periodu do najviše 25 godina korisnik otplaćuje deo kredita dobijen od banke (75 odsto iznosa zajma). Ostali deo kredita koji dobije iz budžeta otplaćuje nakon isteka perioda otplate kredita banci, a najkasnije od 25 do 30 godina od puštanja kredita u tečaj. Kamatnu stopu za deo kredita koji finansira banka određuje u skladu sa poslovnom politikom, a to može maksimalno biti šestomesečni EURIBOR plus 4,8 odsto godišnje. Kamata za deo kredita koji se finansira iz budžeta, iznosi 0,1 odsto na godišnjem nivou. 
Može se dobiti maksimalni iznos do 100.000 evra u dinarskoj protivvrednosti. Pravo da konkurišu za subvencionisani kredit imaju oni čija mesečna primanja nisu veća od 100.000 dinara.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Brisel ćuti do ishoda izbora
Otprilike u isto vreme kada je predsednik srpskog parlamenta Oliver Dulić, na iznenađenje mnogih, preksinoć objavio da raspisuje izbore za predsednika Srbije, evropski komesar za proširenje EU Oli Ren je objavio da se o statusu Kosova neće odlučivati do ranog proleća, odnosno do marta. Do juče je zapadna odluka o Kosovu "zakazivana" za januar, najdalje februar. I kao što Ren nije objasnio svoju izjavu,  tako ni Dulić nije objasnio datum raspisivanja izbora, koji je za sve bio mnogo veće iznenađenje nego datum održavanja izbora (ovaj potonji je pre nedelju dana u Briselu pomenuo prvo vicepremijer Đelić, a onda i luksemburški šef diplomatije Aselborn).
U spekulacijama, od kojih je najeksplicitnija ona Rojtersova, raspisivanje izbora u Srbiji i odlaganje odluke o Kosovu blisko se povezuju. Britanska agencija ponovila je, naime, ono što se do sada već nekoliko puta nezvanično čulo iz Brisela, ali i od Amerikanaca: Vašington i EU signalizirali su Beogradu da su spremni da sačekaju sa priznanjem nezavisnosti Kosova dok ne prođu izbori u Srbiji, ali samo pod uslovom da do izbora dođe najkasnije 20. januara, i da budu raspisani pre važnog sastanka EU o Srbiji, zakazanog za petak 14. decembar. Rojters je podsetio i da se prvi važan prolećni sastanak ministara spoljnih poslova EU održava 28-29. marta u Sloveniji. 
Diplomate država koje podržavaju nezavisnost nadaju se da će do tada dobiti pristanak onih koji se protive priznavanju jednostrano proglašene nezavisnosti Kosova bez nove rezolucije Saveta bezbednosti UN. 
Uprkos naporima nekih zapadnih diplomata da početkom ove nedelje lansiraju priču da se priznavanju jednostranog proglašenja nezavisnosti Kosova u EU protivi samo Kipar, proteklih dana potvrdilo se da Briselu još nije pošlo za rukom da na ovo rešenje privoli Grčku, Slovačku, kao ni Rumuniju i Španiju. 
U Savetu bezbednosti UN problem Kosova još je oštrije podelio stalne članice ovog tela. Posle dvodnevnog sastanka, koji je završen sinoć, ispostavilo se da nema saglasnosti ni o tome kako bi trebalo da izgleda sednica na kojoj će se 19. decembra raspravljati o izveštaju posredničke "trojke" Evropske unije, SAD i Rusije. Spor je nastao oko toga može li se Savetu bezbednosti obratiti predsednik Kosova Fatmir Sejdiju čemu se Rusija protivi. 
Jedna jučerašnja vest austrijske agencije APA izazvala je dosta interesovanja u Beogradu. Kako je preneo Tanjug, APA je javila da je Oli Ren izjavio da je "uveren u nastavak pregovora o budućem statusu Kosova i da je EU spremna da traži sporazumno rešenje" te da "u EU postoji odlučnost za pronalaženje dogovornog rešenja" i da je "EU spremna da okrene svaki kamen i čak da postigne rešenje putem pregovora", pa da "tu spremnost očekuje i od drugih". 
Vest je u prvi mah izazvala oprečna tumačenja, s obzirom na to da su ruski predlog o nastavku pregovora Beograda i Prištine vodeće zapadne zemlje odmah odbile. Dok je portparol Vojislava Koštunice Srđan Đurić našao u toj izjavi osnovu za optimizam, drugi su bili skeptični, smatrajući da je ovo samo stvaranje "dobre atmosfere" za predstojeće izbore u Srbiji. A onda je sinoć došlo do zanimljivog obrta: Renov portparol Kristina Nađ izjavila je Tanjugu da je austrijska agencija APA "greškom emitovala izjavu evropskog komesara Olija Rena datu 30. novembra na jednoj tribini u Helsinkiju" u kojoj se on zalaže za "nastavak pregovora" Beograda i Prištine o budućem statusu Kosova i Metohije. 
U vezi sa tim bile su neobične tri stvari: prva je da portparol u ime jedne novinske agencije izda saopštenje o grešci u radu agencije, pre nego što se oglasi sama agencija, druga je da se Oli Ren za nastavak pregovora navodno vatreno zalagao samo nekoliko dana pre isteka pregovora, i nakon što su posrednici već saopštili da nema naznaka da će sporazuma biti, a treća da ta navodna Renova izjava od 30. novembra nije u to vreme izazvala nikakvu pažnju u našoj javnosti, pa je se niko i ne seća.     
Još je zanimljivije to da su juče, izgleda, novine i agencije masovno grešile kad je Oli Ren u pitanju. Finski list u kom je objavljena izjava Olija Rena o pomeranju rešenja statusa Kosova za rano proleće "precizirao" je da je pogrešno preneo Rena: Ren nije rekao da će rešenje biti "pomereno" za rano proleće, već da će do rešenja doći u rano proleće. 
Rojters je zato povukao prvobitno emitovanu vest o odlaganju rešenja statusa, da bi u novoj vesti objašnjavao razliku između finskog izraza za zimu i finskog izraza za rano proleće, odnosno mart mesec. 
Da se na sednici SB UN 19. decembra neće odlučivati samo o sudbini Kosova, već da će se te večeri prelamati i budućnost vladajuće koalicije u Srbiji, očekuju mnogi od momenta kada su raspisani predsednički izbori bez saglasnosti svih partija na vlasti. Od ishoda tog sastanka, spekuliše se, moglo bi da zavisi i to da li će Srbija u narednom periodu imati samo predsedničke, ili i parlamentarne izbore. 
Pitanje odnosa Srbije i EU, spekuliše se, moglo bi da bude presudno za opstanak koalicije na vlasti. Nedavno istupanje premijera Vojislava Koštunice, koji je rekao da bi priznanje jednostrano proglašene nezavisnosti Kosova od strane EU uticalo na odnose Srbije i EU, u jednom delu javnosti razumelo se kao poruka da Srbija neće ući u Uniju ukoliko se ona saglasi sa oduzimanjem Kosova. Ova neizrečena pretnja, tvrde upućeni, bila je dovoljan okidač da se demokrate odluče da raspišu izbore. 
Naime, tvrde isti izvori, strah da bi "narodnjaci" posle 19. decembra odugovlačili sa ovom odlukom naterala je najveću stranku u vlasti da prelomi pre sednice SB UN. Prema istim izvorima, demokrate su se smatrale da je 20. januar, odnosno 3. februar najbolji datum za kampanju čiji vrhunac bi trebalo da bude potpisivanje sporazuma o stabilizaciji i pridruživanju sa EU planirano za kraj januara, između dva izborna kruga. 
Vladimir Radomirović - Dragana Matović
--------------------------------------------------------------------------
Braun: Srbija treba da se nagodi oko Kosova
London – Britanski premijer Gordon Braun izjavio je juče da bi cilj Srbije da postane članica Evropske unije mogao da zavisi od toga da li je Beograd spreman da prihvati "pravo Kosova na nezavisnost".
Braun je u obraćanju Odboru za veze Donjeg doma britanskog parlamenta pozvao Srbiju da se "nagodi" oko budućeg statusa Kosova i Metohije, javila je agencija AP.
Britanski premijer je rekao da se zvanični London zalaže za nadgledanu nezavisnost Kosova, uz zagarantovana prava Srbima u pokrajini.Tanjug
--------------------------------------------------------------------------
Ni pod pritiscima, ni za "nagradu"
Predsednik Vlade Srbije Vojislav Koštunica poručio je juče da se Srbija, ni pod kakvim pritiscima ili, još gore, u zamenu za nagrade, neće odreći svog prava na očuvanje suvereniteta i teritorijalne celovitosti zemlje u međunarodno priznatim granicama. Premijer Srbije saopštio je da je to njegov odgovor premijeru Velike Britanije Gordonu Braunu. Koštunica je u saopštenju za javnost ukazao da je takav odgovor dao "jednom zauvek" kada je, u Skupštini Srbije, kao predsednik Vlade Srbije, polagao zakletvu na odanost Republici Srbiji i na poštovanje Ustava Srbije. "Siguran sam da će svaki predsednik Vlade Srbije na isti način odgovoriti na ponude da se Srbija odrekne bilo kog dela svoje teritorije u zamenu za neke pogodnosti", naglasio je Koštunica.Tanjug

Slovenački petao najavljuje nezavisnost Kosova
Od našeg stalnog dopisnikaLjubljana, 13. decembra – Kosovo će postati nezavisno pošto to predloži Slovenija posle preuzimanja predsedavanja Evropskoj uniji početkom 2008, piše "Herald tribjun" pozivajući se na visokog zvaničnika EU. Priština bi zauzvrat proglasila nezavisnost tokom "prva dva meseca 2008", a državnost Kosova bi u roku od 48 sati priznale Velika Britanija, Francuska, Italija i Nemačka. Naglašava se da je važno da u prvoj rundi nezavisnost podrže baš "evropske države".
"Herald" prenosi da bi pažljivo orkestrirana deklaracija nezavisnosti usledila posle drugog kruga predsedničkih izbora u Srbiji, najverovatnije u februaru. Događaj bi zemlje EU dočekale dobrodošlicom, potkrepljenom diplomatskim priznanjem najvećih evropskih nacija. Priznanja bi se ređala u talasima, a na čelu druge grupe zemalja koje bi priznale Kosovo bile bi SAD uz Švajcarsku, Island i Norvešku. Iza njih slede Turska, Makedonija, Albanija, Crna Gora, Hrvatska i Slovenija. Operacija bi bila zaključena priznanjem i 56 članica Organizacije islamske konferencije.
Kako "Politika" saznaje iz dobro obaveštenih diplomatskih izvora u Ljubljani, državni vrh Slovenije lomio se tokom četvrtka, ceo dan, kako da opovrgne ovu "senzaciju". Konačno se u predveče iz Lisabona oglasio premijer Janez Janša, koji je putem agencije STA izjavio da "tvrdnje u članku ("Herald tribjuna") nisu tačne"; demanti je, međutim, tako sročen, da nije teško zaključiti da je "Herald", poput prvog pevca, lansirao nešto za šta službena Ljubljana žali što nije ostalo prikriveno.
Tako Janša kaže da nema "nikakav poseban plan za Kosovo izvan EU", a da su "svi koraci na tu temu striktno vezani na saglasnost unutar država članica". Iako slovenački premijer tvrdi da je "Herald" pustio "pogrešnu informaciju, odnosno dezinformaciju" i navode lista odbacuje primedbom da bi bilo "nelogično da Slovenija sama pravi takav neki plan", činjenica je da novine ne pišu o soliranju već o dirigovanoj akciji unutar EU gde bi Slovenija bila samo glasonoša sa blagoslovom Brisela, a ne inicijator akcije. Janša podvlači da od rasprave u Lisabonu ne očekuje "nikakve konačne odluke o statusu Kosova" jer se čeka "rasprava u UN".
Ukratko, prema planu u kome je Slovenija vođa parade, ona bi posle proglašenja nezavisnosti Kosova tražila da ministri EU podrže izjavu kojom bi Unija dobila ovlašćenje za novu misiju na Kosovu, čime bi tamo uspostavila privremenu evropsku pravnu i policijsku misiju. Preuzimanje poslova od Unmika desilo bi se jula ili avgusta 2008, piše "Herald"; svi aspekti misije bi bili razrađeni posle proglašenja nezavisnosti, najverovatnije 28. i 29. marta sledeće godine na Brdu kod Kranja prilikom neformalnog susreta ministara spoljnih poslova EU.
To što bi baš Slovenija, kao prva otcepljena republika nekadašnje SFRJ, predložila osamostaljenje Kosova, EU shvata kao aspekt "visoke simbolike"; to podržava i aktuelna slovenačka politika čiji su prvaci učestvovali u "pravljenju slovenačke države", a prema kojima bi državnost Kosova ne samo zaokružila nego i zapečatila proces raspadanja SFRJ.
--------------------------------------------------------------------------
Prvo država, onda pare
EU bi posle završetka svih poslova sa proglašenjem nezavisnosti Kosova, organizovala donatorsku konferenciju a prikupljen novac bi otišao na izgradnju infrastrukture, pre svega za mrežu javnih puteva i snabdevenost strujom. Ujedno bi u okviru NATO-a, bude li potrebno, bio povećan broj vojnika u BiH i na Kosovu, pošto bi Makedonija i Albanija od vrha NATO-a u Bukureštu aprila 2008. dobile pozivnicu za ulazak u savez.

Srbija neće u izolaciju
INTERVJUBoris Tadić, predsednik SrbijeSa predsednikom Srbije Borisom Tadićem razgovarali smo u sredu, pola sata pre nego što će predsednik Skupštine Srbije Oliver Dulić raspisati predsedničke izbore. Na pitanje novinara "Politike" zbog čega su građani Srbije prvo iz Brisela čuli kada će biti izbori (prvo je vicepremijer Božidar Đelić tamo rekao da će izbori biti 20. januara, a potom je to ponovio i šef diplomatije Luksemburga), aktuelni predsednik, ali i budući predsednički kandidat podsetio je da se taj datum u srpskoj javnosti pominjao i pre toga.
Ali niko to zvanično u Srbiji nije rekao nego se prvo čulo iz Brisela. Odakle se sada čuje i da će EU sačekati sa odlukom o Kosovu do 3. februara, kada bi u Srbiji mogao da bude održan drugi krug predsedničkih izbora. Da li takve najave shvatate kao neki prijateljski signal iz EU ili kao pokušaj diskreditacije pred izbore, koji vam predstavlja teret?
Predsednik Skupštine jedini je zvanični organ kada je tema izbora u pitanju, a te najave svakako ne idu meni u korist.
A zašto to onda? 
Zato što međunarodni političari nisu svesni unutrašnjih političkih prilika i mogućnosti zloupotrebe njihovih izjava. Oni se bave svojim stvarima.
Da li ste kao učesnik 5. oktobra, demokrata i proevropski nastrojen državnik, razočarani zbog toga što Evropa danas promoviše kao vrednost ono što predstavljaju Hašim Tači i Agim Čeku?
Nemam prava na lična osećanja. Niti su moja osećanja važna. Evropa brani svoje interese, ali ona u ovoj stvari nije jedinstvena po pitanju Kosova. I ne izjašnjava se EU o pojedincima. Sa nekim evropskim političarima imam oštru razmenu mišljenja. Onim političarima koji zagovaraju nezavisnost Kosova, otvoreno kažem da ne prihvatam, niti ću prihvatiti nezavisnost Kosova. I oni meni otvoreno kažu svoj stav i tu nema nikakve laži ni prevare. Ali kad taj problem razrešavamo na demokratski i jedan principijelan način, onda je to u redu. Bitno je da se ne proizvode nove žrtve, nova nasilja. Samo tako mi možemo braniti svoj interes. 
Ali način je bitan, šta ako se sve reši na miran način, ali uz kršenje međunarodnog prava? 
Međunarodno pravo je posledica odnosa snaga, ono nažalost nije Sveto pismo. I međunarodno pravo se menja, kao što se menja i ljudsko društvo. To što se mi pozivamo na međunarodno pravo, to je naša najveća, najznačajnija argumentacija, ali ne znači da je to dovoljna argumentacija. Ne bi bilo prvi put da se krši međunarodno pravo u novijoj istoriji čovečanstva. Ako bi, ne daj bože Kosovo postalo nezavisno, to nije samo narušavanje našeg teritorijalnog integriteta, već se uspostavlja jedan novi međunarodni pravni princip. U tim izuzetno teškim okolnostima, mi vojujemo našu bitku. Bez upotrebe oružja, upotrebom svih pravnih, političkih i diplomatskih sredstava. Mislim da nijednog trenutka mi, kao pregovarači o statusu Kosova, nismo napravili nijedan ustupak koji bi vređao dignitet naših građana, ostali smo principijelni i učinili smo sve, to je potpuno očigledno, da napravimo kompromisno rešenje. Mislim da zbog toga građani makar mogu da budu mirni, ako ne mogu da budu srećni.
Vi se čvrsto zalažete za Srbiju u EU. Kako ćete građanima objasniti da se zalažemo da uđemo u savez država, gde je većina za to da nam se oduzme deo teritorije?
Naravno da je teško da se objasni građanima kako ćemo u EU u trenutku kada mnoge zemlje EU podržavaju nezavisnost Kosova ili su spremne da prihvate nezavisnost Kosova. Ali podsećam, u Evropi ima i zemalja koje se protive kosovskoj nezavisnosti. U svakom slučaju, nećemo donositi odluke koje su protivne interesima građana. Put prema EU kudikamo je bolje rešenje nego druga opcija. Jedina druga politička opcija je izolacija zemlje. 
Kada smo već kod toga, šta znači nedavna izjava Vojislava Koštunice koja otprilike glasi da Evropa mora da prihvati celu Srbiju, a ne Srbiju bez Kosova?
I ja se zalažem za takav princip.
To se danas čita i kao: Nećemo u EU ako nam oduzmu Kosovo. Da li to tako treba čitati?
Mislim da to tako ne treba čitati.
Kako Vi to čitate?
Vrlo jednostavno. Kada bi neko stvarno zastupao ideju da Srbija ne treba da ide u EU u bilo kom raspletu događaja o Kosovu, to me podseća na onu narodnu pošalicu: "Naljutio se pop na selo, popeo na brdo i uradio šta je uradio". Ako neko misli da je to nacionalni interes, onda ja smatram da je on jako neodgovoran čovek. Oni koji danas kažu da Srbija, zavisno od toga kako će se pojedinačne članice EU odnositi prema KiM, treba ili ne treba da ide u EU i koji predlažu da Srbija u slučaju nepovoljnog rešenja ne treba da uđe u EU, oni zamenjuju tezu. Takvi, štiteći sebe i svoje emocije u stvari rade duboko protiv životnih interesa svakog čoveka koji u ovoj zemlji živi i traže da Srbija ide u izolaciju i ekonomsko propadanje. U stvari, kada bi se najnepovoljnija opcija desila, kada bi Kosovo postalo nezavisno i kada bi ono postalo članica EU, a da za to vreme mi ponovo budemo izolovani, upravo na taj način definitivno bismo bili udaljeni od naših svetinja, od našeg identiteta, od Gračanice i od Dečana, od Pećke patrijaršije i od naših korena. Izvinite, gde je tu logika? Ja, dakle, neću prihvatiti nikakvu nezavisnost Kosova i nikada tako nešto neću potpisati, ne samo zbog toga što je to moja ustavna obaveza, već zbog toga što je to moje najdublje uverenje. Takvo rešenje je protivno interesima i Srbije i samih Albanaca na Kosovu. Takvo rešenje ne ide u korist stabilnosti čitavog regiona. Ali neću dozvoliti ni da bilo ko svojom neodgovornošću dovodi u pitanje budućnost ove i svih budućih generacija. Dakle, želim da budem potpuno jasan. Srbija nikada neće prihvatiti nezavisnost Kosova, i kao što se borila ove dve godine, mirno i demokratski, nastaviće i dalje taj posao da radi, uporno i dosledno. Ma koliko vremena bude potrebno.
Hajde da još malo pojasnimo. Da li ste i Vi premijerovu izjavu da nema kompenzacije za Kosovo protumačili tako da nema ni ulaska u EU ako nam Kosovo oduzmu?
Nema nikakve potrebe da tumačim bilo čije izjave. Ako imate potrebu za tumačenjem, onda morate da pitate premijera. 
Imaćemo situaciju u jednom trenutku da ako neke zemlje EU unilateralno priznaju nezavisnost Kosova, mi ćemo morati da preduzmemo neke mere prema tim državama, a istovremeno ćemo u Briselu sa njima voditi razgovor o ulasku u EU.
Slažem se, imamo taj problem, ali nije on jedini. Biće zemalja u UN, kao što ih ima danas, koje se zalažu za nezavisnost Kosova. A mi ne razmišljamo o izlasku iz Ujedinjenih nacija. Ako mi neko kaže da mi treba da izađemo iz UN, i da učinimo Srbiju izolovanom zemljom, ja tu nikakve političke mudrosti i nikakvog političkog plana niti racionalnosti  ne vidim. I mogu da kažem odmah, takva politika bila bi štetna prema interesima ove države, prema interesima svakog pojedinačnog građanina u našoj zemlji. 
Kada ste spomenuli UN, možete li malo da pojasnite Vašu inicijativu da se pred Međunarodnim sudom pravde otvori pitanje Kosova?
Vrlo je važno da razjasnim tu svoju inicijativu. Ideja je da Srbija kao članica UN pokrene inicijativu, ili preko takozvane sponzor-države, članice SB UN, da Savet bezbednosti zahteva pravno tumačenje odluke o nezavisnosti Kosova od Međunarodnog suda pravde u Hagu. Ako bi SB pokrenuo takvu inicijativu na osnovu ovog našeg zahteva, onda je velika verovatnoća da bi Međunarodni sud pravde u skladu sa principima međunarodnog prava izneo konsultativni stav da bi nezavisnost Kosova bila u nesaglasnosti sa međunarodnim pravom. To bi bila idealna posledica ovakve inicijative. Naša je obaveza da postavljamo prepreke svima koji žele nezavisnost za KiM. Ali, jedna od mera, jedna od koristi za našu poziciju odbrane suvereniteta Srbije jeste i da se na čistac isteraju zemlje koje ne žele da se pribavi mišljenje najveće, krovne međunarodne pravne institucije povodom budućeg statusa Kosova. 
Jedno od spornih pitanja pojavilo se prošle nedelje, a to je pitanje sredstava koja su dozvoljena za odbranu teritorijalnog integriteta. Savetnik premijera Aleksandar Simić rekao je da je i rat jedno od pravnih sredstava, dok Vi i ministar odbrane tvrdite da ne dolazi u obzir da se Vojska Srbije šalje na Kosovo...
Nije moj posao da učestvujem u javnoj debati. To mogu da rade ljudi koji nemaju nikakvu političku odgovornost, koji nisu izabrani, i koji nemaju obavezu da štite interese građana koji su ih izabrali. Vidim da takvi pojedinci olako koriste reč rat. Upotreba rata na temu KiM već je jednom probana i veoma je bolno, više nego bolno iskustvo, koje smo svi zajedno pre osam godina pretrpeli. Jasno je za svakog ko misli iskreno i odgovorno da upotreba rata, kao što je bio onaj 1999. godine, definitivno udaljava Kosovo od Srbije. Može li iko da mi kaže da je Kosovo nakon rata 1999. godine bliže Srbiji nego što je bilo pre rata? Tadašnji predsednik Srbije, odnosno Jugoslavije Slobodan Milošević bio je poslednji političar u istoriji našeg naroda koji je imao više od 400.000 lojalnih građana Srbije koji su živeli na KiM. Mi koji danas obavljamo posao na najvišim državnim pozicijama se suočavamo sa činjenicom da je samo 100.000 do 120.000 građana lojalno državi Srbiji na KiM.
Nismo mislili da li je rat dobar kao sredstvo vođenja politike nego da li uopšte treba da se izjašnjavamo o tome koja su sredstva dozvoljena za odbranu teritorijalnog integriteta.
Upravo dolazimo do toga. Ako neko misli da je u modernoj politici, sa ovom tehnologijom naoružanja, moguće postavljati prikrivene pretnje, a ne trpeti konsekvence, veoma se vara. Znači, kada god imate prikrivenu pretnju, vi ste u stvari zazveckali oružjem. A to je ne samo nekorisno, već i opasno. Nažalost, Albanci su iz 1999. godine izašli sa sasvim drugom međunarodnom političkom pozicijom u odnosu na Srbe. To je posledica politike štetne po interese srpskog naroda i Srbije devedesetih godina. I kada razgovaram sa Vetonom Suroijem na poslednjim pregovorima u Badenu, kažem: Bio bih srećniji da vodim pregovore sa vašom stranom da je danas 1996, 1997. ili 1998. godina, bilo bi mi neuporedivo lakše. A onda mi oponent sa druge strane kaže: Pa Srbija nam je mnogo pomogla da mi ojačamo našu poziciju! Eto to su posledice pogrešne politike devedesetih.
A o čemu ste razgovarali s Hašimom Tačijem na večeri u Badenu, prilikom poslednje runde pregovora.
Sa Tačijem nisam ništa pričao, samo sam rekao: Dobar dan.
Da li se primetilo, da li je neko prokomentarisao što premijer nije došao na istu večeru.Nemojte me terati da budem komentator tabloida. Nemam vremena da se bavim bilo čijim odlaskom na bilo koju večeru.

Dulić: Ako sud ospori moju odluku, podnosim ostavku
"Svako osporavanje ustavnosti odluke o raspisivanju izbora treba da dobije epilog pred Ustavnim sudom i ukoliko on utvrdi da je moja odluka protivustavna, ona će biti povučena, ja tada neću biti predsednik ovog doma, a ukoliko 126 poslanika zatraži moju smenu, uveravam vas da će to biti najkraća rasprava u istoriji, otići ću sam, ali otići ću duboko uveren da je moja odluka bila ispravna", rekao je juče Oliver Dulić, predsednik Narodne skupštine Srbije, poslanicima. Ovo je, praktično, bio njegov odgovor Milošu Aligrudiću, šefu poslaničke grupe DSS–NS, koji je, nekoliko sati ranije, sa skupštinske govornice, zatražio da Dulić povuče odluku o raspisivanju izbora "zato što je protivustavna".
Reagujući na Dulićev odgovor, Miloš Aligrudić je kazao da nije rekao ništa strašno, da nije pominjao datum izbora, ali "kad je već reč o datumima, krajnji rok za raspisivanje izbora je 31. decembar, do tada ima još 17 dana i ne vidim zašto je bio problem da se ona donese u narednih 17 dana i da bude nesporna za sve". "Što se tiče odgovornosti", dodao je Aligrudić, "DSS je jasno rekao da se to pitanje može postaviti, ali rekli smo i da ga nećemo, za sada, postavljati, jer je za nas pitanje Kosmeta apsolutni prioritet". On je podsetio da Savet bezbednosti UN odlučuje o Kosmetu 19. decembra i da parlament, posle toga treba da se izjasni o tome ponavljajući da će DSS tada reagovati na "kršenje koalicionog sporazuma". Aligrudić je zaključio: "Što se tiče utvrđivanja odgovornosti na nekom drugom mestu, ne mogu da prihvatim da će o tome odlučivati Ustavni sud, pošto to ne može biti tema na Ustavnom sudu, jer on odlučuje o ustavnosti opštih, a ne pojedinačnih akata".
Posle Dulićevog objašnjenja i Aligrudićevog odgovora, parlament je prešao na rad po dnevnom redu u prilično mirnom tonu. Međutim, prepodnevni deo sednice, na kojoj se raspravljalo o amandmanima na predlog budžeta, protekao je u znaku "nesporazuma" u okviru vladajuće koalicije povodom raspisivanja izbora. Temu je, praktično, otvorio Aligrudić, odmah na početku sednice, pomenutim zahtevom da Dulić povuče odluku, s obzirom na to da Ustavni zakon nalaže da svi neophodni zakoni za raspisivanje izbora stupe na snagu, a Zakon o vojci će stupiti na snagu tek 1. januara 2008. godine. Dulić se, međutim, nije pojavljivao u sali za zasedanje celo pre podne, pa su poslanici LDP-a zahtevali da se on pojavi i da odgovore, a tražili su i prekid sednice i konsultacije šefova poslaničkih grupa da bi se rešila sporna pitanja. Međutim, LDP u ovim zahtevima nije naišao na bogzna kakvo razumevanje, čak ni kod drugih opozicionara.
Tomislav Nikolić, šef poslaničke grupe SRS-a i predsednički kandidat te stranke, rekao je za "Politiku" da je znao da će izbori biti raspisani, ali "znao je i DSS i ako kažu da nisu znali, onda ne govore potpunu istinu". Nikolić kaže da ga je "lično Boris Tadić obavestio, odmah pošto su u novembru DS i DSS postigli sporazum, da je dogovor postignut, da izbora neće biti u decembru, ali da će biti poštovan Ustavni rok za njihovo raspisivanje". On dodaje: "Ja sam to shvatio da će DS sačekati 10. decembar i da će potom insistirati na raspisivanju izbora, jer neće biti nijednog razloga da oni ne budu raspisani. Znao sam i da će izbori biti 20. januara i to sam javno govorio". Nikolić kaže da je DSS formalnopravno u pravu kad tvrdi da izbori nisu mogli biti raspisani, jer jedan od zakona nije stupio na snagu i dodaje: "Kad sam čuo Olija Rena, koji kaže da će izbori biti u januaru i da se EU neće izjašnjavati do ranog proleća o Kosmetu, jasno mi je zašto je Tadić morao da žuri".
Nikolić, međutim, kaže da SRS neće insistirati, niti praviti probleme oko formalnopravnog nedostatka prilikom raspisivanja izbora: "Prvo, ko zna kad će Ustavni sud početi s radom, a drugo, neće se ni baviti ovim pitanjem, zato što se neće naći niko ko će posle demokratskih izbora, održanih po zakonskoj proceduri, tražiti da oni budu poništeni. Nikolić podseća da Ustavni sud nikada nije razmatrao pitanje ustavnosti oko 30 zakona, donetih u prvom postpetooktobarskom sazivu parlamenta, kad se nije znalo ni ko je poslanik, "to bi povuklo teške posledice, jer se ti zakoni primenjuju već četiri-pet godina, ko zna šta bi se sve desilo kad bi bili poništeni". Nikolić dodaje: "Dakle, poništiti izbore za predsednika Republike, a da pri tom građani izaberu predsednika samo zato što je falilo još tri dana za njihovo raspisivanje, to bi bilo jako teško".
Povodom nekih nezvaničnih priča o tome kako su se SRS i DS konsultovali, jer "Tadić nikada ne bi raspisao izbore, ukoliko radikali ne bi učestvovali na njima", Nikolić kaže: "Nije bilo nikakvih konsultacija, ali i Tadić i Koštunica su znali da će radikali učestvovati na izborima, mi smo to nedvosmisleno javno govorili". On dodaje da nije znao da će Dulić izbore raspisati preksinoć i dodaje da je bio uveren da će to učiniti juče, ali "saznao sam za njegovu nameru, pre potpredsednika parlamenta". Nikolić, međutim, nije želeo da otkrije ko mu je to rekao.
U parlamentu se juče moglo čuti i da je DSS želeo odmah da zatraži smenu Olivera Dulića i da je bilo nekih razgovora sa radikalima, ali radikali su rekli da ih to uopšte ne zanima i da to neće podržati. U jednom trenutku u skupštinskom holu, Tomislav Nikolić je pitao dva poslanika DSS-a da li spremaju neku reakciju, a oni su odgovorili, kroz smeh, da spremaju. Na Nikolićevo pitanje treba li im pomoć, oni su, opet kroz smeh, odgovorili: "Ne, nikako ta vrsta pomoći, nema rušenja vlade!".Ivica Dačić, predsednik SPS-a, konstatovao je da "vladajuća koalicija više ne postoji" i pozvao sa skupštinske govornice da se "prestane sa farsom i raspišu parlamentarni, pokrajinski i lokalni izbori". Socijalisti se, međutim, nisu bavili "formalnopravnom ispravnošću Dulićeve odluke. Nada Kolundžija, šef poslaničke grupe DS-a, kazala je da je Dulić morao da raspiše izbore do 31. decembra i "to je jedini imperativ iz Ustavnog zakona, a sve ostalo su uslovi koji omogućavaju njihovo raspisivanje".

Smeši nam se status kandidata za EU
Pošto je iz Srbije stigla vest o raspisivanju izbora, slovenački mediji spekulišu da se Beograd dogovorio sa Evropskom unijom o bržem približavanju EU, kao i da je raspisivanje "pomerilo nezavisnost Kosova" do proleća 2008, što su potom potvrdile i reči komesara za proširenje Olija Rena za finski dnevnik "Utispaiva demari". Ovi redosledom događaja EU pokazuje strah od toga da bi u Srbiji "radikalne nacionalističke snage mogle da preuzmu vlast ukoliko bi Priština požurila sa proglašenjem nezavisnosti". Zato, prema informacijama do kojih je došao naš list, Slovenija već radi na planu prema kojem "ne bi došlo do jednostranog proglašenja nezavisnosti Kosova", već bi se problem rešavao koordinirano; za sada "jedino Rusija nije uključena u toj program rada".
U cilju omekšavanja Srbije, saznajemo od dobro obaveštenog evrodipplomate, da danas treba pažljivo pročitati zaključke sa zasedanja najvišeg organa EU u Lisabonu, jer će tu biti "vidan napredak Srbije". Prema ovom izvoru, Srbija će dobiti status kandidata, čime se ubrzava njen prijem u EU.
S. V. M.

Čavić: Ećim nije bio moj telohranitelj
Od našeg stalnog dopisnikaBanjaluka, 13. decembra – Bivši predsednik Republike Srpske Dragan Čavić odlučno je demantovao napise u pojedinim listovima da je njegov telohranitelj bio Ljuban Ećim, koji je juče uhapšen u Beogradu zbog osnovane sumnje da se kao pripadnik međunarodne kriminalne grupe bavio trgovinom drogom. Čavić, istina, ne negira da poznaje Ljubana Ećima, njegovog oca i sestru, poznate banjalučke lekare, članove Srpske demokratske stranke. "Priču o mojim bliskim vezama sa Ećimom i da mi je on telohranitelj svojevremeno je lansirao sarajevski nedeljnik ′Slobodna Bosna′. Zbog tih i drugih insinuacija tužio sam ovaj list i dobio ga na sudu", izjavio je Čavić našem listu. On je, osim toga, ukazao i na nekoliko činjenica: "Član Srpske demokratske stranke postao sam 1998. godine, kada je Ećim već bio pobegao iz Banjaluke i Republike Srpske. Za potpredsednika republike izabran sam 2000, a za predsednika dve godine kasnije.  Kako je on mogao da bude moj telohranitelj, kada uopšte nije živeo u Banjaluci?"
Čavić je dodao da su u njegovom obezbeđenju bili njegovi ratni drugovi iz bataljona Vojne policije Prvog krajiškog korpusa, u kojem je proveo tri ratne godine. Takođe, rekao je da su u vreme kad je on bio na čelu Republike Srpske bila dva pokušaja hapšenja Ljubana Ećima, jer su Ministarstvo unutrašnjih poslova i međunarodne mirovne snage imale saznanja da on ilegalno dolazi u Banjaluku. Policija je tražila Ećima zbog krivičnih prijava podnesenih protiv njega i zbog sumnje da pripada mreži koja pomaže bivšem predsedniku Republike Srpske dr Radovanu Karadžiću da izbegne hapšenje i izručivanje Haškom tribunalu.
--------------------------------------------------------------------------
MUP RS nudi saradnju
Od našeg stalnog dopisnikaBanjaluka, 13. decembra – Protiv Ljubana Ećima, koji je juče uhapšen u Beogradu zbog osnovane sumnje da trguje narkoticima, policija Republike Srpske je podnela nekoliko krivičnih prijava, potvrdio je danas našem listu načelnik Kriminalističke policije republičkog Ministarstva unutrašnjih poslova Gojko Vasić. "Trenutno ne bih mogao reći zbog čega je sve Ećim bio pod istragom. Naime, protiv njega su postupci davno pokrenuti i grupa inspektora će pregledati sve što je u vezi sa njim. Ne isključujem mogućnost da je u nekim slučajevima, u skladu sa tada važećim zakonom, nastupila zastara, što automatski znači prestanak krivičnog gonjenja", rekao nam je Vasić.
On je kazao da Ministarstvo unutrašnjih poslova Srbije još nije zvanično obavestilo policiju Republike Srpske o hapšenju Ljubana Ećima,  Predraga Njegovana, Aleksandra Stevanovića, Igora Rankovića i Velimira Bile. "Nas, pored ostalog, interesuju i putevi droge koju je preprodavala ova grupa, odnosno da li je ona bila povezana sa dilerima iz Republike Srpske", naglasio je Vasić i podsetio da su u zajedničkoj akciji policije Republike Srpske, Hrvatske i Grčke nedavno uhapšeni preprodavci kokaina u Banjaluci i Hrvatskoj od kojih je oduzeto oko 160 kilograma ovog narkotika.
Vasić je istakao da je Kriminalistička policija Republike Srpske spremna da kolegama u Srbiji ustupi sva svoja saznanja o Ljubanu Ećimu – od njegove uloge u ratu i Specijalnoj jedinici Centra javne bezbednosti Banjaluka, preko njihovog delovanja u banjalučkom Centru Resora državne bezbednosti, do njegove navodne uloge u posleratnom sakrivanju Radovana Karadžića od Haškog tribunala, koju je, veruje se u Banjaluci, neretko koristio za reketiranje i ucenjivanje poslovnih ljudi u Republici Srpskoj.

Del Ponteova odlazi iz Haga posle osam godina
Hag – Karla del Ponte (60) održala je juče oproštajnu konferenciju za novinare u Hagu, pošto krajem decembra odlazi sa mesta glavnog tužioca Haškog tribunala, posle osam godina provedenih na toj funkciji. Del Ponteova, rođena u Švajcarskoj, započela je karijeru kao privatni advokat, a proslavila se kao javni tužilac u borbi protiv međunarodnog organizovanog kriminala, prenela je agencija DPA. Del Ponteova je 1999. godine postavljena na mesto glavnog tužioca međunarodnih krivičnih sudova za bivšu Jugoslaviju i Ruandu, a od 2003. isključivo je radila za Međunarodni krivični sud za bivšu Jugoslaviju.
Čvrst i beskompromisan stav Del Ponteove učinio je da dobije nadimke kao što su "novi Gestapo", "raketa bez navođenja" i "personifikacija tvrdoglavosti", navela je nemačka agencija.
Njene preporuke Evropskoj uniji da kao uslov priključenja Srbije i Hrvatske Uniji bude njihova saradnja sa Haškim tribunalom bile su sredstvo kojima je postizala uspeh kao tužilac, ocenila je nemačka agencija.
Ona je "ušla u trag" šestorici od 10 begunaca sa prvobitne liste tribunala, a hapšenje i prebacivanje u Hag bivšeg predsednika Srbije i Jugoslavije Slobodana Miloševića, koji je umro u martu 2006, nesumnjivo je najvažnije od svih.
Del Ponteovu su često kritikovali u zemljama bivše Jugoslavije, smatrajući je arogantnom i s predrasudama.
Srbi smatraju da Del Ponteova isključivo goni Srbe osumnjičene da su počinili ratne zločine, a da zatvara oči pred zločinima koje su počinili Hrvati i muslimani.
Međutim, holandski stručnjak za Haški tribunal Verijn Stuart kaže da je Del Ponteova, za razliku od svoja dva prethodnika, jednako podelila optužnice među pripadnicima različitih etničkih zajednica.
Del Ponteova će od 1. januara 2008. godine obavljati dužnost ambasadora Švajcarske u Argentini.Na mestu glavnog tužioca haškog suda zameniće je belgijski tužilac Serž Bramerc.

Sezona veta u Vašingtonu
Od našeg stalnog dopisnikaVašington, 13. decembra – Dueli unutar američkih vlasti podsećaju na zasedanja u UN o odnosima između Izraelaca i Palestinaca, primećuje ovdašnji hroničar. Sličnost vidi u okolnosti što u oba slučaja često iz Bele kuće stiže – veto.
Predsednik Džordž Buš juče je opet posegao za vetom i tako sprečio stupanje na snagu zakona o proširenju dečje zaštite, koji je izglasala njemu opoziciona demokratska većina u parlamentu. U predloženim paragrafima video je "neopravdano povećanje državnih izdataka i nedopustivu socijalizaciju".
Važnije mu je ratovanja nego nacionalno zdravlje, prebacuje mu blokirana strana. Aludiraju na rast troškova za front u Iraku, u domenu gde su takođe doživeli veto kad su projektovali da se trupe odande postepeno povlače u određenim datumima. "Oročavanje bi samo ohrabrilo neprijatelja", ocenio je Buš i odbio da potpisom odobri tu "ujdurmu".
Lider se sve do sredine prošle godine ponosio ovde okolnošću da nijednom nije upotrebio veto. Ali kad je jednom povukao takav potez – pretprošlog jula, protiv proširenja genetskih istraživanja – učestao je. Otkako su njegovi republikanci predali zakonodavnu vlast demokratama – u januaru, na osnovu izbornih rezultata – već je šest puta stopirao zakonske predloge. Sa ukupno sedam veta, on još daleko zaostaje za svojim prethodnicima posle Drugog svetskog rata, ali niz njegovih rezova u sadašnjim okolnostima analitičari vide kao dokaz rastućih podela u vlasti, pojačanih predizbornim taktikama obeju glavnih stranaka.
I republikanci i demokrati računaju, naime, da će im odlučno međusobno suprotstavljanje – povećati biračko telo. Demokrate optužuju predsednika da je "sebi dao previše važnosti", a on njih – da "previše politiziraju, dok mnogi važni zakoni čekaju na usvajanje".
Povremeno se traži kompromis. Ali preti i novi veto – na energetski zakon koji predlaže veće oporezivanje naftaša, Bušu bliskih krugova.
Nervoza raste, za razliku od praktičnog učinka. Demokratskom senatoru Čarlsu Rengelu kao da je sve to preselo pa je optužio i svoje kolege – da su podlegli "stokholmskom sindromu", to jest da pokazuju naklonost prema republikanskim "otmičarima" legislative usmerene na ravnomerniju raspodelu poreskih obaveza.
Na pretnju republikanaca da će neprekidnim govorima ("filibaster") opstruisati rad parlamenta, on predlaže da im se to omogući. "Pa neka govore dok ne izdahnu", poruka je koju je odbio i vođa senatske većine, njegov partijski kolega, Hari Rid kao "čvrstorukaški stil".
Ankete pokazuju da su građani nezadovoljni. Utisak im je da političari daju prednost međusobnim prepucavanjima, a da zanemaruju opšte interese. Rejtinzi i Bele kuće i Kongresa su "na niskim granama".
Buš kao da koristi specifičan veto i prema takvim negodovanjima. "Ne rukovodim se anketama", kaže.S njim se, u tom pogledu, ponajviše ne slažu njegovi – republikanci, kandidati za predstojeće izbore, jer im ankete predskazuju nove poraze. Pretendenti za predsednika SAD nastoje, stoga, da se što više distanciraju od Buša, koji u tom domenu nema pravo veta…

Arogantna politika SAD prema Srbiji
O mogućim scenarijima na Kosovu "posle desetog decembra" i sledu događaja u regionu i svetu, na tribini u vašingtonskom institutu "Vudro Vilson" juče po podne govorili su direktor evroazijskog odeljenja u "Glasu Amerike" Elez Biberaj i analitičar "TSM Global konsaltant" Obrad Kesić. Iako, shodno njihovom etničkom poreklu (albanskom i srpskom), dvojica američkih analitičara sa suprotstavljenih stanovišta predviđaju posledice pojedinih rešenja, kao i njihovu legalnu utemeljenost, slažu se da je najverovatnije da će Kosovo bez Saveta bezbednosti u narednih nekoliko meseci jednostrano proglasiti nezavisnost. Elez Biberaj brani ovaj scenario kao najverovatniji i ne očekuje od Rusije da promeni svoj stav i počne da igra "konstruktivnu ulogu", mada priznaje da bi ratifikacija u Savetu bezbednosti doprinela najpovoljnijem raspletu. 
"Da li će nezavisnost Kosova voditi novom krvoproliću na Balkanu zavisi uglavnom od političke volje i sposobnosti međunarodne zajednice da kontroliše prelazni period. Ako se EU i SAD saglase i podrže nadgledanu nezavisnost Kosova, što je verovatno, rizik ozbiljne krize i novog nasilja u regionu je mali. Na drugoj strani, ako se Vašington i Brisel odluče da dalje odlože proces i, faktički, daju Rusiji pravo veta u odluci o statusu Kosova, mislim da je novo nasilje verovatno i da neće biti limitirano samo na Kosovo i jug Srbije, već će se proširiti i na zapad Makedonije", smatra Biberaj.
Garancija za neuspeh
Kesić takođe veruje da je proglašenje i selektivno priznavanje nadzirane nezavisnosti Kosova najverovatniji scenario, ali upozorava da bi zaobilaženje Saveta bezbednosti izazvalo regionalnu pa i globalnu destabilizaciju, iseljavanje Roma i Srba, i zaustavljanje demokratskih procesa na Balkanu. Kesić takođe ukazuje da Rezoluciju 1244 može legalno da interpretira samo i jedino telo koje ju je i donelo, a to je Savet bezbednosti. Sve ostalo je igranje međunarodnim pravom, dodaje Kesić, koji nagoveštava da bi Srbija mogla da pred međunarodnim i sudovima u državama koje se odluče da priznaju kosovsku nezavisnost ospori legalnost takve odluke. U međunarodnom pravu ne postoji kategorija jedinstvenog slučaja, dodao je ovaj analitičar koji očekuje da će se stvaranjem nove države poremetiti odnosi u Evropi i u svetu.
Kesić nabraja greške američke politike i diplomatije za koju je rekao da je prema Srbiji bila i ostala "arogantna i samozadovoljna": u Vašingtonu se ponavlja mantra bez argumenata "biće tako jer mi tako kažemo" a da se nije shvatilo da će to dovesti do ozbiljnih problema i u Evropskoj uniji. Sam pristup da je to "jedina moguća opcija" i da "nema razgovora" od početka je garantovao neuspeh. Iako je Srbima rečeno da će, kada se oslobode Slobodana Miloševića, biti sve drukčije, od njih se danas traži da urade nešto što nijedna zemlja na svetu ne bi prihvatila. Srbima na Kosovu rečeno je da će biti zaštićeni, ali ni to se nije desilo. 
Takođe, za druge krajeve bivše Jugoslavije važilo je pravilo da se "nasilje ne sme nagrađivati" dok je na Kosovu primenjena suprotna logika, a povratak srpskih izbeglica na Kosovo se odlaže do daljnjeg… Posle Iraka, Gvantanama i Irana, SAD su, kako dodaje Kesić, izgubile kredibilitet u svetu. On osporava Biberajev navod da je u Evropskoj uniji sa izuzetkom Kipra postignuta saglasnost o nezavisnosti Kosova, i predviđa da će evropske prestonice, bez obzira na momentalne deklaracije, u svojim parlamentima morati da se suoče sa nepostojanjem legalnog okvira za priznanje nezavisnog Kosova. 
Vojni konflikt?
Severna Mitrovica je, po saglasnosti učesnika ove neuobičajeno posećene tribine u "Vudro Vilson centru", "goruća tačka" kosovskog čvora. Ali, dok Biberaj ocenjuje da će "Srbi nastojati da Severnu Mitrovicu otcepe od Kosova", Kesić naprotiv konstatuje da će "stanovnici ovog grada odlučiti da ostaju unutar Srbije i da ne pristaju na otcepljenje". Biberaj, doduše, ukazuje da je "rukovodstvo u Prištini svesno da će u dogledno vreme biti vrlo teško ako ne i nemoguće uspostaviti kontrolu nad ovim delom Kosova" i ne isključuje mogućnost oružanih sukoba ukoliko bi oružane grupe kosovskih Albanaca ušle u ovaj deo u kome su se, po njegovom tvrđenju, skoncentrisale ekstremne oružane formacije. "Ukoliko se proceni da su Srbi u Mitrovici u opasnosti, Srbija će biti primorana da donosi veoma tešku odluku o tome šta joj je činiti", rekao je Kesić, ne isključujući mogućnost izbijanja vojnog konflikta. Iz publike je došlo i podsećanje da je Klinton u vreme intervencije NATO-a nekoliko puta uveravao američku, evropsku i srpsku javnost kako menjanje granica na Balkanu više ne dolazi u obzir, kako se radi o isključivo humanitarnoj intervenciji, a ne o ratu za teritorije i kako će Kosovo sa suštinskom autonomijom ostati deo Srbije. To je, kako se nadovezao Kesić, bilo neophodno podvući, jer bi se u suprotnom cela intervencija podvela pod klasičnu agresiju. Danas se ispostavlja koliko je neistinita bila ova tvrdnja na koju se više niko u Vašingtonu i ne osvrće.

Eho špijunske afere
"Zakasnela odmazda", čuje se u britanskim komentarima povodom ovonedeljne odluke Moskve da od 1. januara zamrzne delovanje Britanskog saveta u unutrašnjosti Rusije i zadrži samo moskovsko sedište. 
Politički odnosi Kremlja i Londona bili su na ledenoj vetrometini mesecima unazad, otkako je u britanskoj prestonici novembra 2006. radioaktivnim izotopom ubijen ruski prebeg i bivši agent Federalne službe bezbednosti Aleksandar Litvinjenko, dok je sa završnicom 2007. stigao i preteći dah hladnog rata.
Namera Moskve, zvanično saopštena u sredu, razgnevila je London preko svake mere, a sa govornice Parlamenta premijer Gordon Braun uputio je juče zahtev ruskoj vladi da smesta odustane od planirane akcije. 
Odluka o privremenom prestanku rada institucije aktivne u 110 zemalja sa zadatkom širenja britanske kulture i engleskog jezika, mada je ostrašćeni pojedinci u Rusiji optužuju da služi kao paravan tajnim službama, pogodiće oblasne kancelarije u Sankt Peterburgu i Jekaterinburgu.
Objašnjenje ruskih zvaničnika je doduše prozaično. Oni tvrde, a britanska strana negira, da rad pomenutih kancelarija Saveta nije u skladu sa poreskim propisima zemlje domaćina, i dok se normativno ne dovedu u sklad sa zakonima Rusije neće moći da nastave posao, a biće zaustavljena i realizacija tekućih projekata. 
"To je potpuno neprihvatljivo", bio je Braun juče izričit, napominjući da Rusija ne bi smela da na ovaj način dovodi u opasnost egzistenciju ljudi zaposlenih u Britanskom savetu.
U pitanju je možda dvadesetak službenika, uglavnom ruskih građana. Pojedinci su ovde, razume se, usputne žrtve. I portparol ruskog Ministarstva inostranih poslova nije krio suštinu stvari kada je u sredu kao krivicu za nedonošenje odgovarajućeg sporazuma dve zemlje naveo "neprijateljske aktivnosti preduzete prema Rusiji u julu ove godine i čitav niz diskriminatorskih mera". London je tada, da podsetimo, proterao četvoricu ruskih diplomata zbog odbijanja Moskve da izruči biznismena Aleksandra Lugovoja, glavnog osumnjičenog za Litvinjenkovo ubistvo.
Rusija je uzvratila istom merom, ali time na spor nije stavljena tačka. U tom pogledu potez Moskve nije iznenađujući, tako da se dilema pre tiče odabranog trenutka, baš u nedelji kada je javnosti predstavljen Putinov naslednik.Za London je ovo inače dvostruki udarac, s obzirom na to da je glavni osumnjičeni Lugovoj izabran na proteklim parlamentarnim izborima za poslanika Dume, kao deputat Liberalno-demokratske partije. Zahvaljujući poslaničkom imunitetu on tek sada ne mora da strahuje od izručenja.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Vini Mendela ponovo u akciji
Uoči partijskih izbora sredinom decembra i državnih izbora 2009. godine, vladajuća južnoafrička partija Afrički nacionalni kongres (ANK) na ivici je raskola. 
Legendarna Vini Mendela (71) pokušala je juče da spase jedinstvo organizacije koja je pobedila rasistički režim aparthejda. Nekadašnja supruga Nelsona Mendele, obožavana politička figura u redovima južnoafričke i crne američke mladeži, gospođa Vini zatražila je hitan sastanak sa dvojicom glavnih rivala za mesto predsednika ANK, Tabom Mbekijem i Džejkobom Zumom, čija surevnjivost preti da podeli 95 godina staru partiju.
Naime, prvi put u istoriji ANK dva kandidata pretenduju na mesto šefa partije: sadašnji predsednik države Tabo Mbeki (65) i njegov dojučerašnji zamenik Džejkob Zuma (65). Rivalstvo Mbekija i Zume je otvoreno. Tokom kampanje u devet južnoafričkih provincija pred kongres 16-20. decembra u Polokvaneu, suprotstavljeni politički tabori Mbekija i Zume nisu birali reči optužbe na račun protivnika. Mbekijevi simpatizeri optužuju Zumu da je nepodoban da u sledećih pet godina vodi stranku zato što je "moralno kompromitovan i korumpiran". Tabor Džejkoba Zume optužuje Mbekija da je suviše okrenut interesima domaćeg i stranog biznisa, ravnodušan prema iskorenjivanju imovinskog jaza i prema borbi sa teškim kriminalom. 
Svakog dana u JAR-u se dogodi 49 ubistava, 125 silovanja i 503 pljačke, dok četvrtina radno sposobnog stanovništva zemlje Rta dobre nade nema nikakav redovan posao. "Južnoafrička Republika gubi moralni kompas. Zanos koji je postojao nakon rušenja aparthejda iščileo je: međunacionalna napetost zabrinjavajuće raste", upozorio je nedavno nobelovac Dezmond Tutu koji se već izjasnio protiv kandidature Džejkoba Zume zbog njegovog "problematičnog morala". 
Zuma je, naime, bio optužen da je silovao ćerku svog bliskog prijatelja, primio milionsko mito od stranih trgovaca oružjem, falsifikovao zvanična dokumenta... Nadležni sud je nedavno oslobodio Zumu svih optužbi, a on posle toga pokrenuo predizbornu partijsku kampanju. Uoči 52. kongresa ANK pet od devet pokrajinskih ogranaka partije podržali su Zumu, dok su preostala četiri stala uz Tabo Mbekija. Više od 4.000 delegata učestvovaće 16-20. decembra na Kongresu ANK u Polokvaneu, severno od Johanesburga: izbor novog partijskog rukovodstva je glavna tema okupljanja. 
Predsednik države Mbeki je istovremeno i lider ANK već dva mandata, njegova kandidatura po treći put već je izazvala veliki otpor. Džejkob Zuma članstvu ANK najavljuje "radikalni zaokret ka idejama bliskim socijalizmu", što ga čini nepopularnim među rastućom srednjom klasom JAR. 
Vini Mendela, sada inače zamenik veoma uticajne Omladinske lige ANK, predložila je da Mbeki i Zuma zadrže sadašnje pozicije, a zatim se posle pet godina zauvek povuku. Oba kandidata su glatko odbili predlog Vini Mendele. "Ukoliko uspe da uzbegne raskol, najjača partija JAR zrela je za novog lidera, nekog izvan ponuđenog dueta", ocenjuje "Glas Amerike".

Bloher "kažnjen" u parlamentu
Od sredine nedelje Švajcarska je bogatija za ekstremno iskustvo u domenu tamošnje parlamentarne demokratije. Pobednik prethodnih parlamentarnih izbora, ministar pravosuđa i unutrašnjih poslova Kristof Bloher primoran je većinskom odlukom poslanika parlamenta u Bernu da napusti vladu. Izglasavanje nepoverenja ultradesničaru i populisti Bloheru obrazloženo je pozamašnim paketom argumenata. Predstavnici građanske levice i "zelenih" stavili su na kantar Bloherovih greha i mana – širenje mržnje prema strancima, njegovo zalaganje za razgradnju državnih struktura (kritičari govore o rasprodaji vitalnih resora nacionalne ekonomije i socijalne zaštite), njegovo striktno protivljenje modernizaciji prevaziđene povezanosti resora pravosuđa i policije... Krilatica "Kadija te tuži, kadija ti sudi", u švajcarskoj verziji, navodno, Bloheru se vrlo dopadala.
Odlučujući doprinos izglasavanju nepoverenja dali su demohrišćani i liberali. Podržali su levu opciju, priznajući neuspeh četvorogodišnjeg "eksperimenta Bloher". 
Svojevremeno su upravo stranke političkog centra i desnog krila izdejstvovale ulazak kontroverznog populiste u vladu – obrazlažući zalaganje naizmeničnim efektom demokratije. Sa jedne strane, smatrano je da političar kome je više od četvrtine švajcarskih birača dalo glas ima pravo da zauzme mesto u vladi, bez obzira na njegov "deficit demokratskog poimanja". Sa druge strane, verovalo se da će Bloher, preuzimanjem odgovornosti u vladinoj loži, ispoljiti novu političku narav i kulturu...
Pridržavajući se principa takozvane konkordacijske demokratije – za razliku od klasične demokratije u kojoj većinska grupacija diktira politički kurs, u Švajcarskoj se vlada obrazuje na osnovu sporazuma četiri najpopularnije stranke, pa opozicija, praktično, ne postoji – odlazak, ili isterivanje, Kristofa Blohera iz vladine lože ublažen je izborom u vladu Eveline Vidmer Šlumpf iz redova Bloherove stranke. Time je zadovoljeno načelo proporcionalne zastupljenosti četiri najpopularnije stranke u vladi. Međutim, upravo bi ovaj detalj mogao da predstavlja najoštriji šamar Bloherovim sledbenicima, da dovede do definitivnog razdora među frakcijama stranke. 
U redovima nacionalistički konzervativne švajcarske desnice nastala je pometnja posle najave predstavnika radikalne opcije iz takozvane ciriške frakcije da će se povući u opoziciju. Sa druge strane, pristalice umerenijih frakcija, kantonskih organizacija Bindena i Berna, koje se okupljaju oko dugogodišnjeg člana vlade Samjuela Šmita, zagovaraju ostanak u vladi. Da li će veteranu švajcarske političke scene Šmitu poći za rukom da smiri duhove, ostaje da se vidi. Šanse mu nisu sjajne. Najradikalniji predstavnici Bloherovog krila, Oskar Frajzinger i Ili Majer, u međuvremenu, zapretili su svim članovima koji se ne povuku u opoziciju isključenjem iz stranke. Moglo bi da usledi definitivno cepanje stranke na radikalnu frakciju, koja mobiliše nezadovoljne birače, i na državotvornu, politički umerenu organizaciju.
Po mišljenju vodećih analitičara, ovakav razvoj bi predstavljao kraj višedecenijskog, konstantnog stranačkog uspona nacionalista u Švajcarskoj. U prilog ovom mišljenju ide sudbina austrijske ekstremne desnice Jerga Hajdera. Posle najvećih uspeha, stranka se podelila na radikalne slobodare, pod vođstvom Hajnca Kristijana Štrahea, i na Hajderov Pokret za budućnost Austrije. Na svim potonjim izborima rezultati dve stranke, ukupno računato, nisu dostigli ni polovinu nekada osvajanih glasova.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.


  </body>
 </text>
</TEI>