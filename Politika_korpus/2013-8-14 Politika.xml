<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Paskaljevićeva retrospektiva u Južnoj Americi
Na međunarodnom festivalu u Limi (7.-17. avgusta), priređena je retrospektiva filmova Gorana Paskaljevića od šest filmskih naslova, koje je za prikazivanje u glavnom gradu Perua obezbedila španska kinoteka.
Na svečanom otvaranju festivala, najavljujući retrospektivu našeg reditelja, peruanska ministarka za kulturu Diana Alvarez Kalderon je istakla da je „Paskaljević reditelj čiji su filmovi prevazišli nacionalne okvire, jer imaju univerzalnu humanističku poruku i uprkos geografskoj distanci, duhovnim vrednostima spajaju narode i kulture”. Posle gala projekcije filma „Kad svane dan” Paskaljević je u prepunoj sali održao i majstorsku radionicu čiji je uvodničar bio američki istoričar filma i kritičar „Njujork tajmsa” Piter Bajskind.
Osim Goranu Paskaljeviću festival u Limi odao je počast i američkom filmskom reditelju grčkog porekla – Aleksandru Pejnu.

Vaja Kon Dios 12. oktobra u Kombank Areni
BEOGRAD – Belgijska grupa Vaja Kon Dios nastupiće 12. oktobra u beogradskoj Kombank Areni u sklopu oproštajne turneje, najavili su danas organizatori.
Pevačica legendarnog belgijskog sastava Dani Klajn, povodom predstojećeg koncerta u Beogradu, poslala je poruku svim fanovima u Srbiji i regionu.
„Iskreno se radujemo ponovnom dolasku u Beograd i jedva čekamo da se nađemo na sceni, pred vama. Obećavamo vam koncert za pamćenje, na kome ćemo svirati naše najveće hitove. Iskreno se nadamo da ćemo ispuniti vaša očekivanja. Hvala vam za sve godine slušanja naše muzike, a mi ćemo se potruditi da vam dobru energiju vratimo 12. oktobra u Areni”, poručila je Dani Klajn.
U proteklih 25 godina taj popularni sastav prodao je više od deset miliona albuma i tri miliona singlova.
Svetsku slavu su postigli pesmama „Just A Friend Of Mine”, „What's a Woman?”, „Nah Neh Nah”, „Don't Cry for Louie”, „Puerto Rico”, „Heading for a Fall”, „Johnny”, „Sunny Days” i „Don't Break My Heart”.
Dani Klajn je 1. januara 2013. napunila 60 godina i posle oproštajne turneje želi da se posveti mirnijem životu. Nedavno je objavila svoju autobiografiju pod nazivom „Memoirs”.
Ulaznice za koncert se od danas mogu kupiti po ceni od 3.300 dinara za parter ili 1.700 dinara za tribine.

Trijenale proširenih medija
Međunarodni trijenale proširenih medija „Inventia Inclusiva”, u organizaciji Udruženja likovnih umetnika Srbije, počeo je u Umetničkom paviljonu „Cvijeta Zuzorić”. Izložbu na kojoj se predstavilo više od devedeset autora otvorili su umetnici Miroljub Filipović, Vedran Vučić i Marica Radojčić-Prešić.
– ULUS ima sekciju za proširene medije koja na svake tri godine organizuje ovu manifestaciju – rekao je Vedran Vučić, član organizacionog odbora za održavanje Trijenala.
Posle svečanog otvaranja, gosti su mogli da vide  performans Emira Krajišnika, koji je umetnik priredio ispod šatora postavljenog u paviljonu. 
Autori su svoja dela načinili od različitih i nesvakidašnjih materijala. Gnezdo od puževih kućica, cevi za vodu pretvorene u „zmije” i uramljeni fiskalni račun neki su od neobičnih radova.
Posetioci su imali priliku da se upoznaju sa  video-materijalima umetnika, ali i da na kompjuteru kreiraju sopstvena dela.  
Trijenale je izložba međunarodnog karaktera koja ima zadatak da predstavi nove tendencije na savremenoj umetničkoj sceni u oblasti proširenih medija i drugih intermedijalnih umetničkih oblika, a trajaće do 30. avgusta.
D. R. I. – A. K.

Novi život knjiga u galeriji „Atrijum” Biblioteke grada
Kad zadovolje čitalačku znatiželju, knjige nemarnih vlasnika završe tamo gde im mesto nije – u podrumima i kontejnerima. Da bi ove verne čovekove prijatelje spasla od propadanja, umetnica Jovana Branković koristila ih je kao materijal i motiv za svoje slike i crteže. Izložba njenih radova pod nazivom „Proces” predstavljena je u galeriji „Atrijum” Biblioteke grada. Postavka je dobila ime po istoimenom Kafkinom čuvenom delu. 
Slikarka je u radu koristila kombinovanu tehniku. Stare knjige, po kojima se skupljala prašina, dobile su mesto na uramljenom platnu. Tu im je udahnut novi život. 
– Slikam trag knjiga kroz vreme. Posmatram ih kao portrete mudraca čiji lik govori više od reči – pojašnjava autorka postavke, pa dodaje da je u vremenu u kome je internet potisnuo čitanje knjiga ona pokušala da „napravi” knjige koje će moći dovoljno dugo da se čitaju pogledom bez okretanja stranica. 
Izložbu je otvorila profesor Anđelka Bojović, u čijoj klasi je Jovana Branković diplomirala na Fakultetu likovnih umetnosti i završila master studije. O delu mlade umetnice govorila je Ivanka Lazović, kustos izložbe.
A. K. – D. R. I.

Mačke i čovečuljak motiv murala
Iako su na lošem glasu zbog nerazumevanja stanovnika zgrada na čijim fasadama osvanu, grafiti su sve popularniji način izražavanja mladih umetnika. Mogu biti jednostavni, provokativni, karikaturalni, a ukoliko je sprej u iskusnim rukama, često „narastu” u prave murale, ulepšavajući tako trošne i ižvrljane zidove. 
Savamala je poznata po muralima, a sada je bogatija za još jedno umetničko delo koje su oslikali crtači iz inostranstva.
Umetnici Auks iz Hrvatske i Skuon i Gafak iz Italije obreli su se u Beogradu. Pošto ih je „zasvrbeo kažiprst”, poželeli su da iscrtaju neku fasadu, pa su se spustili do Save u Ulicu braće Krsmanović u potrazi za savršenim zidom na kojem će pokazati svoje umeće.
– Imali smo poslepodne na raspolaganju koje smo hteli da provedemo crtajući. Često dolazim u Beograd jer mi je devojka odavde i znam da u Savamali ima dosta mesta, kao i da ljudima grafiti ovde ne smetaju. Naišli smo na fasadu kafića „Krug”, ušli unutra i popričali sa vlasnikom koji nam je dozvolio da naslikamo šta god želimo. Ja sam nacrtao čovečuljka, Gafak biomehaničke objekte, a Skuon najviše voli da crta mačke – rekao je zadovoljno Auks, kako se predstavlja u svetu grafita.
U. V.

Upravni odbor Partizana ne prihvata ostavku Jovičića
Rukovodstvo Partizana nastavlja da saopštenjima obaveštava javnost šta se u klubu dešava. Pa, tako evo i novog, koje je objavljeno juče:
„Prethodnog dana u javnosti su se pojavile brojne špekulacije i interpretacije o zbivanjima na sednici Upravnog odbora FK „Partizan”. Radi istinitog informisanja javnosti ističemo da je tačno da je potpredsednik kluba Mile Jovičić ponudio ostavku na tu funkciju. Upravni odbor nije prihvatio ponuđenu ostavku, a gospodin Jovičić istu nije želeo da povuče. Zbog višegodišnjeg ličnog doprinosa rezultatima kluba u jednom od njegovih najuspešnijih perioda, Upravni odbor smatra da Mile Jovičić i dalje treba da učestvuje u radu kluba na isti način i u istom obimu kao i do sada.”
Pošto su u Humskoj i dalje zakopčani do grla i ne žele da pričaju, rme će pokazati da li će drugi čovek kluba – potpredsednik Mile Jovičić, ostati dosledan svom stavu ili će „omekšati” i preinačiti odluku da napusti „crno-bele”.

Mrđa: Pravi trenutak za povratak u Zvezdu
BEOGRAD – Novi fudbaler Crvene zvezde Dragan Mrđa rekao je da je prezadovoljan jer se vratio u klub u kojem je počeo karijeru i istakao da je fizički potpuno spreman da pomogne crveno-belima u ostvarenju ciljeva.
„Vratio sam se u Zvezdu gde sam počeo karijeru i postao igrač. Neću ništa da obećavam navijačima, daću sve od sebe da pomognem ekipi da Zvezda pobeđuje, a valjda će kroz te pobede da dođu titule i trofeji. Mislim da sam se u pravom trenutku vratio u klub, jer sad mogu da pružim najviše”, rekao je Mrđa na konferenciji za medije na Marakani.
On je naglasio da će mu biti potrebno vreme da se navikne na novu ekipu.
„Ja sam sa švajcarskim Sionom prošao kompletne pripreme, odigrao sam čak i pet - šest prijateljskih utakmica. Znam da će mi biti potrebno određeno vreme da se naviknem na novu ekipu, iako neke igrače poznajem od ranije”, kazao je Mrđa.
Mrđa je potpisao ugovor na dve godine i nosiće dres sa brojem 84.
Sportski direktor Zvezde Zoran Stojadinović istakao je da je želeo Mrđu da dovede pre 15 dana.
„Drago mi je što smo doveli Mrđu, iako sam to želeo da uradim pre 15 dana. Ipak, bolje ikad nego nikad. Pošto se proneo glas da zbog prethodnih povreda nije spreman, morali smo da uradimo detaljne lekarske preglede, koji su pokazali da je Mrđa potpuno zdrav i spreman”, rekao je Stojadinović.
On je dodao da je Mrđa pristao na manju platu nego što je imao do sada u inostranstvu i naveo da u Zvezdi neće biti među pet najplaćenijih.
Prema rečima sportskog direktora, Mrđa i Nigerijac Ifeani Onjilo biće licencirani za sledeće kolo Superlige u kojem se Zvezda sastaje sa Jagodinom, a pravo nastupa na tom meču imaće i Paruanac Migel Arauho.
Na pitanje novinara šta se događa sa potencijalnim odlaskom napadača Abiole Daude u turski Gazijantep, Stojadinović je rekao:
„Turci su tu od sinoć, pritiskaju nas, pokušavaju da nas nateraju da prodamo Daudu. To je pitanje i za trenera, ako nastavimo da igramo sa jednim špicem, onda nam je jedan napadač višak, ako budemo igrali sa dvojicom, onda bi Dauda trebalo da ostane”, objasnio je Stojadinović.
Mrđa je dres Crvene zvezde nosio od 2001. do 2005. godine. Kasnije je nastupao još za Lirs, Varegem, Himki, novosadsku Vojvodinu i Sion.
Prošle sezone je zbog povrede i nesuglasica sa trenerom Đenarom Gatuzom odigrao samo pet utakmica za švajcarski tim.
Mrđa je odigrao 12 utakmica za reprezentaciju Srbije i postigao dva gola.

Selektor košarkaša Ivković: Ima prostora za napredak
BEOGRAD – Selektor košarkaške reprezentacije Srbije Dušan Ivković rekao je da njegova ekipa, i pored dobrih igara u Beogradu, ima još prostora za napredak.
Košarkaši Srbije otputovali su u francuski grad Antib gde ih u naredna dva dana očekuju nove kontrolne utakmice, u okviru priprema za Evropsko prvenstvo u Sloveniji.
Srbija će igrati protiv domaće selekcije Francuske i Gruzije, a selektor Ivković može da računa na 14 igrača, jer su u Beogradu zbog povreda ostali Miloš Teodosić i Nemanja Nedović.
„Voleo bih da smo u kompletnom sastavu, ali Teodosić i Nedović su morali da ostanu u Beogradu. Takođe, na turniru u Francuskoj praktično će da debituju Vladimir Lučić koji nije odigrano nijednu kontrolnu utakmicu, dok je Vasilije Micić odigrao protiv selekcije Rusije samo deset minuta.
„Imamo još dosta posla, prostora za napredak, stvaranje timske igre, na čemu ćemo još više raditi po povratku u Beograd”, dodao je Ivković.
Ivković je kazao da je njegova ekipa na utakmicama na Trofeju Beograda i u meču protiv Rusije ostvarila tri uverljive pobede sa prilično velikom razlikom, ali je i upozorio da su to bile utakmice na domaćem terenu i da će u Francuskoj sve biti drugačije.
„Domaća selekcija je jedan od favorita u Sloveniji, želeće da se dokaže, baš kao što će i Turska imati dosta motive na turniru u Istanbulu koji je sledeći na rasporedu. Selekcija Gruzije je veoma interesantna. Godinama rade sa našim trenerom Igorom Kokoškovom, igrali su dobro i bili prijatno iznenađene na prethodnom Evropskom prvenstvu u Litvaniji”, rekao je Ivković.
Bivši košarkaš Vladimir Lučić oporavio se od povrede leđa i na raspolaganju je selektoru Ivkoviću.
„Juče sam odradio lakši trening, osećam se sasvim dobro, a nadam se da će tako biti i na utakmicama u Francuskoj kad će opterećenje sigurno biti mnogo veće. Ekipa je veoma mlada, uz nekoliko iskusnijih igrača, ali smo odigrali veoma dobro na turniru u Sloveniji, a pogotovo na utakmicama u Beogradu. Napredujemo svakog dana, ali verujem da ima još prostora za napredak”, kazao je Lučić.
Obe utakmice reprezentacije Srbije, na turniru u Antibu, u četvrtak protiv Francuske i u petak protiv Gruzije počinju u 20.30.

Janković posle velike borbe u drugom kolu Sinsinatija
BEOGRAD – Teniserka Jelena Janković plasirala se u drugo kolo turnira u Sinsinatiju, pošto je pobedila Nemicu Sabine Lisicki sa 2:1 u setovima (7:6, 5:7, 6:2).
Janković će u drugom kolu danas igrati protiv Elene Makarove iz Rusije.
Meč Janković-Lisicki trajao je dva sata i 23 minuta, uz mnogo preokreta, uspona i padova u igri obe teniserke.
Početak prvog seta mnogo bolje je odigrala Nemica. Vodila je sa 4:2 i 5:3, ali je Janković uspela da se povrati. U devetom gemu Lisicki je servirala za set, imala je i dve set-lopte, ali se srpska teniserka odbranila i uz brejk izjednačila na 5:5.
Pobednica prvog seta odlučena je u taj-brejku. Na 5:5 srpska teniserka je napravila mini-brejk i potom odservirala za prvi set - 7:5.
I u drugom setu borba je bila velika. Ponovo je Lisicki povela, bilo je 4:1, ali je Janković osvojila naredna četiri gema i izjednačila na 4:4, a potom i povela.
U devetom gemu je servirala meč-loptu, ali je Lisicki još jednom oduzela servis srpskoj teniserki, potom dobila dva gema, i izjednačila u setovima na 1:1.
Velika borba u trećem setu je trajala 45 minuta. Janković je taj set odigrala mnogo bolje i trijumfovala sa 6:2 i 2:1 u setovima.

Ljudski resurs, faktor razvoja koji se najteže nadoknađuje
Prema anketi o radnoj snazi, 14,8 odsto zaposlenih radi duže od punog radnog vremena, što znači da su bar tolike i razmere dopunskog rada. Podaci pokazuju da je taj rad više zastupljen kod muškaraca, kod onih s nižim i srednjim obrazovanjem, što sugeriše zaključak da je u većini slučajeva reč o onima koji su dodatno angažovani da bi obezbedili osnovna sredstva za svoje domaćinstvo.
Unija poslodavaca se zalaže za zakonsko pravo na veći broj časova prekovremenog rada, što je u suprotnosti s njihovom ocenom da „nema posla” i da se zato ne zapošljavaju novi radnici.
Međutim, i ovaj problem nije jednostavan jer nekih struka na tržištu rada zaista nema dovoljno (na primer u zdravstvu: anesteziolozi, rendgenolozi itd), ali, s druge strane, ima i zloupotreba ovog prava i monopola pojedinaca.
Kad je reč o osobama koje su u penziji a istovremeno rade, podsećam da su neki poslovi, poput čuvanja objekata, kad se zarade isplaćuju na osnovu ugovora o delu, u današnje vreme dosta zastupljeni. Ali to su penzioneri sa iznosima penzija koji nisu dovoljni za izdržavanje porodice, a mlađi članovi su ili na školovanju ili ne mogu da se zaposle.
Zato jedan broj njih odlazi u inostranstvo. S tim u vezi treba reći da je ljudski resurs faktor razvoja koji se najteže nadoknađuje. Moramo prepoznati vrednost ljudskog kapitala, što je i učinjeno u raznim strategijama i planovima, ali ne i u realnosti.
Neke profesije koriste pravo na dopunski rad više od ostalih i zato što država podleže pritisku jakih lobi grupa, jer advokati, lekari, profesori univerziteta, razni menadžeri utiču na donošenje za njih povoljnih odluka. I mnogim poslodavcima je lakše da im dopunski radi dobro obučeni radnik nego početnik bez iskustva.
Sa druge strane, dešava se i to da dopunski rad i rad penzionera služi kao zaštita od nemaštine i socijalne oskudice, jer mnogi penzioneri rade na poslovima na kojima mladi ne žele da se angažuju, pogotovo ako su školovani. To njihove ambicije ne zadovoljava, što je i prirodno jer nisu završili školu da bi radili za 18.000 dinara mesečno.
Svi zajedno čine pomenutih 14,8 odsto rada, i to legalnog, koji pripada ovom dopunskom i drugim mimo redovnog, što nije mali procenat. Pominje se i siva ekonomija koja u BDP-u učestvuje sa 30 odsto.
Dopunski rad je potreban i zbog našeg školskog sistema koji ne daje kadrove spremne za radni proces, zbog čega poslodavci tvrde da ne mogu bez dodatnog angažovanja starijih radnika sa iskustvom.
Kod nas ima opština u kojima je i do 70 odsto radno sposobnog stanovništva bez posla, pa je besmisleno u takvim sredinama sputavati mlade da traže posao bilo gde, pa i u inostranstvu. Ne možemo očekivati ni njihov povratak na selo, jer dedovi današnjih mladih su se posle Drugog svetskog rata iz sela doseljavali u gradove. Kako da se sad unuci vraćaju u pusta sela, iako je poljoprivredna i prehrambena proizvodnja naša šansa.
Mere koje Savez samostalnih sindikata Srbije predlaže za povećanje zaposlenosti su: donošenje odgovarajuće strategije privrednog razvoja (a ne uopštenih populističko-propagandnih programa stranaka); reindustrijalizacija; preduzimanje svih raspoloživih mera kako bi se povećao nivo direktnih investicija u privredu i time omogućilo otvaranje novih radnih mesta; preispitivanje privatizacija (neuspešnih, kriminalizovanih…); ravnomeran regionalni razvoj…
U Srbiji je trenutno 1.716.410 zaposlenih i 776.354 nezaposlena. U poslednje četiri godine bez posla je ostalo 300.000 radnika (uz 100.000 onih koji rade na crno). Podaci pokazuju da je stopa nezaposlenosti dostigla kulminaciju i da država nije uspela da realizuje svoj plan na njenom zaustavljanju. Svaki treći radno sposoban građanin u Srbiji je bez posla, a u istoj poziciji je svaki drugi mladi.
Potpredsednik Saveza samostalnih sindikata Srbije

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Video-oglasi na Fejsbuku – još na čekanju
„Fejsbuk” se mesecima priprema da na svojim stranicama uvede video-oglase, ali se ova novina na najpopularnijoj društvenoj mreži stalno odlaže, jer njen osnivač Mark Zakerberg još razmišlja kako da to izvede, a da ugodi i korisnicima i oglašivačima.
Kako piše list „Volstrit džornal”, inženjeri u kompaniji „Fejsbuk” mesecima pišu softver dok reklamne agencije osmišljavaju reklame računajući s tim da će se prvi video-oglasi pojaviti već na jesen. Ipak, Zakerberg još ne određuje datum, jer kako su otkrili njegovi bliski saradnici, vaga kako da iskoristi priliku za zaradu od kompanija i reklamnih agencija, ali i kako da naljuti 1,1 milijardu korisnika svoje mreže.
Plan je da se na „Fejsbuku”, gde korisnicima stižu novosti iz života prijatelja, uskoro pojave i propagandni klipovi od 15 sekundi. Time bi ova društvena mreža konačno počela da uzima deo reklamnog kolača koji joj pripada, a koji sada odlazi TV stanicama i sajtovima koji su već uveli video-oglase.
Kompanije će, prema oceni američke agencije za istraživanje „Imarketer”, ove godine potrošiti 66,4 milijarde dolara na TV reklame, što svedoči o tome da su video-zapisi i dalje moćno oružje u pridobijanju potrošača.
Ipak, sve veći broj video-reklama seli se na internet. Iako će američke reklamne agencije i proizvođači 2013. dati samo 4,1 milijardu dolara na onlajn oglase, tržište reklama na internetu će u istom periodu porasti 40 odsto.
To je rast koji ne može da očekuje nijedan tradicionalni medij. Deonice „Fejsbuka” nedavno su skočile upravo posle informacije da je kompanija na reklamama koje se pokazuju na njenim stranicama na mobilnim telefonima zaradila daleko više od predviđenog.
Prilike za profit su očigledne, ali Zakerberg brine da bi spotovi ekonomske sadržine mogli da smetaju vlasnicima profila. Zato stalno organizuje fokus grupe i posmatra kako ljudi reaguju kada im se na ekranima pojavljuje ono o čemu se već govori kao o sledećoj velikoj stvari na „Fejsbuku”.
Kako bi što manje smetao, Zakerberg se zalaže za to da se na jednom profilu pojavljuje samo jedna video-propagandna poruka dnevno, kao i da ona bude bez zvuka koji će se, naravno, uključiti ako korisnik bude bio zainteresovan za oglašavani proizvod.
Osim o milijardu ljudi na mreži, Zakerberg mora da misli i o proizvođačima. Verovatno će morati da usvojiti predlog o kojem se uveliko, mada nezvanično, govori: osim osnovnog klipa od 15 sekundi koji će se svakako pojaviti, biće postavljena i druga dva istog proizvođača, koja će se pokrenuti samo ako vlasnik profila to bude želeo.
Osim toga, „Fejsbuk” mora da napravi softver koji će bez greške emitovati klipove proizvođača ako ostane pri tome da će cena za jedan dan emitovanja biti dva miliona dolara. Kako saznaje „Volstrit džornal”, mnoge kompanije misle da je to previše i navode, poređenja radi, da reklamni spot na TV od 30 sekundi za vreme najvažnijih utakmica američkog fudbala košta 3,8 miliona dolara.

Madona pleše i peva već tri decenije
Pre tri decenije zakotrljala se jedna od najimpresivnijih karijera u svetu šou biznisa. Madona, dama koja će sutra, sa porodicom, proslaviti 55. rođendan na Azurnoj obali, objavila je debi album „Madonna”.
Jedna od kritika ploče iz 1983. godine glasila je: „Ovo je neodoljiv poziv na ples.” Madona, iako je to malo ko mogao da predvidi tada, pleše i danas, a prva ploča bila je uvod u revoluciju koju će američka pevačica, italijanskog porekla, napraviti u muzičkoj industriji.
Debi ploča Madone Luize Veronike Čikone prodata je u tiražu od deset miliona primeraka, a sa albuma su skinuti i danas slušani singlovi: „Everybody”, „Burning Up”, „Holiday”, „Lucky Star” i „Borderline”.
Iako su je neki na početku karijere kritikovali da zvuči kao „Mini Maus na helijumu” i da će biti zbrisana sa muzičke scene, jer je „instant hit”, odgovorila je, kako jedino zna, radom i neverovatnom upornošću.
U govoru, kada je uvršćena u Rokenrol hol slavnih 2008, odbrusila je u svom maniru: „Svi oni koji su govorili da sam netalentovana, gurali su me da budem bolja i zahvalna sam im na otporu!”
Kao što nikada tokom protekle tri decenije, ma koliko uspeha nizala, nije živela na „lovorikama”, već nezaustavljivo išla napred, isto je i danas.
Za 10. septembar najavila je objavljivanje de-ve-vea sa prošlogodišnje svetske turneje MDNA, kojom je promovisala istoimeni 12. studijski album, ne zaboravljajući pri tom da publiku časti i vanvremenskim hitovima.
Provela je gotovo šest meseci u montaži brižljivo birajući od tone snimljenog materijala (sve koncerte na turneji snimalo je 30 kamera) svaki kadar, detalj… Najunosnija turneja u 2012, u okviru koje je održala 88 koncerata, zaradila je 305 miliona dolara.
Doduše, na prethodnom pohodu na svet, čija je jedna od stanica 2009. bio i Beograd, zaradila je više – 408 miliona dolara, i to je i danas najuspešnija turneja solo izvođača u istoriji muzike.
Ali, to nije sve od Madone. Spekuliše se da sprema novi rediteljski poduhvat, a već neko vreme pevačica „golica maštu” fanova novim „tajnim projektom”. U pitanju je umetnički i politički projekat slavnog fotografa Stivena Klajna, u kome će, navodno, osim kraljice popa učestvovati i Rijana, Šer i Lejdi Gaga.
Prva pop milijarderka
U „Ginisovoj” knjizi rekorda stoji da je kraljica popa najuspešniji ženski izvođač svih vremena. Prodala je više od 300 miliona albuma, postala kulturna ikona i globalni fenomen, najuticajnija i najkontroverznija žena u istoriji muzike i jedna je od najbogatijih dama u šou biznisu, od ove godine zvanično i prva milijarderka u svetu popa. Oprobala se i na velikom platnu, kao glumica, ali i rediteljka i scenaristkinja; napisala je i pet knjiga za decu.

Kuda nas vodi nacionalna snishodljivost?
Postali smo ponizna nacija. Ne samo da popuštamo jačima – što je neprijatna ali neretko jedina moguća strategija preživljavanja – već se nepotrebno podređujemo i interesima država koje od nas ne mogu da iznude bolne ustupke.
Štaviše, nekada deluje kao da smo i u davanju donekle neizbežnih ustupaka krenuli putem potpunog odricanja od sebe. Kada je već tako, ne treba ni da nas čudi što oni koji na našu štetu hoće nešto da ućare, idu sve dalje i dalje, pa smo ovih dana dobili jedan više nego drski zahtev takozvanih hrvatskih branitelja.
Neka njihova „udruga” uputila je administraciji Novog Sada – grada prepunog prognanika iz Hrvatske– zahtev da se na istaknutom mestu postavi spomen-ploča u čast i slavu svim poginulim hrvatskim braniteljima!
Tako nam i treba kada smo postali opterećeni željom da nas svi doživljavaju kao „dobre momke”, iako suštinski nikada (sa izuzetkom tek nekih pojedinaca) nismo ni bili „zla ekipa”.
Gubimo vreme usiljeno razmišljajući o tome šta smo mi skrivili, a zaboravljamo da nismo ti koji su devedesetih ikome išta otimali, već smo samo branili svoje, odnosno ono što nam je pripadalo kao konstitutivnom narodu Jugoslavije sa ustavnim pravom na samoopredeljenje na područjima na kojima je činio većinu. No, to sada i nije tema.
Bitna je naša iracionalna želja da nas drugi, pre svega oni sa međunarodnim prestižom, vole, kao i nerazumna spremnost da radi iluzije o miru u „balkanskoj kući”, suviše dajemo a malo toga tražimo od suseda.
I da tako, između ostalog, dočekamo da i tradicionalno prijateljska Rumunija od nas očekuje da od Vlaha pravimo Rumune, dok mirno prihvatamo po sebe otrovne plodove titoističkog etno-menadžmenta, koji su doveli do stvaranja bar dve veštačke nacije na naš račun.
Stara je istina da o onome ko deluje kao da ne voli sebe, ne vode računa ni drugi. Zato ćemo jako loše proći ako ovako nastavimo. Na račun onoga ko se olako odnosi prema svojim interesima, svi, pa i oni sa kojima ranije nije imao probleme, požele da se na neki način namire. A šta sve tek traže njegovi potvrđeni neprijatelji!
Nacije koje poveruju da je u domenu međudržavnih i međunacionalnih odnosa moguće stvoriti „rajski vrt” – prizivaju nesreću. Ne tako davno, slične utopijske snove Gorbačov je platio rasparčavanjem Sovjetskog Saveza, odnosno, bez obzira na ideološku formu, prostora „istorijske Rusije”. To ne smemo da zaboravimo, jer koliko god da su nas osakatili, još štošta možemo da izgubimo,
Da tako ne bi i bilo, krajnje je vreme da počnemo da se ponašamo nacionalno-pragmatično. Već smo videli da nas ulud otpor snažnijima vodi u propast, ali valjalo bi da shvatimo i da ćemo do iste tačke stići nepromišljenom kolaboracijom.
Ako već moramo da savijamo glavu pred velikim silama, to ne moramo da radimo i pred mnogima manje moćnima, u čijem slučaju to takođe činimo. Uostalom, i kada je reč o velikima, iako je često za nas „preskupo” da odbijamo da igramo na njihovu muziku, ne znači da treba da sebe ubeđujemo da je ona divna.
To što sada moramo da činimo ono što nam ne ide u prilog, ne podrazumeva i da treba da zaboravimo šta su naši interesi. U krajnjoj liniji, to spolja niko od nas uistinu i ne traži, druga stvar je što neki ovde pokušavaju da budu veći katolici od pape, te situaciju predstavljaju netačno.
Geopolitička realnost se menja. Ako znamo šta hoćemo, možda u drugačijim okolnostima to i ostvarimo, a ako se identifikujemo s tuđim interesima nećemo ni poželeti da išta uradimo sebi u korist. A da je vođenje nacionalno-pragmatične politike moguće, svedoči nam primer Irske. Ta država je članica EU, ali nikada nije priznala granicu sa Velikom Britanijom.
Niti skriva da Severnu Irsku smatra svojom otrgnutom teritorijom, te da će u skladu s realnošću raditi u prilog njenog oslobođenja. Druga je stvar što Dablin stalno ističe da neće (bar za sada kada je to i neproduktivno) išta preduzimati što remeti, makar i nepravedni, „svetski poredak”. Takav odnos i mi dosledno treba da imamo prema „srpskom pitanju”.
O tome treba ozbiljno da razmišljamo dok pričamo o svestranim rekonstrukcijama. Ako nam nešto hitno treba, to je rekonstrukcija politike u navedenom duhu. U protivnom, biće nam verovatno isporučen i zahtev takozvane OVK da u Beogradu podignemo spomenik njenim pripadnicima!

Vršnjaci u bolnici
Bolnica je kuća zgusnutih sudbina! Bio sam kratko na očnoj klinici, zbog staračke katarakte, napasti koja je spopala skoro svakog drugog mog vršnjaka.
Vršnjake sam postepeno zaboravljao tokom poslednjih šezdeset godina. A sad sam naprosto zadivljen. Dok ležimo u čistim krevetima, do kasno u noć slušao sam ispovesti tih ljudi izmorenih životom. Oni su sažimali svoje sudbine. Čak i kad ih niko ništa ne pita.
Tek, iz njih kao sa izvora poteče ispovest. Mnogi su proveli po deceniju dve u Evropi, od Francuske do Rusije. Jedan je sa bušačima nafte bio u Gabonu. Drugi je bušio vodu u Libiji.
„Čim šikne voda, napravi se oaza!“ Sad ih muče katarakt ili mrežnjača. Shvatio sam da je dugi život tim starcima dao lepotu mudrosti. Razumeo sam da ljudi kod nas ne znaju plemenitost životnih poruka koje stari ljudi nose u sebi.
Bolničko ispovedanje sudbina mojih vršnjaka i nešto mlađih staraca ne ograničava se samo na posao koji su radili. Jedan od njih dvaput ispriča kako je bio ženjen lepoticom iz drugog naroda, ali brak je pukao jer nije mogla bez litre rakije na dan.
Drugi je svojim zlatnim rukama zaradio čitavo imanje, ali mu je sin zapao u dugove... Ode imetak. Soba na to živne: „Kako zapao u dugove? Zar to mož’ u tako velike dugove?“ Može, objašnjava otac: zapao u rđavo društvo. Vezao se za njih. Oni licemeri mu laskaju, on plaća ture, velike, dublje od džepa.
Ne ljuti se na sina, nego na propalice koje su ga urnisale. Naš najbolji govornik, nezaustavljivi retor, sipa istorijska i politička imena.
Jedan ga inženjer, zadivljen, pita: „Otkud ti to sve znaš i pamtiš?“ Drugi pacijent veli: „Vidiš da je pročitao gomile knjiga.“ „A ne”, brani se govornik, „u životu nisam pročitao nijednu knjigu.“ Opšta neverica. Svi misle da je to još jedna šala blagoglagoljivog majstora žive reči.
***
Zbog operacija, očna klinika okuplja samo nas bake i dede. Ali jedne večeri dođe mi mlad čovek. I on nosi zavoj na oku. Saša Vojinović, doneo mi pozdrave od Radovana Vlahovića iz Novog Miloševa.
„Otkud ti među nama starijima od šezdeset?“ On je lovac i stradao je u lovu na fazane. Njegov prijatelj podigao sačmaru na fazana. Sačma grunu ka fazanovim nogama. „I ja vidim“, kaže Saša, „kako sačma fazanu tresnu o noge, fazan ostao bez nogu, a jedna sačma se odbije od kosti i uleti mi u oko.“
Sad je tu na očnoj. Ali izgleda neće mu vaditi sačmu. Miruje u očnom tkivu. Oko nje je izrasla opna, olovo ga ne truje.
Štogod sam čuo tu na očnoj, ispunjavalo me je divljenjem prema lekarima, oftalmolozima. Video sam u njima istinske genije. A moj hirurg, dr Siniša Babović me je osvojio još i vedrinom svog duha.
Stekao sam novo iskustvo s lekarima. Daju mi infuziju. Anesteziolog mi iglom ubrizga anestetik, u gornji kapak, pa u donji. Zabrekne mi sve oko desnog oka...
Evo i doktora Babovića. Neobično mladolik i ozbiljan. „Evo, sad ću da počnem!“ „Hvala.“ Što je operacija dalje odmicala, bio sam više bez strepnje. Nije bilo bolova. Baš kao što to opisuju komentatori u novinama.
Kad je prošlo oko dve trećine operacije desi se za mene pravo čudo. Bio je uključen radio u operacionoj sali. Pevao je neki dobar pevač. Moj hirurg mu se u jedan mah talentovano pridruži. Obuze me olakšanje i radost. Moj operator je pevao!
Znači, prošlo je ono najosetljivije. Moj junak je privodio kraju operativni zahvat.
Rekao sam mu kad su mi podigli prekrivač sa glave: „Strašno ste me obradovali kad ste zapevali!“
„Ah“, zasmeja se doktor, „mogu ja još više!“
Razmišljam ovih dana o toj mladoj generaciji koja nam je stigla: duše im nisu zgrčene. Nisu ispunjeni strahom nas starih džimrija. I vole posao koji rade. Samo im ga treba dati.

Negrađanski rat u građanskoj Srbiji
Sonja Biserko je Sveto „NVO biće” koje je na čelu Helsinškog centralnog komiteta. Program „Peščanika” se sastoji od „jalovog i besmislenog mentalnog terora” proizvedenog od strane „raznoraznih ovisnika o dnevnim dozama pesimizma”.
Ovo nisu napadi nacionalista na proevropske snage ili komentari anonimaca na internetu, već primeri iz sve prljavijeg rata rečima koji se u duboko podeljenoj Drugoj Srbiji razbuktao ovog leta.
Druga Srbija je naziv za nevladine organizacije i aktiviste koji su se devedesetih suprotstavili politici Slobodana Miloševića. Nažalost, neki od najglasnijih aktera su kritiku srpskog zla pretvorili u klevetanje srpske kulture i istorije. To je doprinelo marginalizaciji građanskih snaga u Srbiji, mada njihov uticaj u Briselu i Vašingtonu nije bio mali.
I posle pada Miloševića, sukobi i sumnjičavost između predstavnika „dve Srbije” često su paralisali politički život. Uprkos mnogobrojnim pokušajima, „Treća Srbija” je ostala političko mrtvorođenče.
Prva javna sukobljavanja unutar Druge Srbije su počela ubrzo posle 5. oktobra, što se poklopilo sa značajnim kresanjem zapadnih donacija. Ubistvo Zorana Đinđića, koji za života nije bio omiljen među građanskim aktivistima, dovelo je do kratkotrajnog primirja.
Nove podele i sukobi, ovog puta praćeni ličnim uvredama i klevetama, bili su vezani za otvorenu podršku čelnika nekih nevladinih organizacija režimu Borisa Tadića.
Ipak, do prve velike eskalacije negrađanskog rata u građanskoj Srbiji došlo je povodom kampanje „belih listića”. Uspeh ovog poziva na bojkot prošlogodišnjih izbora, iza koga su, između ostalih, stale Vesna Pešić i „E-novine”, značajno je doprineo pobedi naprednjaka.
Meta nekih od najprljavijih napada u novom „sukobu na levici”, kome se još ne nazire kraj, postao je Teofil Pančić, kolumnista „Vremena”, koji se usudio da javno kritikuje „bele listiće”.Pančić piše da je godinama bio izložen pretnjama, uvredama i iživljavanju. „Dok je sve to dolazilo od ’desnice’, stvar je bila makar predvidiva i čovek se mogao tešiti time da to ionako ’ide u rok službe’… i da se, uostalom, od te mentalne strukture ništa bolje nije ni moglo očekivati.”
„Dovoljno je, međutim, bilo da izrazim svoje revizionističko inokosno mišljenje povodom jedne relativno trivijalne stvari (’beli listići’ & co.), pa da na „E-novinama” prođem kroz gotovo isti tretman, i to u nekoliko navrata: najprostačkije moguće uvrede, petljanje u stvarni i imaginarni privatni život, bizarne klevete i konfabulacije...”
Sukob se nedavno pretvorio u prljavi rat svih protiv svih. Formalni povod je odnos prema Aleksandru Vučiću, koji je u svoj program utkao ključne ideje i ciljeve Druge Srbije. Ipak, kulminaciju predstavlja prošlonedeljni obračun „Peščanika” i „E-novina”, omiljenih glasila građanske opcije, koji su zauzeli suprotne stavove o političkoj transformaciji najmoćnijeg čoveka u zemlji.
„Peščanik” je pretenciozni i suvoparni internet portal koji je izrastao oko radijske emisije koju vodi Svetlana Lukić, analitičarka koja događaje u Srbiji uvek posmatra kroz crne naočare, dok neskriveno tabloidne „E-novine” uređuje ponekad duhoviti, ponekad otrovni Petar Luković, beskompromisni enfant terrible srpskog novinarstva.
Marko Matić, jedan od urednika „E-novina”, hvali Aleksandra Vučića jer je „uspeo da veliki deo Srbije, koji je bio na nacionalističkim, antievropskim pozicijama, prevede na proevropske pozicije”. Matić čak daje podršku autoritarnim tendencijama unutar nove vlasti: „Mislim da za ovu fazu demokratskog razvoja, u kojoj se sada nalazi Srbija, važi neka vrsta prosvećenog apsolutizma, koji je čak i koristan. Upravo to vodi u pravcu demokratizacije.”
Najbliži Lukovićev saradnik piše i o ,,krvavoj bajci s ’Peščanika’” i „imperiji presahlih peščanih mozgova” za koje su „E-novine preko noći postale bastion četništva”. On kritikuje nekada prijateljski portal jer nije spreman da izađe iz „kutije devedesetih godina”.
Ni druga strana nije ostala dužna. Mirjana Miočinović, profesorka koja je 1991. godine dala otkaz u znak protesta protiv Miloševićeve ratne politike i postala jedna od ikona Druge Srbije, smatra da je Luković „preuzeo na sebe izgradnju carskog puta” za Vučića.
„Vi, međutim, ne samo da nemate opreza već ste izgubili svaku meru u podršci koju mu pružate i to na jedan vrlo pervertiran način”, piše Miočinović u javnom pismu objavljenom na „Peščaniku” u kome se poziva na dvadesetogodišnje poznanstvo sa urednikom „E-novina”.
Luković je staroj prijateljici odgovorio tekstom „Ako vam je Biserko dobra, onda ništa”. On svoj odnos prema Vučiću objašnjava pragmatičnim sloganom Deng Sjao Pinga – „Nije važno da li je mačka crna ili bela, važno je da lovi miševe”. Usput se podsmeva sloganu „Peščanika” – „Ako vam je dobro onda ništa”, koji je postao kredo građana koji veruju da Srbija predstavlja nepopravljivo mračno i loše mesto.
Malo ko je pošteđen u obračunima koji tresu političku opciju koja kao da gubi tlo pod nogama. Neke od najotrovnijih strelica su rezervisane za Čedomira Jovanovića, donedavno velike nade Druge Srbije. „E-novine” pišu da lider LDP-a vodi „faraonski način života” i da je „jedino što je Čedomir do sada korenito promenio – konto na svom bankovnom računu”.
Obračun između nekadašnjih saboraca je već proizveo mešavinu neverice i zluradosti u evroskeptičnim krugovima u Beogradu i zabrinutost u medijima u regionu, gde su autoriteti iz Druge Srbije odavno postali glavni tumači srpske stvarnosti.
„Građanska Srbija (je) u prilično dubokom autizmu, još uvek rabi istrošene matrice i nikako da ozbiljno poradi na sebi. Protiv delatne diskusije niko nema ništa protiv, ona je, štaviše, više nego dobrodošla ovom zaostalom društvu”, piše Branka Trivić, novinarka Slobodne Evrope. Ona konstatuje da su se „ružne svađe i hajkanje” – „obeležene pozivanjem na istomišljeništvo i fatvom ako ono izostane” – ,,srozale na palanački nivo”.
Fakultet za medije i komunikacije

Ivana Španović, od operacionog stola do trona
„Kakvo iznenađenje. Imala sam zdravstvene, stomačne probleme tokom sezone i u junu i u julu nisam mogla da treniram, pa sam imala samo dve nedelje da se vratim u trening. Veoma sam zadovoljna kako sam završila sezonu. Morala sam da verujem u sebe i to je razlog što sam uspela da danas postavim državni rekord. Tehnika mi nije bila perfektna, ali imala sam dobru brzinu i to je razloga za ovaj sjajan rezultat” izjavila je u nedelju Ivana Španović za sajt 14. svetskog atletskog prvenstva u Moskvi posle finala u skoku udalj u kojem je osvojila bronzanu medalju, prvu za našu atletiku na svetskim šampionatima, skočivši 6,82 metra.
Zbog tih problema naša rekorderka propustila je nastup na Kupu Evrope, otkazala je učešće na Mediteranskim igrama, a bila je veoma, veoma blizu i od odustajanja od Svetskog prvenstva...
Dramatična 24 časa
Koliko je situacija bila ozbiljna rečito objašnjava njen trener Goran Obradović:
– Situacija je bila izuzetno ozbiljna. Bukvalno u 24 časa je moralo da se reši da li će na operacioni sto. Sve je počelo u Oslu na Dijamantskoj ligi. Gledao sam TV prenos i video da nešto nije u redu, pogotovo kad je propustila treći skok... Prvo se sumnjalo na napad slepog creva, kasnije su pregled magnetnom rezonancom i snimak ultra zvukom pokazali da je reč o cisti veličine stonoteniske loptice. Išli smo i u London, naređeno je da tri nedelje ne sme ni da mrdne. Dilema je bila operacija ili pokušaj da se cista razbije pilulama, a na sreću poslednji snimak je pokazao da je cista pukla sam od sebe. Još dva dana Ivana je mirovala, a onda tri nedelje pred Prvenstvo Balkana počela je da trenira. Mislili smo da nema ništa od Svetskog prvenstva, a na Prvenstvu Balkana skočila je 6,76 m. Zbog toga smo se usudili da odemo u Moskvu...
Epilog je već, kako je na dočeku rekao predsednik Atletskog saveza Srbije, upisan zlatnim slovima u istoriju srpske atletike.
– Doživela sam svoj san. Tek sada kada sam stigla u Srbiju počela sam da verujem da sam zaista postigla ovaj istorijski uspeh. Konačno mi se ove sezone desilo nešto lepo. Moj rezultat i medalja su uspeh mog tim, moj lično i uspeh Srbije, jer je moja država ovih godina puno uložila u mene, a da za uzvrat nije ništa tražila. Mislim da je ovo odličan način da joj se odužim – rekla je 23-godišnja atletičarka novosadske Vojvodine, ponikla u zrenjaninskom Proleteru pod nadzorom iskusnog Janija Hajdua, koji je pre mnogo godina trenirao i njenu majku Vesnu, sprinterku i skakačicu udalj.
Ovogodišnja sezona je počela dobro. Trener Obradović i Španovićeva bili su zadovoljni rezultatima. Činilo se da su problemi ostali za njima, pogotovo što je potpuno sanirala posledice preloma kosti u stopalu zbog koje je morala da odustane od debija na svetskim prvenstvima u Daeguu 2011. i zbog kojeg je na Olimpijske igre išla tek da ne izgubi „kontakt” sa velikim takmičenjima i da pokuša da se plasira u finale. Uspela je, u finalu je bila 11. i to joj je ulilo nadu da će 2013. biti njena godina.
– Dobro se pripremila za sezonu takmičenja u dvoranama – bila je to sezona iz snova sve do Evropskog prvenstva u Geteborgu na koji je otišla s novim državnim rekordom od 6,73 metra. Išli smo na zlato. Toliko je bila spremna. Ali u Geteborgu je dobila trovanje hranom, sa svim posledicama koje idu uz to, pa je peto mesto sa 6,68 bilo više nego uspeh. Ako tome dodamo i povredu kvadricepsa kad smo se vratili sa priprema u Portugaliji (istina, brzo je prošla) jasno je da sudbina nije mazila Ivanu. Ali neko gleda na sve to... Sve to postalo je nebitno posle uspeha u Moskvi – dodaje Goran Obradović, koji radi sa Ivanom Španović od 1. marta 2010, kada se iz Zrenjanina preselila u Novi Sad. – Jani Hajdu ju je stvorio. On je udario temelje njenim rezultatima, a moje je pre svega bilo da joj pomognem u brzini i razvoju. Jani nam i dalje pomaže savetima.
Na redu lov na sedam metara
Površan pogled ukazuje da su pehovi sa povredama usporili izrastanje Ivane Španović iz svetske juniorske šampionke (Bidgošć, 2008) u veliku seniorsku šampionku, budući da je tek u nedelju u Moskvi za četiri santimetra popravila svoj državni rekord iz 2010. ali Goran Obradović tvrdi da to nije baš tako:
– U doba sazrevanja lakše se postižu vrhunski rezultati. Ivana ih je postizala kao mlađa juniorka i juniorka, a svi njene rezultate porede sa Ruskinjom Darjom Klišinom i zaboravljaju da je ona godinu dana mlađa i da je imala godinu dana „fore” i u njoj je preskočila sedam metara. Od tada nije bitnije napredovala. Potrebno je tri, četiri godine da se ti juniorski temelji slegnu. Evo i Blanka Vlašić je od poslednje juniorske medalje do prve seniorske „čekala” četiri godine. Pored toga sada znamo put, kako da izbegnemo povrede, sada smo pametniji i taj fluid između trenera i takmičarke bolje funkcioniše – smatra Goran Obradović.
To bi u narednim godinama trebalo da rezultira novim medaljama. U prvoj godini olimpijskog ciklusa koji će se završiti na Igrama u Rio de Žaneiru Ivana Španović je osvojila svetsku bronzu, do Olimpijskih igara održaće se dva evropska i jedno svetsko prvenstvo na otvorenom, isto toliko šampionata u dvoranama i još mnogo velikih takmičenja, ali ni ova sezona još nije završena.
– Mislila sam da ću imati vremena da proslavim medalju, jer sam u planu imala samo miting „DekaNejšn” 31. avgusta u Francuskoj na kojem ću nastupiti kao reprezentativka Balkana. Međutim, odmah posle uspeha u Moskvi stigli su mi pozivi za mitinge Dijamantske lige u Stokholmu i Cirihu. Ne mogu da ih odbijem, izgleda da ću morati da odložim slavlje – rekla je Ivana Španović.
Naravno, posle uspeha u Moskvi, logično pitanje novosadskom tandemu je kada će pasti granica od sedam metara.
– Tu granicu kao izazov ima u mislima svaka skakačica u dalj. Nama je od početka saradnje bio cilj medalja na velikom takmičenju, evropskom i svetskom, i radili smo tako da na najvećim takmičenju skoči najviše. U Moskvi je Ivana to učinila. Preskočila je 6,82 i osvojila medalju i to neuporedivo više vredi od nekog skoka od 7,20 na nekom nevažnom mitingu. Skok preko sedam metara je cilj broj dva i voleo bih da ga Ivana postigne na nekom od narednih velikih takmičenja. Mislim da nije realno da to ostvari na ova tri mitinga do kraja sezone jer posle velikog uspeha dolazi do emotivnog pražnjenja... Ali sve je moguće – razmišljao je naglas Goran Obradović.
Ni vlasnica medalje koju je naša atletika čekala od prvog svetskog prvenstva 1983. nije bila ništa određenija:
– Sada želim da preskočim tih sedam metara... To ne mogu da obećam, ali i ta granica sigurno će pasti jednog dana...
------------------------------------------------------------------------
Uspeo „skauting” trenera Obradovića
– Osamnaest godina sanjao sam da neki moj atletičar osvoji svetsku medalju, ali kockice se sve do ovog puta nisu slagala onako kako sam želeo. U Moskvu je Ivana došla rasterećena bilo kakvih zahteva za visokim plasmanom, a dobar rad tokom jeseni i zime nije nestao uprkos pauzama zbog povrede i bolesti. U kvalifikacijama u verio sam se da može daleko da skoči, ali bavio sam se i što bi rekli košarkaši „skautingom” i gledao ostale takmičarke. Posmatrao sam ih i tokom zagrevanja uoči finala i video da ni one koje su imale skokove oko sedam metara nisu u najboljoj formi. Moj zadatak je bio da je uverim da ima šansu i ona ju je iskoristila u petom skoku – kaže Goran Obradović.
Dodatni argument bila je naša zastava ispred koje je sedeo tokom finala i koju joj je dodao da proslavi prvu medalju za našu atletiku i da svako zna odakle dolazi.

Ponoviti savršenu trku
Od izveštača Sportskog žurnala
Moskva – Jedini Evropljanin i jedini belac u finalu Prvenstva sveta u Moskvi na 400 metara s preponama, večeras u 19 časova biće reprezentativac Srbije Emir Bekrić. To već dovoljno govori o uspehu mladog asa, koji je pre dva dana u polufinalu trčao četvrti put ove sezone nacionalni rekord i spustio ga do 48,36 sekundi.
– Mnogo sam toga postigao i ove sezone i posebno u utorak. Istrčao sam savršenu trku. Sada bih voleo samo da je ponovim. Konkurencija mi nije bila važna ni tada ni sada. Dobio sam osmu stazu, koja mi je po donosila sreću. Bio sam u njoj i na dve od tri trke Prvenstva Evrope u Helsinkiju, gde sam osvojio srebro i na dve ću trčati i ovde, pa neka se ponovi Finska – kaže Emir Bekrić.
Kada ste izlazili posle kvalifikacija iz miks zone pozdravili ste se sa Sančezom?
– Jesam, zovem ga „ćale” u šali. Najbolji je.
Mislite li da je opet favorit?
– Apsolutno, broj 1 je „Supermen” (Sančez ima istetoviran znak „Supermena” na ramenu). Aktuelni je šampion Olimpijskih igara.
Ali s vama su i srebrni i bronzani iz Londona, Majkl Tinsli i Havijer Kalson?
– Bez obzira na njih.
Kakvu taktiku spremate za finale?
– Bez stresa, želim da uživam. Potrebno je samo da meko prođem 200 metara, a onda da sa 120 odsto mogućnosti jurim one koji su me pretekli, pa koga uhvatim.
Vi lako podnosite trke u nizu, a kako je sa rivalima?
– Ne znam, ali mi je cilj samo da se što više opustim i što svežiji dođem u završnicu. To će svakako biti potpuno nova trka u odnosu na ovu iz polufinala, pa ćemo videti ko će kako da prođe.
Mirjana Stojanović, trener Emira Bekrića, je potpuno mirna uoči finala.
– Kako da ne budem kada je na svom prvom svetskom prvenstvu Emir ušao među osam najboljih na planeti i to kao prvi srpski preponaš kome je to pošlo za rukom – kaže Mirjana Stojanović.
Koji ste mu savet dali za finale?
– Da je učinio šta je trebalo za celu ovu sezonu i prebacio plan. Ovde će se boriti protiv momaka, kojima je njegov državni rekord rezultat koji od šale ostvaruju u nekom krugu takmičenja. Emir je, međutim smiren, bez euforije ovo prihvata i fokusira se na sledeći korak.
Naš rekorder je stvarno već postigao mnogo. Najpre je državni rekord pomerio do 49,15 na mitingu u Mariboru, pa na 48,83 čime je postavio rekord Mediteranskih igara, zatim je pobedio i na Prvenstvu Evrope za mlađe seniore u Tampereu sa 48,76 i pre dva dana ušao ovde u finale sa 48,36.
– Shvatio je da sa samo 22 godine može ravnopravno da se nosi s najboljima na globusu i da će sledeće godine na Prvenstvu Evrope i 2015. na Olimpijskim igrama biti u krugu favorita – zaključila je Mirjana Stojanović.

Fudbaleri Srbije poraženi od Kolumbije u Barseloni
BARSELONA – Fudbalska reprezentacija Srbije izgubila je večeras u prijateljskoj utakmici od selekcije Kolumbije sa 1:0 (0:0) i napravila rezultatski lošu uvertiru uoči utakmice sa Hrvatskom, u nastavku kvalifikacija za prvenstvo sveta u Brazilu.
Ništa novo kada je u pitanju fudbalska reprezentacija Srbije. Izabranici selektora Siniše Mihajlovića u duelu sa trećeplasiranom selekcijom na FIFA rang listi zabeležili su novi poraz, po skoro identičnom scenariju viđenom u kvalifikacijama protiv Belgije i Hrvatske.
Pred 6.000 bučnih kolumbijskih navijača u Barseloni, koji su stvarali atmosferu kao da se igra pred 10 puta više publike, srpski tim imao je bar četiri stopostotne šanse, ali ponovo niko nije znao ili nije imao sreće da „ugura” loptu u protivničku mrežu.
I kada se činilo da je već izvestan pogodak, na scenu je stupao fenomenalni golman Kolumbijaca David Ospina, koji je u prvom poluvremenu maestralno reagovao posle udaraca Radovanovića i Rajkovića, a u nastavku posle akcije Tadića i pokušaja Đuričića. Takođe, jednu odličnu šansu nije uspeo da realizuje Marko Šćepović.
Ruku na srce, imali su i Kolumbijci svoje prilike, Kahriman je dva puta izlazio kao ppobednik iz duela sa Kuadradom, dok su Rodrigez i Murijel iz odličnih pozicija promašivali okvir gola.
I onda kada je izgledao da će meč biti završen bez pobednika stigao je gol Kolumbijaca. Sjajni Džekson Martinez iskoristio je grešku srpske odbrane, izašao sam pred mladog golmana Predraga Rajkovića, koji je samo minut ranije dobio priliku da debituje. Ipak, njegov šut odbranio je član šampionskog tima iz Litvanije, ali se lopta nesrećno odbila do Gvarina, koji je sa metar ugurao loptu u mrežu.
Na kraju, jasno je da Srbija ima kvalitet, ali isto tako jasno je da ekipa pod hitno mora da počne da postiže golove, jer je to jedini način da se zabeleži neki trijumf.
Srbija – Kolumbija 1:0 (0:0)
Strelac: Fredi Guarin u 89. minutu.
Mini stadion u Barseloni. Gledalaca: oko 6. 000 gledalaca. Sudija: Havijer Estrada Fernandez (Španija).Žuti kartoni: Đuričić (Srbija), Valdez (Kolumbija).
SRBIJA: Kahriman (od 88. P. Rajković), Ivanović (od 61. Rukavina), Subotić, S. Rajković, Tomović, Fejsa, Radovanović (od 62. Petrović), Basta, Đuričić (od 61. Krstičić), Sulejmani (od 46.Tadić), Mitrović (od 46.Šćepović).
KOLUMBIJA: Ospina, Moskera (od 46. Jepes), Valdez, Sančez (od 66. Mehija), Zuniga, Armero, Kuadrado (od 72. Kvintero), Agilar (od 87. Guarin), Rodrigez (od 59. Ramirez), Martinez, Murijel (od 59. Baka).

Basesku: Srbija još daleko od demokratije
Bu­ku­rešt – Pred­sed­nik Ru­mu­ni­je Tra­jan Ba­se­sku je ju­če oce­nio da Sr­bi­ja tre­ba da pra­vi još mno­go ko­ra­ka da bi po­sta­la de­mo­krat­ska dr­ža­va zbog to­ga što na po­li­tič­kom pla­nu ne shva­ta da je od ogrom­nog zna­ča­ja da pri­zna na­ci­o­nal­ne ma­nji­ne, jer to do­pri­no­si op­štem po­bolj­ša­nju bi­la­te­ral­nih od­no­sa. 
Ba­se­sku je na­veo da će to­kom pret­pri­stup­nih pre­go­vo­ra EU i Sr­bi­je bi­ti uzet u ob­zir spo­ra­zum me­šo­vi­te ko­mi­si­je od 1. mar­ta u Bri­se­lu, ko­jim se pred­vi­đa šta Sr­bi­ja tre­ba da uči­ni za ru­mun­sku ma­nji­nu u Ti­moč­koj Kra­ji­ni. 
Bu­ku­rešt je pot­pi­si­va­njem tog spo­ra­zu­ma uslo­vio svo­ju sa­gla­snost da se Sr­bi­ji do­de­li sta­tus ze­mlje-kan­di­da­ta za pri­jem u EU. 
Ba­se­sku je o ru­mun­skoj ma­nji­ni u Ti­moč­koj Kra­ji­ni go­vo­rio na otva­ra­nju Let­njeg uni­ver­zi­te­ta u gra­du Iz­vo­rul Mu­re­šu­lui u Tran­sil­va­ni­ji. Taj uni­ver­zi­tet je na­me­njen ško­lo­va­nju pri­pad­ni­ka ru­mun­ske ma­nji­ne u dru­gim ze­mlja­ma. 
Pred­sed­nik je oce­nio da bi od­no­si Ru­mu­ni­je i Sr­bi­je bi­li mno­go sa­dr­žaj­ni­ji ako bi pi­ta­nja Ru­mu­na iz Ti­moč­ke Kra­ji­ne bi­la tre­ti­ra­na otvo­re­ni­je. 
Ba­se­sku je kri­ti­ko­vao i ru­mun­sku ma­nji­nu u Ti­moč­koj Kra­ji­ni, što se po­de­li­la u ne­ko­li­ko me­đu­sob­no za­va­đe­nih or­ga­ni­za­ci­ja. 
Pred­sed­nik je po­zvao sve Ru­mu­ne da bu­du slo­žni i so­li­dar­ni, jer im vla­sti u ze­mlja­ma gde ži­ve ne mo­gu po­mo­ći, a ne mo­že im po­mo­ći ni Ru­mu­ni­ja. 
Pred­sed­nik je na­veo da je asi­mi­la­ci­ja Ru­mu­na u Ti­moč­koj Kra­ji­ni po­če­la pre 200 go­di­na, za 50 go­di­na so­ci­ja­li­zma ni­ko se ni­je ba­vio po­lo­ža­jem na­ci­o­nal­nih ma­nji­na, pa za­to sa­da mno­gi Ru­mu­ni ka­žu da su Vla­si. 
To je na­ziv iz 14. ve­ka za ru­mun­sku po­kra­ji­nu Va­la­hi­ji, ko­ja je ka­sni­je po­sta­la Ta­ra Ro­ma­ne­a­ska (Ru­mun­ska dr­ža­va) i, za­jed­no s Mol­da­vi­jom, bi­la je­zgro uje­di­nje­nja ru­mun­ske dr­ža­ve. 
Ba­se­sku je da­nas kri­ti­ko­vao i Ma­đar­sku zbog me­ša­nja u stva­ri ru­mun­skih žu­pa­ni­ja gde su Ma­đa­ri u ve­ći­ni, i jer eks­trem­ne or­ga­ni­za­ci­je tra­že et­nič­ku auto­no­mi­ju. Ma­đar­ska je ža­ri­šte ne­sta­bil­no­sti ne sa­mo za Ru­mu­ni­ju već i za re­gi­on, oce­nio je pred­sed­nik. 
Ru­mu­ni­ja upo­zo­ra­va Ma­đar­sku, jer se „sti­glo do­tle da tre­ba od­u­sta­ti od svih re­zer­vi” po­što se „ova­ko da­lje ne mo­že”. Ovo je po­sled­nja go­di­na „ka­da se ne­ki od ma­đar­skih gra­đa­na še­ta­ju le­žer­no po Tran­sil­va­ni­ji”, re­kao je pred­sed­nik. 
Ba­se­sku je re­kao da auto­nom­ne po­kra­ji­ne u Ru­mu­ni­ji ni­ka­da vi­še ne­će bi­ti, i da je po di­rek­ti­vi Sta­lji­na bi­la stvo­re­na Auto­nom­na po­kra­ji­na Ma­đa­ra u Ru­mu­ni­ji. „Mo­gu vam ga­ran­to­va­ti da ni­ka­da ne­će bi­ti ad­mi­ni­stra­tiv­ne or­ga­ni­za­ci­je na et­nič­koj osno­vi, te ne­će po­sto­ja­ti auto­nom­na po­kra­ji­na u Ru­mu­ni­ji”, re­kao je pred­sed­nik. 
Ba­se­sku je re­kao i da unu­tar ru­mun­skih gra­ni­ca ni­ko ne mo­že bi­ti auto­nom­ni­ji od dru­gog. 
To­kom pro­šlog vi­ken­da je pri­re­đen „Let­nji lo­gor ma­đar­ske omla­di­ne u Žo­se­nji” (Tran­sil­va­ni­ja), li­der eks­tre­mi­stič­ke or­ga­ni­za­ci­je „Jo­bik” Vo­n Ga­bor, je iz­ja­vio da se nje­go­va or­ga­ni­za­ci­ja bo­ri za auto­no­mi­ju svih Ma­đa­ra u re­gi­o­nu i da ga ma­nje in­te­re­su­ju od­no­si Ru­mu­ni­je i Ma­đar­ske, ko­li­ko ma­đar­ska na­ci­ja. Ako bi se za­to su­ko­bi­ti s Ru­mu­ni­jom, on će za to pre­u­ze­ti od­go­vor­nost ko­ju bi tre­ba­lo da po­de­li ce­la Ma­đar­ska. Zbog tih iz­ja­va ne­go­do­va­lo je Mi­ni­star­stvo spolj­nih po­slo­va Ru­mu­ni­je, a Mi­ni­star­stvo spolj­nih po­slo­va Ma­đar­ske mu je od­go­vo­ri­lo da je „Jo­bik” u opo­zi­ci­ji, dok vla­da po­štu­je sve spo­ra­zu­me sa Ru­mu­ni­jom i že­li da­lju do­bru sa­rad­nju.
Be­ta
--------------------------------------------------------------------
Mr­kić: U Sr­bi­ji ne­ma asi­mi­la­ci­je ma­nji­na 
Mi­ni­star spolj­nih po­slo­va Ivan Mr­kić oce­nio je ju­če da je Sr­bi­ja na sa­mom vr­hu po po­što­va­nju, za­šti­ti i in­sti­tu­ci­o­nal­noj po­mo­ći na­ci­o­nal­nim ma­nji­na­ma i da ni­ka­da ni­je spro­vo­di­la po­li­ti­ku asi­mi­la­ci­je ma­nji­na. Mr­ki­će­va iz­ja­va usle­di­la je posle izjave ru­mun­skog pred­sed­nika Tra­jana Ba­se­skua. On je za Tan­jug re­kao:  „Ni­smo do­bi­li pun tekst istu­pa­nja pred­sed­ni­ka Ba­se­skua o ko­me go­vo­ri­te, ta­ko da bi bi­lo ne­pri­me­re­no da ko­men­ta­ri­šem nje­gov sa­dr­žaj. Lič­no, ne ve­ru­jem da je pred­sed­nik Ba­se­sku imao na­me­ru da ne­što ru­žno o na­ma ka­že, jer se ra­di o li­de­ru na­ma iz­u­zet­no pri­ja­telj­skog na­ro­da”, ka­zao je šef srp­ske di­plo­ma­ti­je. Sr­bi­ja je, pre­ma nje­go­vim re­či­ma, iz­u­ze­tak u od­no­su na mno­ge dr­ža­ve sve­ta, a i ne­ke u na­šem pod­ruč­ju, „jer ni­ka­da, čak ni u do­ba so­ci­ja­li­zma ni na­čel­no ni u prak­si ni­je spro­vo­di­la po­li­ti­ku asi­mi­la­ci­je ma­nji­na”. „Po oce­na­ma Sa­ve­ta Evro­pe i Evrop­ske uni­je, Sr­bi­ja je na sa­mom vr­hu po po­što­va­nju, za­šti­ti i in­sti­tu­ci­o­nal­noj po­mo­ći na­ci­o­nal­nim ma­nji­na­ma. Pre­ma to­me, mi­slim da sva­ko mo­že na nas sa­mo da se ugle­da ka­da je reč o na­ci­o­nal­nim ma­nji­na­ma, a i na­šoj de­mo­kra­tič­no­sti uop­šte, jer se ona ka­li već dva ve­ka.”

Beograd zove na izbore, Srbi čekaju svoju skupštinu
Posle gotovo tročasovnog sastanka Srba sa severa Kosmeta sa najvišim državnih vrhom u Beogradu, nikakva odluka nije donesena, a kako „Politika” saznaje tek pošto bude održana Skupština Zajednice opština KiM znaće se odgovor na poziv državnog vrha da Srbi učestvuju na kosovskim lokalnim izborima 3. novembra.
Kako je saznao Tanjug, predsednik Srbije Tomislav Nikolić je pozvao kosovske Srbe da što pre donesu odluku o izlasku na lokalne izbore i poručio da „iz Beograda ne treba da očekuju ohrabrenje za eventualni bojkot tih izbora.
Pozvavši ih da odluku donesu što pre, Nikolić je konstatovao da vreme prolazi i poručio da „što danas ne uradimo o tome ćemo sutra da sanjamo”.
Na sastanku kome je prisustvovao i premijer Ivica Dačić, predsednik je ponovio da ih država nikada neće ostaviti i naglasio da su naši sunarodnici iz pokrajine svesni situacije, te da je za njih bitno da nema nikakvih nedoumica oko statusne neutralnosti.
Kako „Politika” saznaje, ukoliko bi odluka o izlasku na izbore i bila doneta na zajedničkoj skupštini, Srbi sa severa Kosmeta, između ostalog, traže da im zvanični Beograd garantuje da neće biti vakuum između rasformiranja srpskih struktura u opštinama na severu, koje će se kasnije integrisati u kosovske organe, kako je to juče navela zamenica kosovskog premijera Edita Tahiri.
Šefica kosovske delegacije u razgovorima o primeni sporazuma Beograda i Prištine je navela da bi proces vezan za rasformiranje bezbednosnih snaga trebalo da se okonča do 30. septembra, ako budu poštovani rokovi. Ovaj proces očekuje i institucije lokalne samouprave.
Posle sastanka okupljenim novinarima je predsednikov savetnik Marko Đurić preneo da je državno rukovodstvo Srbije poručilo Srbima sa Kosova i Metohije da je izlazak na statusno neutralne izbore najbolji način da se bore za srpske državne i nacionalne interese u južnoj pokrajini.
„Preneli smo poruku da formiranje statusno neutralnih opština na KiM treba da bude način na koji ćemo se kao država i narod boriti za naše interese”, rekao je Đurić i dodao da će, bez obzira kakvu odluku Srbi donesu, država ostati uz svoj narod na Kosovu. On je objasnio da su se čuli različiti argumenti, da je diskusija bila ekstenzivna i pokrila sve teme koje se tiču života srpskog naroda na KiM i naglasio da su svi nastojali da se očuva jedinstvo.
Na novinarsko pitanje da li će na glasačkim listićima biti grb republike Kosovo, Đurić je odgovorio da sasvim sigurno neće dozvoliti da prođe bilo koji takav „detalj” koji bi mogao da prejudicira takozvanu nezavisnost.
On je rekao da uz takve provokacije neće moći da se govori o normalnom izbornom procesu i dodao da smatra da ni EU neće dozvoliti da dođe do odstupanja od principa statusne neutralnosti.
„Ovi izbori jesu statusno neutralni i to je garantovano sporazumom”, rekao je Đurić.
Od prisutnih predstavnika Srba sa severa Kosova novinarima se obratio jedino predsednik Srpskog nacionalnog veća Milan Ivanović, koji je unapred najavio da će samo dati izjavu i da neće odgovarati na pitanja.
Ivanović je najavio da će odluku doneti narednih dana i nije želeo da odgovori na pitanje da li su Srbi bliže bojkotu ili izlasku na izbore, ali je naglasio da se teži tome da se postigne zajednički stav i saglasnost.
„Čuli smo jasne stavove državnog rukovodstva i zaključili da u narednom kratkom periodu izađemo sa definitivnim stavom”, rekao je Ivanović.
Pošto novinari nisu hteli da odustanu, odgovarajući na pitanje zašto je potrebno još vremena da se donese odluka, on je rekao da nisu usaglašeni odgovori na sva pitanja, ali da su obe strane svesne odgovornosti i ozbiljnosti i da pokušavaju da dođu do što većeg stepena saglasnosti.
Kako je rekao, na sastanku je naglašeno i da se mora održati sastanak sa Srbima sa juga KiM, ali i potreba o neophodnosti postizanja zajedničkog stava predstavnika Srba, srpskog naroda sa KiM i predstavnika vlasti.
„Smatramo da bi zajednički nastup bio racionalan, ako je to moguće. Imamo određeni period u kome ćemo obavestiti naše stranke, institucije, organizacije, opštine, posle čega ćemo izaći sa konačnim stavom, koji ćemo u sledećem razgovoru saopštiti predstavnicima vlasti u Beogradu”, rekao je Ivanović.
Naredni sastanci sa organima na KiM, dodao je on, biće održani u koordinaciji sa direktorom Kancelarije za Kosovo i Metohiju Aleksandrom Vulinom.
U delegacija Srba sa severa KiM, pored Milana Ivanovića, bili su načelnik Kosovskomitrovičkog okruga Radenko Nedeljković, predsednici sve četiri opštine sa severa, direktor i zamenik Kancelarije za KiM Aleksandar Vulin i Krstimir Pantić.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Komšić ne da vojnu opremu i ljude za Kusturičin film
SARAJEVO – Predsedavajući Predsedništva BiH Željko Komšić opozvao je naredbu kojom se za snimanje filma Emira Kusturice ustupaju naoružanje, oprema i vojnici Oružanih snaga BiH.
Komšić je preko načelnika Zajedničkog štaba Oružanih snaga BiH opozvao odluku jer je ona doneta bez saglasnosti Predsedništva Bosne i Hercegovine.
U saopštenju za javnost, Komšić se poziva na Ustav BiH i član 11. Zakona o odbrani, prema kojem Predsedništvo BiH ima vrhovnu komandu i nadzor nad Oružanim snagama BiH.
„Svaka upotreba resursa Oružanih snaga BiH mora biti sprovedena u skladu s Ustavom BiH i zakonima BiH. Zbog toga smatram da nijedan pojedinac ne može donositi odluke mimo svojih ovlašćenja i zakonom propisanih procedura”, naveo je Komšić.
Režiser Emir Kusturica trebalo je da dobije na raspolaganje arsenal oružja Oružanih snaga BiH za snimanje filma „Ljubav i rat”, koji se već snima u Trebinju, a saglasnost je dobio od zamenika ministra odbrane BiH Mirka Okolića.
Italijanska glumica Monika Beluči doputovala je juče u Trebinje, gđe je planirano snimanje filma „Ljubav i rat”.
Kusturica igra i glavnu mušku ulogu, a film je zamišljen kao kolaž tri polusatne priče koje govore o dobroti, ljubavi i ratu.

Sarajevo ne odustaje od zabrane na hrvatske proizvode
Od našeg dopisnika
Sarajevo – Vlasti u Bosni i Hercegovini smatraju da je njihova odluka da firmama iz Hrvatske koje ne ispunjavaju evropske standarde, to jest nemaju takozvani EU broj, onemoguće izvoz na tržište BiH logičan sled okolnosti nakon ulaska Hrvatske u EU i, kako kaže, neće je menjati. Prema njihovim izjavama, povlačenje novog „uvoznog reza” sasvim je opravdano, legalno i pravno osnovano.
Direktor Kancelarije za veterinarstvo BiH Ljubomir Kalaba izjavio je za „Politiku” da je to, što se tiče BiH, završena priča i da se nastavlja korektna saradnja sa hrvatskom upravom za veterinarstvo.
„Pre 15 dana mi smo sa liste ovlašćenih uvoznika skinuli sve hrvatske firme koje nemaju EU broj, tako da one ne mogu više svoje proizvode da izvoze u BiH”, kaže Kalaba, naglašavajući da to nema nikakve veze sa politikom, kako se spekuliše, već sa „ponašanjem u skladu sa našim zakonodavstvom”.
On napominje da je postoje najave iz Hrvatske da će Kancelariji za veterinarstvo BiH biti upućen zahtev da njeni inspektori posete tamošnje određene firme i da, eventualno, sertifikuju njihove proizvodne pogone, dajući im tako status ovlašćenog uvoznika.
Do ulaska Hrvatske u EU izvozno-uvozni odnosi između dve zemlje funkcionisali su na bazi međusobnih garancija, za koje, u novonastaloj situaciji, ne postoji osnov.
„Na bazi međusobne garancije mi ne radimo sa zemljama EU, Hrvatska je zvanično članica Evropske unije i sada je ne možemo tretirati ni kao treću zemlju, a ni kao članicu CEFTA, čiji smo mi potpisnik”, objašnjava Kalaba i ponavlja da je situacija apsolutno čista i da u BiH mogu izvoziti samo one hrvatske firme koje imaju EU broj.
Među firmama kojima je zabranjen uvoz u BiH najviše je onih koje se bave proizvodnjom i preradom mesa i hrane za životinje. U Hrvatskoj je 915 objekata registrovanih za preradu i proizvodnju mesa, od kojih je 825 usklađeno sa evropskim standardima, dok preostalih 90 godine imaju rok za usklađivanje do 2015, a do tada svoje proizvode mogu prodavati na domaćem tržištu i izvoziti u treće zemlje, ali ne i u zemlje EU.
Izvor „Politike” tvrdi da je BiH upravo tih 90 objekata stavila na listu proizvođača koji ne mogu izvoziti na njeno tržište.
Iz Brisela je bilo određenih reagovanja na potez vlasti BiH te su pojedini mediji navodili da bi Evropska komisija mogla odgovoriti skidanjem sa liste povoljne trgovine nekih proizvoda koje BiH izvozi u Evropsku uniju. Međutim, u zvaničnoj poruci iz Brisela samo se naglašava da „najveći broj hrvatskih proizvođača zadovoljava standarde koji vrede u BiH, te da zato ne bi trebalo biti zapreka nastavku izvoza u tu zemlju”.
Ministar spoljne trgovine i ekonomskih odnosa BiH Mirko Šarović ranije je izjavio da vlasti BiH neće dozvoliti da neko sa strane uvodi red u oblast koja se tiče uvoza hrane u BiH.
„Nije moguća varijanta da se kaže da iz određenih objekata iz nama susedne zemlje jedna vrsta robe ide za EU, a ona koja ne može da ide za EU da se pošalje u BiH, jer tamo primaju sve i svašta. Mi jasno kažemo da to ne može”, rekao je Šarović naglašavajući da potez BiH samo znači „poštovanje Sporazuma o stabilizaciji i pridruživanju”.
------------------------------------------------------------------------------
EU obustavila izvoz svinja iz Hrvatske
Osijek – Izvoz živih svinja, svinjskog mesa i suhomesnatih proizvoda iz Hrvatske, trajao je samo 14 dana po ulasku te zemlje u Evropsku uniju, pa je ponovo stopiran kao što je bio i prethodnih osam godina, jer su proizvođači koristili vakcinu protiv svinjske kuge koja je u EU zabranjena, prenosi Tanjug. Izvoz je ponovo zaustavljen, jer Hrvatska nije sprovela monitoring nad virusom (koji napada centralni nervi sistem), piše „Glas Slavonije”, a prenosi „Tportal”. Tako je hrvatski izvoz svinja ukinut praktično i pre nego što je počeo, a pitanje je koliko se proizvođača u te dve nedelje uopšte snašlo i izvezlo živih svinja.

Egipat: vojna diktatura
Egipatska armija, ista ona koja je slavno odbila da puca u narod u umirućim danima režima Husnija Mubaraka, sada se ne ustručava da po Kairu koristi bojevu municiju.
Generali, koji su ponovo zauzeli vlast, izgleda da milione pristalica svrgnutog predsednika Muhameda Mursija ne doživljavaju kao Egipćane, već kao neprijatelje koje treba eliminisati.
Ministar odbrane general Abdel Fatah el Sisi ne uviđa da prerasta u novog diktatora.
To što se zaklanja iza civila kome je poverio dužnost privremenog predsednika ništa ne menja stvari.
Šta znači suspendovati ustav? Kakva je ironija tvrditi da obaranje legalno izabranog predsednika vraća Egipat na put demokratije.
Šta znači tražiti na Trgu Tahrir „mandat” javnosti za suprotstavljanje nasilju, a istovremeno mecima, suzavcem, oklopnim vozilima i buldožerima razbijati mirne proteste islamista?
Možda je to samo zadatak koji je general dobio, ali Sisi ni Egipćanima koji se bore za liberalne i sekularne vrednosti, ni islamistima Muslimanske braće, ni Koptima neće doneti ništa dobro.
Možda samo građanski rat, kako zloslutno nagoveštavaju sukobi koji su se juče odmah proširili po delti Nila i Gornjem Egiptu.
Armija je od revolucije 1952. upravljala Egiptom. Naser, Sadat i Mubarak bili su oficiri koji su u kasarnama čuvali svoju moć a vojsci obezbedili ogromne privilegije.
Muslimanska braća se od 1928. bore za mesto priznate političke snage. Vojni režimi su ih povremeno tolerisali, mnogo češće zabranjivali, proganjali i hapsili.
Kada su Muslimanska braća 2012. na slobodnim izborima osvojila ubedljivu većinu u parlamentu, kada je njihov sledbenik na novim slobodnim izborima izabran za predsednika, činilo se da je Egipat na pragu svog prvog velikog eksperimenta sa političkim islamom.
Vojska to ne dopušta. Iako ni u jednom sistemu koji pretenduje da bude demokratski armija nije i ne sme da bude politički arbitar, generali su se priklonili jednoj od dve političke opcije.
Predsednik je oboren klasičnim vojnim udarom. Zapad je kroz zube procedio da to nije spojivo sa principima demokratije. SAD se cinično ustežu da događaje nazovu pravim imenom – puč – jer ih zakon obavezuje da u tom slučaju obustave pomoć od 1,5 milijardi dolara, od kojih lavovski deo ide upravo egipatskoj armiji.
Dobro je što se Amerika, koja se predstavlja kao šampion sloboda u svetu, oslonila na neke druge zakone, moralne, pa je osudila vojsku koja puca po civilima. Ostaje da podrži proces demokratizacije koliko god on bio bolan i spor i da prihvati one koje slobodno bira egipatski narod.

Ulične svetiljke – novi mamac za lopove
Poklopci koji štite elektroinstalacije na stubovima javne rasvete postali su novi mamac za lopove, pored zatvarača za šahtove, telefonskih kablova, bakarnih žica iz trafo-stanica, delova uličnih hidranata… Od kako je počelo leto širom grada sa stubova javnih svetiljki štrče ogoljeni strujni kablovi, koji su velika opasnost za prolaznike. Poslednji slučaj zabeležen je pre dva dana kada su bez poklopca ostala dva stuba u Palmotićevoj ulici, ali i svetiljka na uglu Cvijićeve i Ulice Zdravka Čelara.
Pogibije i povređivanja prolaznika izbegnuti su samo pukom srećom, jer kako svedoče predstavnici JKP „Javno osvetljenje”, koje održava gradsku rasvetu, pokradene svetiljke umeju i danima da budu pod strujnim naponom dok u gradsku firmu ne stigne informacija o odnošenju poklopaca sa njih.
– Otvoreni stub je opasan kao razvodni orman na kome su razvaljena vrata i ukoliko neko samo prođe pored njega ne vreba opasnost. Ali, ne daj bože da neko dete posegne rukom za raznobojnim strujnim žicama koje vire iz ogoljene svetiljke. Spasa mu, verovatno, ne bi bilo. U Beogradu postoji više od 100.000 stubova javnog osvetljenja i mi ne možemo da stignemo da ih sve redovno obiđemo i kontrolišemo da li su ih lopovi učinili nebezbednim. Oslanjamo se na dojave građana, na koje ponovo apelujem da jave nama, policiji ili komunalnoj policiji ako primete javnu rasvetu bez poklopca – naglasila je Branislava Marković, direktor Sektora inženjering „Javnog osvetljenja”.
Ranijih godina broj ukradenih poklopaca sa svetiljki bio je zanemarljiv, pa takve lopovluke komunalno preduzeće nije ni prijavljivalo policiji, sada su uveli i tu praksu.
– Od februara do početka avgusta sa javne rasvete odneto je više od 700 poklopaca. Lopovluci su učestali u junu i julu, kada se i dogodila gotovo polovina krađa. Lopovi menjaju lokacije, ranije su ordinirali na Novom Beogradu, a sada su se raširili po celom gradu, naročito u centru prestonice. Nove poklopce plaćamo 1.100 dinara, a saznali smo da ih na crnom tržištu sekundarnih sirovina kradljivci prodaju za 100 dinara. Smatramo da je ugrožena i javna bezbednost, pa smo zatražili pomoć policije – objasnila je Markovićeva, dodajući da su lopovi počeli da kradu poklopce sa istih stubova koje su ranije poharali, čim ih komunalni radnici vrate.   
Krađe su inicirale da „Javno osvetljenje” u poslednje vreme na pokradene svetiljke umesto starih metalnih postavlja plastične poklopce. Ovo rešenje, kako kažu, i nije baš dobro, jer plastični poklopci propadaju posle pet, šest godina, pa iziskuju više novca iz budžeta firme, dok su stari metalni traju i po 30 leta.

„Venecija” pod katancem čeka novog kupca ili zakupca
Jedan od simbola Zemuna i Beograda – restoran „Venecija” koji su nekada posećivali alasi, umetnici, ugledni trgovci, boemi raznih „fela”, od nedavno nema ni konobare koji su ovde radili. Kafana koja je prve goste dočekala još 1913. i svi njeni poštovaoci kao „poklon” za stoti rođendan ovog sastajališta dobili su katanac na vratima. Zakupac, kako tvrde za „Politiku” u Agenciji za privatizaciju, nije plaćao kiriju u ovom objektu na dunavskoj obali u srcu zemunske varoši.
– Preduzeće „Primna d.o.o” nije izmirivalo zakup i zato smo sa njim raskinuli ugovor početkom meseca. Još ne znamo da li će „Venecija” ponovo biti izdata ili prodata – naglašavaju u Agenciji za privatizaciju koja je pre dve godine imenovana za stečajnog upravnika ugostiteljskog preduzeća „Central”. 
U sastavu ovog lanca poslovala je i „Venecija”. Taj objekat kao i hotel „Central” i poslovna zgrada na Gardošu, najvrednija su imovina „Centrala”. 
– Ovo preduzeće privatizovano je u julu 2007. godine i tada ga je za 124 miliona dinara kupila Zorana Joksimović – navode u AP-u.
Prema podacima koji su objavljeni na internet stranici AP-a, krajem 2009. ugovor o privatizaciji sa kupcem je izmenjen, pa je Zorana Joksimović ovaj dokument i vlasništvo nad ugostiteljskom lancem „Central” ustupila NIP „Central” koje se od tada zvanično pominje kao kupac. U ime NIP „Central” ovaj dokument potpisao je Žarko Pavlović. 
– Ugovor sa kupcem smo raskinuli u avgustu 2011. godine zato što nije plaćao rate u skladu sa kupoprodajnim ugovorom. „Central” je ponovo postao društveno preduzeće. Pre dve godine uveden je stečaj, a lane je proglašen bankrot. „Venecija” je bila izdata zato što je vlasništvo nad njom u potpunosti čisto. U toku je utvrđivanje vlasništva nad celokupnom imovinom preduzeća i do kraja godine trebalo bi da oglasimo prodaju dela nepokretnosti „Centrala” čije vlasništvo nije sporno – ističu u Agenciji za privatizaciju. 
Nekadašnji privatni vlasnici preduzeća „Central” ostali su dužni plate bivšim zaposlenima koji su u međuvremenu protestima tražili svoj novac, priča Milena Serdar koja je 37 godina radila u ovom ugostiteljskom lancu. 
– Meni nisu isplaćena 32 lična dohotka, i mnoge kolege slično su prošle. Od kada je preduzeće privatizovano gazde su se smenjivale. Deo zaposlenih u „Centralu”, nakon što je preduzeće prodalo restoran „Vatrenka” prihvatio je da im bude isplaćena četvrtina sume koju im je firma ostala dužna na ime plata. Mi koji smo to odbili i zahtevali pun iznos nismo dobili ništa, zbog čega smo organizovali štrajkove i proteste i bezuspešno se obraćali institucijama – tvrdi Serdar. 
----------------------------------------------
Prestonički boemi zbog kafane prelazili državnu granicu
„Venecija” je u istoriju ušla i kao mesto koje je od osnivanja bilo simbol spajanja Beograda i Zemuna u jednu državu i jedan grad. Podignuta je 1913. alatom tesara Josipa Bognera i po nalogu vlasnika Aleksandra Štrajhera uglednog trgovca i veleposednika. Ovaj restoran tada je bio montažni objekat, a u njega su dolazili brojni viđeni gosti iz starog Beograda. To je bila uobičajena pojava, bez obzira što se Zemun tada nalazio na teritoriji Austrougarske i što je bilo potrebno proći proceduru da bi se lađom prešla granica Srbije i Habzburške monarhije.
Prvi svetski rat na kratko je prekinuo običaj da ovde dolaze gosti iz srpske prestonice, a posle završetka oružanih sukoba objekat je porušen da bi na njegovom mestu bila podignuta nova zgrada. Ali ovaj restoran uživao je veliki ugled i pre nego što je niklo novo zdanje, pa su ga još dok je tu bio skromniji objekat posećivale ličnosti poput pisaca Branislava Nušića i Bore Stankovića, reditelja Čiča Ilije Stanojevića i njegovih kolega glumaca Zorke Todosić, Svetislava Dinulovića, Bogoboja Rucovića i Dobrice Milutinovića, jedan od osnivača „Politike” Davorin-Darko Ribnikar, Jovan Tanović, suosnivač našeg lista...
----------------------------------------------
Ni ratovi je nisu izbrisali
Zlatno doba „Venecija” doživljava u međuratnom periodu i ostaje podjednako omiljena među starim Zemuncima i gostima koji su u sve većem broju pristizali iz Beograda. Fešta koja je privlačila boeme sa različitih strana bilo je i takmičenje za zlatni kotlić, najbolju alasku čorbu. Kao zakupac između dva svetska rata kafanu je vodio Sima Ivanov. 
Reputacija „Venecije” nije narušena ni posle 1944. i promene režima. Bez obzira što je zdanje u kojem se kafana nalazila bilo podignuto na visokim stubovima, Dunav je često u vreme najvišeg vodostaja skoro potapao ovu zgradu, pa je bašta prema reci u međuvremenu ograđena, a prepravljena je i terasa, kako bi gosti nastavili da se okupljaju.
----------------------------------------------
Od privatizacije do bankrota
2007. Ugostiteljsko preduzeće „Central” privatizovano, a kupila ga je Zorana Joksimović
2009. Zorana Joksimović je ugovor o kupovinu ustupila NIP „Centralu” čiji je direktor Žarko Pavlović 
2011. Raskinut ugovor o privatizaciji sa kupcem i UP „Central” je ponovo postalo društveno preduzeće. Iste godine oglašen je stečaj.
2012. Proglašen bankrot UP „Central”

Jovan dvanaesti iz Sušića
U bolnici u Štrpcu, 4. avgusta, rođen je dečak od 2.900 grama i majka je sa bebom ubrzo izašla kući da bi pripremila porodičnu slavu Pantelijevdan (9. avgusta). Kum je novorođenčetu nadenuo ime Jovan i on je dvanaesto dete u porodici Radovana (56) i Ljiljane Stanojković (38), u selu Sušiću kod Štrpca.
– Svi su živi i zdravi, hvala bogu. Samo Katarina, koju sam rodila prošle godine, ima bronhitis i svake treće sedmice nosimo je na inhalaciju, u bolnicu u Kragujevac – kaže Ljiljana za „Politiku”.
Priča nam da se od jula 2010. godine, kad ih je novinar našeg lista posetio u srpskom zbegu na jugu Kosmeta, ništa drugo nije promenilo sem broja dece u kući. Stanojkovići su i onda, sa desetoro, bili najmnogoljudnija srpska porodica Kosova i Metohije koja se izdržava od 7.000 dinara dečjeg dodatka i 10.000 dinara socijalne pomoći.
– I dalje živimo od te pomoći i dodatka koje šalje Srbija. Za Jovana nisam dobila ništa, ni od opštine ni od Crvenog krsta, ali možda će nam poslati nešto, kasnije – veli majka.
Opština Štrpce je srpski zbeg na krajnjem jugu Kosmeta, a selo Sušiće je na oštrom obronku Jezerske planine. Selo je na kraju civilizacije i ima samo jedan jedini put, koji vodi u Štrpce (10 kilometara), a kuća Stanojkovića je na kraju sokaka.
Prvenče u porodici bila je Anica, rođena 1992. godine. Za njom, na svet su došli Zorica (1994), pa Jovica (1995), Nenad (1999), Andrej (2000), Andrijana (2002), Natalija (2003), Darko (2005), Jug Bogdan (2006), Anđelija (2009), Katarina (2012) i Jovan (2013).
Nenad je čist domorodac jer je rođen u Sušiću u kući za vreme bombardovanja, 2. maja 1999. godine. Sušićani su, takođe, Zorica, Andrijana i Andrej, Jovica je rođen u Prištini, Jug Bogdan u Beogradu, Katarina u Kragujevcu a ostali su Štrpčani.
Najstarija kći, Anica, udata je u Sevce na Šar-planini, sedam kilometara od Štrpca na zapad, za Marka Cvetkovića i ima dve ćerke, a Zorica je u braku, takođe u Sevcu, sa Nebojšom Bogdanovićem i imaju sina.
Ostalo desetoro Stanojkovića žive u Sušiću, sa ocem i majkom, u dva sobička od 30 kvadrata. Sušiće ima 28 kuća i sve porodice osim jedne slave Svetog Panteliju.

Hedonizam i životne radosti
Ako neko od vas još traga za dokazima o tome da li život ima smisla, pronaći će ih u ovoj knjizi. Jednostavne i istinite, privlačne u svojoj stidljivosti, ali dovoljno smele da prikažu ono sklonjeno od pogleda, priče u antologiji povezuje reč koju toliko volimo da čujemo i izgovaramo – sreća.
Ovom rečima izdavačka kuća „Laguna” najavljuje novu antologiju „Život je uvek u pravu”, koju je priredila Ljubica Arsić.
Bilo da je u pitanju Markesov sudbonosni kavez za ptice, koji uprkos zlovolji trijumfuje kao uzdarje nesrećnom dečaku, i samom zarobljenom iza roditeljskih rešetaka, Apdajkovo divljenje upućeno svakodnevnom intimnom trenutku, Tilinakova životna gozba zalivena francuskim šampanjcem, božićna ćurka koja će u priči Marija de Andradea povezati tek otkrivenom ljubavlju članove jedne poprilično tužne i zagubljene porodice, zavodnička igra skrivanja i preoblačenja u priči Kamenskog, ili krstarenje Bleza Sandrara na prekookeanskom brodu u prašumi, pri putovanju koje nas najviše otuđuje, u svima njima sreća greje kao grumen zlata, kao sunce kojem ni tmurni oblaci ne mogu ništa.
Magijom pripovedanja vrsnih svetskih autora ove antologije – život dobija potrebnu svetlost i lepotu, značenja koja, uprkos mozganju filozofa i uzaludnim zaključcima nauke, mogu da uoče i zabeleže samo majstori svetske književnosti.
Najnovija, šesta po redu, antologija „Lagunine” edicije „Talasi”, podsticajnog i mudrog naslova „Život je uvek u pravu”, ističe Ljubica Arsić, posvećena je lepoti življenja i životnoj radosti, temi koja na pravi način iskušava značajne svetske pisce zastupljene među njenim koricama.
Knjiga sa trideset i devet priča, na više od četiri stotine stranica, varira ono veliko i večno pitanje koje sebi i drugima postavljaju dečaci sedeći posle fudbala na školskom zidiću, ljubavnici pošto zapale još jednu cigaretu pred san, bračni par posle slavljenja godišnjice, starine na klupi u parku: Da li život ima smisla?
Oni koji još tragaju za dokazima, dodaje Ljubica Arsić, možda će ih pronaći u ovoj knjizi. „Tolstojevo načelo da je sreća neinspirativna i da se o njoj malo šta može reći, u svakom slučaju mnogo manje nego o nesreći koja mami raznovrsnošću, ovde je prilično ubedljivo opovrgnuta.
Kao u alhemičarskoj retorti, u kojoj se vazda nešto krčka, ono što je lako – isparava, dok se teško – zgušnjava i pada na dno posude. Sreća propuštena kroz sito života poprima ukus i miris, opipljivost prijatnih stvari i privlačnost zanosa koji, čini se, samo muzika ume da pruži”, kaže ova spisateljica.
Priroda sa svojim podjednako lepim promenama, na klupi obrasloj mahovinom kod Žana Orjea, ili slikom mladosti, poput sočne kupine sa trnom koji oštro ubada, u priči Marsela Arlana, naglašava Ljubica Arsić, pokazuje se kao sastavni deo tajne i delimičnog odgovora da se životni smisao nalazi u samom životu, u življenju tog života punim plućima, kada se vozi nizbrdo i uz strminu i kada se primećuje lepota i u onom svakodnevnom i banalnom.
Pri početnom izboru priča, objašnjava Ljubica Arsić, koja je u antologiju uvrstila značajna pripovedačka imena poput Ljudmile Petruševske, Kolet, Rilkea, Bernarda Malamuda, Edne O’Brajen, Margerit Jursenar, Pavela Krusanova, Isaka Babelja, Vilijama Trevora i drugih, učinilo joj se da će u moru tragičnih priča kojima obiluje celokupna književnost biti veoma teško naći one koje sjaje punoćom življenja i onim sudbonosnim optimizmom kojim odišu pojedinačne sudbine.
„Njen zahtev nije bio da čitaocima predočim jeftine priče sa lažnim sentimentom i veštačkim ushićenjem, kojima su nafilovane sve prodavanije recepture za srećnu udaju, uspešan porođaj i večnu vernost u ljubavnoj vezi, već one koje život i nas u njemu slikaju u punoći doživljaja, u strasti koja miluje, ali može i da poseče poput oštrice brijača”. To, naravno, polazi za perom samo izuzetnima.

Srpski jezik se najbolje uči kroz brzalice
Od našeg specijalnog izveštača
Trebinje – Posle preksinoćnjeg dolaska Monike Beluči u Trebinje, gde uveliko snima kadrove novog filma Emira Kusturice „Na mliječnom putu”, pomama oko prelepe glumice polako se smiruje. Grad nastavlja da živi ustaljenim tempom, mada se muškarci i dalje često osvrću oko sebe nadajući se da će ugledati Moniku Beluči.
U novom filmu dvostrukog dobitnika kanske „Zlatne palme”, zvezda drame „Malena” tumači lik obaveštajke, koji je zasnovan na stvarnom liku žene kojoj se u ratu, sa padom Kninske Krajine, gubi trag jer je promenila identitet.Prema scenariju filma „Na mliječnom putu”, čini se da je lik obaveštajke koji igrate dama sa dva lica: žena koja je na sve spremna, ali i hrabra da prepusti da je emocije vode?
Ta žena je u delikatnoj situaciji – iako obaveštajka, spremna je da se odrekne svega dobrog što joj je život pružio samo da bi pronašla mir koji nema. Život ju je naučio da bude snalažljiva. Iako je imala mnogo problema u životu, mogla je da bude ranjiva i nesigurna, ali ona se ne predaje. Jaka je čak i kada se odlučuje na neizvesnost. Čak i kada joj je najteže, ona se ne plaši da se upusti u emotivnu vezu sa monahom. To mi je dodatni izazov da je prikažem što vernije.U delima Tornatorea, Noe, Gibsona, Mučinoa tumačili ste likove žena koje su propatile zbog ljubavi. Sada opet igrate junakinju koja se žrtvuje zarad muškarca kojeg voli. Kao da ste se „pretplatili” na lik napaćenih dama?
Patnja žene je biblijski motiv. To nam je upisano u genima. Mada, sigurna sam da se skoro svaka žena trudi da to promeni. Još od antičkih drama do danas toliko je očaravajućih likova namučenih žena koje su vam inspiracija za svaki novu ulogu, ali i obaveza da svaki od njih dočarate tako da vam poveruju i oni gledaoci iz antičkog pozorišta od pre 2.000 godina (osmeh). To je beskrajno polje inspiracije, pogotovu ako ste makar jednom iskreno voleli u životu i bili ostavljeni, ako ste majka koja brine o svojoj deci, ako ste imali brižnu majku koja je svaki dan strepela za vas. Patnja ljudi sa ovih prostora, između ostalog, okidač je za preobražaj vašeg lika u novom Kusturičinom filmu. Koliko razumete istoriju stradanja na ovim prostorima, o čemu donekle govori i film, pre svega kroz pad Kninske Krajine?
Znam da istorija nije bila blagonaklona prema ljudima na ovom podneblju, pogotovu ne na kraju 20. veka. Evropa je znala samo da osuđuje ono što se dešavalo ovde, a nije imala najbolji uvid u to. Kada je na jednom ovakvom prostoru toliko etničkih grupa, nije moglo da ne dođe do sukoba. Pod Turcima ste bili 500 godina, a istrajali ste. Znam da vam nije bilo lako proteklih decenija, ali čini mi se da su vas sukobi koje ste preživeli dodatno ojačali za dalju budućnost. Koliko vidim po ljudima u Trebinju, osmeh im je na licu, nadaju se boljim vremenima.Posle italijanskog, francuskog, engleskog pa čak i aramejskog, za potrebe filma „Stradanje Isusovo”, sada ste učili srpski jezik. Koliko je bilo teško?
Vrlo, jer vaš jezik nije kao nijedan drugi koji znam, koji sam čula. Morala sam dosta da se pomučim. Imam dobro pamćenje, što mi je pomoglo. Imala sam i dobrog učitelja koji mi je rekao da se srpski jezik najbolje uči kroz brzalice. Ali dotle još nismo stigli. Za sada znam samo replike iz filma na srpskom, poput: „Sredila sam babu, oprala joj kosu i nahranila je”, a ona me pita: „Jesi li ti jela? Nemoj da mi dolaziš gladna.” Kažem: „Jesam”, a ona veli: „Dodaj mi lekove sa stola.” (Uverava nas na srpskom bez mnogo muke, prim. aut.)Da li ste ranije gledali Kusturičine filmove? Kako ih razumete?
Sve sam ih odgledala i uživala. Kusturica je jedan od najvećih umetnika u ovom periodu istorije umetnosti. Snimio je filmove koji su važni za istoriju filma, pre svega zbog estetike. Pre svih, „Otac na službenom putu” kao drama o iskrenosti, „Podzemlje”, iz kojeg može da se uči o vašoj istoriji, i „Dom za vešanje”, koji je toliko raskošan, a tako bolan kakav je i život inače. Koliko sam shvatila tokom godinu dana pregovora i priprema za novi film, Kusturici je najvažnije snimanje. Tada se oseća najjačim, podjednako kao kada izađe na binu i svira sa bendom. Pronicljiv je, ume da razume ljudsku dušu. Zato su njegovi filmovi toliko slojeviti, zar ne? Naravno, i slikaju raskoš identiteta naroda sa ovih prostora kod kojih se u sekundi smenjuju i suze i smeh. Promena identiteta je jedan od zapleta „Na mliječnom putu”. Kako vi tragate za ličnim identitetom?
Tragam svakim danom. Traganje traje do kraja života. To je jedini način da napredujete, da pogledate u sebe i u ono što ste uradili i pitate se čemu sve to, da li je to dobro po vas i vaše najbliže, šta to znači okruženju, kako doprinosi svetu. Tada shvatate ko ste i zašto ste ovde. Moja devetogodišnja ćerka Deva nedavno me je pitala: „Mama, šta je to smisao života?” Ostala sam nema za kratko, pomislila sam kako to da me moje dete već to pita, a onda sam joj rekla: „Draga moja, za tim ćeš tragati celi život.” Traganje za identitetom i njegovo razumevanje nas definiše. Bitno je da stalno radimo na sebi, saznajemo više, povezujemo. Ako toga nema, život nema smisla i nema razlike između nas i životinja.Koliko lepota pomaže vašem identitetu. Je li ona prednost ili mana?
Prednost, definitivno. Ako ste rođeni lepi, srećni ste, i češće možete da kažete – ne. Ali trebalo bi da znate šta da uradite sa tim darom. Plaši li vas zapažanje Oskara Vajlda da je „lepota samo pet minuta života”?
Lepota proizvodi radoznalost. Ali ako iza lepote nema ničega, onda ona nikoga ne interesuje. Čemu lepota ako ste prazni u sebi.

Najbolje je biti penzioner na Dedinju
Najbolje je biti penzioner u Niškoj Banji,ali ne zato što ih ima svega 43, nego što im su im junske penzije od oko 37.389 dinara, veće od prosečne tamošnje plate od oko 35.283 dinara.
S druge strane, najteže je biti penzioner u Malom Crniću i Žabarima, gde je prosečna penzija ispod najniže u Srbiji i iznosi svega 11.393 dinara, pokazuju najnoviji statistički podaci Republičkog fonda za penzijsko i invalidsko osiguranje.
Ukoliko se uzme u obzir prosečno učešće penzija u prosečnoj zaradi za celu Srbiju od 44.394 dinara prosek za 1,7 miliona penzionera je  24.029 dinara. Prosečna penzija u prosečnoj zaradi učestvuje u Srbiji sa 54,13 procenata. Po zakonu ne bi smela da bude ispod 60 odsto.
Upoređujući podatke o primanjima i penzijama u najvećim gradovima u Srbiji – Beogradu, Novom Sadu, Nišu, statistika pokazuje da je učešće penzija u zaradama najveće u prestonici oko 69,82 odsto gde penziju prima oko 300.000 penzionera.
U Novom Sadu penziju prima 89.997 duša, a učešće u prosečnoj zaradi je 66,51 odsto, dok je u Nišu 54,61 procenat, a penziju prima 76.028 penzionera. Statistika potvrđuje da je prosek penzija u centralnoj Srbiji gde penziju prima oko 1,2 miliona penzionera 53,37 odsto. Gledano po pokrajinama, učešće prosečne penzije u prosečnoj zaradi u Vojvodini je 56,2, a na KiM 48,86.

U ovom času na KiM penziju prima oko 31.132 penzionera, a prosek penzija je oko 21.689 dinara, dok na teritoriji Vojvodine prinadležnosti dobija 417.961 penzioner s prosečnom penzijom od oko 25.950 dinara.
Gledajući po gradovima najviši prosek penzija prema zaradi, posle Niške Banje gde je to učešće 84,22 procenta, ima grad Bor sa oko 52,45 odsto i penzijom od oko 23.286 dinara, Kraljevo s prosečnim učešćem penzija u platama od 48,90 i penzijom od 21.711 dinara u proseku, Jagodina 48,74 odsto i prosečnom penzijom od 21.628, Kragujevac 48.122, odnosno 21.362 i Čačak s učešćem od 47,26 procenata ili 20.980 dinara.
Penzioneri Savskog venca, gledajući po opštinama, stoje najbolje, jer njihove penzije u plati učestvuju s čak 87,89 odsto i prosek im je 39.016 dinara, što je više od prosečne penzije njihovih ispisnika iz Niške Banje, ali s tom razlikom što penzije u centralnoj prestoničkoj opštini još uvek nisu premašile zarade od 51.380 dinara.Slede ih najstariji sa Starog grada s prosečnim učešćem penzija u zaradama od oko 83,5 odsto i penzijom od oko 37.071 dinar. Dobar prosek statistika beleži i na Novom Beogradu gde je prosečno učešće junske penzije u zaradi bilo 81,97 odsto i prosečnom penzijom od 36.391 dinar.
U poređenju s prosečnim učešćem penzija u prestonici, prinadležnosti u većini gradova u unutrašnjosti u prosečnoj zaradi učestvuju s manje od 50 odsto, što je ispod zakonom dozvoljenog proseka. Tako se među penzionerima s jačim učešćem čeka u plati nalaze najstariji u Majdanpeku čije je učešće u zaradama s 55,39 odsto, Bosilegradu 50,9 procenata i Požarevcu s 52,6 odsto.
Najnižu penziju u Srbiji od 11.393 dinara, prima oko 20.000 penzionera u Malom Crniću i Žabarima i njihova penzija u prosečnoj junskoj zaradi učestvuje sa svega 25,66 odsto.
Ništa bolje nije ni penzionerima u Osečini i Ražnju, Rekovcu gde je prosek na čeku oko 13.000 dinara, dok po 14.000 dinara primaju penzioneri u Tutinu, Rači, Varvarinu...

Od početka godine 400 miliona evra neto stranih investicija
BEOGRAD – Narodna banka Srbije (NBS) objavila je da je od početka godine neto priliv stranih direktnih investicija iznosio oko 400 miliona evra.
„Već je sada sasvim izvesno da će ova godina biti uspešnija od protekle po neto prilivu stranih direktnih investicija”, kazala je na predstavljanju avgustovskog Izveštaja o inflaciji predstavnica NBS Snežana Vilaret.
Ona je kazala da je u prošloj godini zabeležen „incidentno nizak” neto priliv stranih direktnih investicija od 232 miliona evra.
Vilaret je rekla da NBS u ovoj godini očekuje da neto priliv direktnih stranih investicija u Srbiju bude 700 miliona evra, što je prilično umerena projekcija.
On je istakla da se investicije očekuju u prerađivačkoj industriji, trgovini i energetici.
Vilaretova je dodala i da je se u narednim godinama očekuje rast investicija, imajući u vidu povoljne makroekonomske indikatore, očekivani oporavak u evro zoni i veću ekonomsku aktivnost najznačajniji spoljnotrgovinskih partnera Srbije.
Prema podacima NBS-a, u drugom tromesečju 2013. godine neto priliv po osnovu stranih direktnih investicija iznosio je 139 miliona evra.
Neto priliv predstavlja razliku između iznosa priliva i odliva investicija.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Građevinska dozvola za samo 12 dana
Sremska Mitrovica – Za samo dvanaest dana, od potpisivanja ugovora o izgradnji američke fabrike kompanije „Kuper standard” u Sremskoj Mitrovici, Gradska uprava za urbanizam i stambeno-komunalne poslove grada izdala je građevinsku dozvolu, što je, kako reče Robert Kening, direktor „Kuper standarda”, najprijatnije iznenađenje koje je doživeo u Srbiji.
Gradonačelnik Sremske Mitrovice Branislav Nedimović kaže, međutim, da u ovom gradu više nema čekanja na građevinske dozvole. Slučaj dozvole za „Kuper standard” je pokazao da se sve može raditi i brže i bolje.
– „Kuper standard” je čekao građevinsku dozvolu 12 dana, ali, ja sada garantujem da će svaki novi investitor od trenutka sklapanja ugovora o izgradnji čekati papire maksimalno od 15 do 20 dana. Uprava za urbanizam i stambeno-komunalne poslove grada je osposobljena da radi brzo i da izađe u susret svakom investitoru, kaže Nedimović.
Posle „Kuper standarda” u Sremskoj Mitrovici očekuju se još dva velika investitora. Grad ima na raspolaganju tri industrijske zone opremljene  infrastrukturom – struja, voda, telefoni, kanalizacija i gas. U zoni „Jezero” investitore čeka 24 hektara građevinskog zemljišta, „Sever 1” oko 45, a „Sever 2” 15 hektara građevinskog zemljišta. Pored toga prostornim planom Grada predviđene su i industrijske zone u svim seoskim naseljima, tako da su procedure oko prodaje i dodele građevinskog zemljišta oslobođene svih opterećenja i ograničenja.
– Mi samo ubrzavamo procedure. Kad nam stigne zahtev novog investitora ne otežemo i zatežemo sa izdavanjem građevinske dozvole. Spremni smo da investitoru izdamo građevinsku dozvolu za najviše 20 dana – kaže Vlada Petković, načelnik Uprave za urbanizam i stambeno-komunalne poslove u Sremskoj Mitrovici.
Pre sedam godina kada je u Mitrovici počelo uređivanje radnih zona malo je ko očekivao da će investitori pokazati interesovanje da dođu u grad, koji je nekad bio poznati industrijski centar, a onda odjednom bukvalno ostao bez industrije, koja je privatizovana, ali i brzo uništena. Za sedam godina otvoreno je deset proizvodnih pogona sa oko 2.100 zaposlenih, a samo ove godine trebalo bi da se zaposli još oko hiljadu novih radnika.
– Kad smo formirali radne zone pre sedam godina, nismo računali da će nas zahvatiti kriza kakvu preživljavamo, pa smo računali na više investitora i zapošljavanje oko 4.000 ljudi. Kako kriza već prolazi računam da će dolaziti sve više i domaćih i stranih investitora, pa moramo biti spremni da im izađemo u susret, da se brže gradi i da ih se što više opredeli za Sremsku Mitrovicu, a to se rešava prvenstveno kratkim rokovima oko dozvola i saglasnosti, ali i stimulacija, zavisno od broja radnika – ističe gradonačelnik Nedimović.

Mišković dobio dva meseca „fore”
Nijedan od trojice advokata Miroslava Miškovića, vlasnika „Delta holdinga” nije došao na ročište pred Specijalnim sudom u sredu, zbog čega je proces protiv jednog od najmoćnijih ljudi u Srbiji na samom početku odložen za dva meseca, odnosno za 14. oktobar.
Mišković je u sud stigao sam, nekoliko minuta pre suđenja, ne progovorivši ni reč na brojna pitanja novinara koji su ga pratili do ulaska u sudsku zgradu.
Rasprava je održana u velikoj sudnici Specijalnog suda. Mišković je seo u prostor iza staklenog zida, a njegov sin Marko smestio se sa njegove leve strane. Zajedno sa njima sedeli su i još osmoro optuženih u aferi sa putarskim preduzećima, dok je Milo Đurašković, vlasnik „Nibens grupe” koji je jedini u pritvoru, sedeo sam, u drugom kraju sudnice i od njega se nije odvajao zatvorski čuvar.
Pripremno ročište, po zakonu, održava se bez prisustva javnosti. Na ročištu se obavljaju pripreme da bi glavni pretres kasnije bio efikasniji.
Miškovićevi advokati Zdenko Tomanović, Nebojša Maraš i Nenad Popović nisu primili pozive jer su na godišnjem odmoru.
S obzirom na to da je odmah bilo jasno da bez branilaca proces ne može da počne, ročište juče formalno nije ni održano, niti je predsedavajući sudija Vladimir Vučinić saopštio da javnost ne može da bude prisutna u sudnici. Osim izveštača „Politike”, niko drugi nije sedeo u prostoru namenjenom za publiku.
Nekoliko minuta pre ulaska sudije, stariji i mlađi Mišković opušteno su razgovarali sa ostalim optuženima iza staklenog zida. Po otvaranju zasedanja, sudija je utvrdio da su na ročište došli zamenica specijalnog tužioca Tamara Ristić, kao i predstavnici oštećenih preduzeća za puteve „Beograd”, „Kragujevac”, „Niš”, „Vranje”, „Vojvodina put” i FAM „Kruševac”.
Redom su prozvani i svi okrivljeni, a zatim i njihovi advokati. U sudnici se, pored kompletnog Miškovićevog branilačkog tima, nije pojavio ni branilac njegovog sina Marka Miškovića, Radoslav Baćović.
Na pitanje sudije Vučinića da li neko od prisutnih ima primedbe na njegovo postupanje, niko se nije javio za reč.
„U ovoj situaciji, nemamo procesne pretpostavke za održavanje pripremnog ročišta jer je u ovom predmetu, po zakonu, obavezna odbrana. Svestan sam situacije da su godišnji odmori u toku. Poznato vam je koji je rok za određivanje pripremnog ročišta i reakcija suda bila je blagovremena, ali opravdan je i izostanak branilaca koji su na godišnjem odmoru”, rekao je sudija Vučinić na kraju rasprave koja je potrajala nepunih pola sata.
Po izlasku iz sudnice, advokat Zoran Ateljević, Đuraškovićev branilac, saopštio je okupljenim novinarima da na ročištu nije bilo prilike da se raspravlja o eventualnom ukidanju pritvora njegovom klijentu.
„Da je bilo održano pripremno ročište moglo je o tome da se raspravlja, ali moram da vas obavestim da je prvostepeni sud ponovo produžio pritvor Đuraškoviću. Prema mojoj oceni, to je učinio ignorišući naloge Apelacionog suda zbog čega ću predati žalbu i tražiti da o pritvoru odluči Apelacioni sud”, kazao je novinarima Ateljević.
Nakon što je pripremno ročište odloženo, iz zgrade Specijalnog suda izašao je Miroslav Mišković, a kasnije i njegov sin Marko, ali nisu davali izjave za medije.
Podsećamo, jedanaestoro optuženih terete se za nezakonito izvlačenje i prisvajanje finansijskih sredstava i imovine iz više preduzeća za puteve od 2005. do 2010. godine.
Tužilaštvo sumnja da su na taj način oštetili putarska preduzeća za 16,95 milijardi dinara, a budžet Srbije za 472 miliona dinara.
Miroslav Mišković pušten je da se brani sa slobode uz jemstvo od 12 miliona evra, njegov sin pušten je ranije uz meru kućnog pritvora.
Selaković: Suđenje Miškoviću treba da bude primer efikasnog sudstva
Ministar pravde Nikola Selaković je posle odlaganja pripremnog ročišta u slučaju protiv vlasnika „Delta holdinga” Miroslava Miškovića u pisanoj izjavi naveo:
„Ne ulazeći u detalje bilo kog sudskog postupka, pa ni ovog koji je u centru pažnje svih naših građana i celokupne javnosti, moram da primetim da se ovakvim postupanjem efikasnost i pravičnost u suđenju čine još mnogo dalekim od Srbije. Suđenje u koje cela Srbija i ceo region gledaju budnim okom mora da bude primer efikasnog i pravičnog sudstva. Svakako da su u postupanju moguće i greške Posebnog odeljenja Višeg suda, ali greške ne smeju da dovode do maratonskih procesa koji se vode unedogled i pretvaraju u suprotnost onoga što pravosuđe mora da bude.”
Efikasnost i pravičnost zavise od suda, ali i od advokata, kazao je Selaković i dodao:
„Da li je i ovde reč o istom scenariju kao kod suđenja u kojem je optuženi jedan političar, čiji su advokati pozivali na što hitnije otpočinjanje suđenja, a danas pozivajući se na formalne razloge čine sve da se ono što više odugovlači.”
Kroz špalir novinara i snimatelja
Sat vremena uoči zakazanog početka ročišta, na platou ispred Specijalnog suda okupile su se brojne novinarske i televizijske ekipe kako bi snimile dolazak Miškovića u sud.
Niz Ustaničku ulicu, idući pešice, prvi je stigao Marko Mišković. On je u zgradu suda ušao sam, osmehujući se snimateljima. Novinare je pozdravio rekavši: „Dobar dan”, ali je na pitanja da prokomentariše kakav proces očekuje kroz osmeh odgovorio: „Ne da mi advokat”.
Nekoliko minuta pre početka ročišta, iz automobila parkiranog pred samom zgradom suda izašao je Miroslav Mišković.
On je gotovo protrčao kroz špalir snimatelja i bez reči se uputio u zgradu. Prošao je kroz metal detektor, a zatim je predao ličnu kartu obezbeđenju na ulazu. Upitan da li kod sebe ima mobilni telefon, Mišković je odgovorio da ga je ostavio u automobilu.

Policijske istrage u Fudbalskom savezu, Partizanu i Crvenoj zvezdi
Srpska policija započela je detaljnu kontrolu poslovanja srpskog fudbala. Trenutno se vode dve paralelne istrage, u kojima se proveravaju razni sumnjivi poslovi i transferi fudbalera.
Jedna istraga vodi se protiv Fudbalskog saveza Srbije (FSS), i nju vode pripadnici Službe za borbu protiv organizovanog kriminala (SBPOK) u saradnji sa specijalnim tužilaštvom, dok se druga odnosi na transfere fudbalera Partizana i Crvene zvezde. Tu istragu vodi Radna grupa za borbu protiv korupcije pri MUP-u Srbije.
Što se tiče prve istrage, nezvanično, pre 20 dana operativci SBPOK-a počeli su sa proverom raznih prijava protiv FSS, a početkom ove nedelje, u ponedeljak, inspektori zaduženi za rad na slučaju došli su u prostorije saveza kako bi detaljno proverili svu dokumentaciju.
Druga istraga, o transferima, traje već duže vreme, a krajem prošle godine prešla je u ruke posebno formirane Radne grupe. U toj istrazi, sumnja se, nestalo je oko 50 miliona evra od transfera fudbalera Crvene zvezde i Partizana, dok je država oštećena za višemilionske iznose na ime poreza.
O kojim je transferima reč, naši izvori nisu želeli da pričaju, napominjući da su već obavljena prva saslušanja i da se prvi rezultati istrage mogu očekivati već od septembra.
Da podsetimo, nedavno je „Politika“ objavila istraživanje po kojem je Partizan za poslednjih 10 sezona zaradio na transferima 88 miliona evra, dok je Crvena zvezda u istom periodu inkasirala 68 miliona evra.
Gde se nalazi taj novac, ako se zna da u Partizanu kasne plate i nema para za stanarine za igrače, a da Crvenoj zvezdi konstantno prete blokade računa zbog višemilionskog minusa?
Obelodanjivanje istraga poklopilo se sa burnim vikendom na fudbalskim terenima, tokom kojih je izbila nova svađa između Crvene zvezde, sa jedne, i Partizana i FSS sa druge strane. Naši izvori nisu želeli da otkrivaju koliko će moći da se istraže javno iznete tvrdnje da je predsednik FSS Tomislav Karadžić „organizator nameštanja fudbalskog prvenstava”.
Kako saznajemo, posebno se proveravaju tokovi novca u FSS, krediti i pozajmice, kao i tenderi za gradnju fudbalskih objekata širom Srbije. Posebno se proverava poslovanje agencije FSS pod nazivom „Plavi, plavi”.
Najveću pažnju policije, tvrdi naš izvor, jedan od direktno uključenih u istragu, trenutno privlači izgradnja kuće fudbala u Staroj Pazovi, kompleksa koji se sastoji od šest terena i zgrade sa hotelom, salom i teretanom.
– Pored ostalog, proveravamo tvrdnje pojedinih svedoka da je u izgradnji ovog kompleksa bio uključen kum jednog od ljudi koji su odlučivali kome će čitav posao da bude poveren – rekao je naš izvor, bez želje da precizira o kome je reč.
Izgradnja kuće fudbala koštala je 14 miliona evra, a vlasništvo dele FSS, zatim Ministarstvo omladine i sporta, kao i opština Stara Pazova koji su zajedničkim sredstvima gradili ovaj kompleks.
Objekat su svojevremeno otvorili predsednik Svetske fudbalske federacije (Fifa) Sep Blater, predsednik Evropske fudbalske unije (Uefa) Mišel Platini, ministarka omladine i sporta Snežana Samardžić-Marković, tadašnji zamenik premijera i ministar unutrašnjih poslova Ivica Dačić, kao i predsednik Fudbalskog saveza Srbije (FSS) Tomislav Karadžić i predsednik opštine Stara Pazova Goran Jović.
Drugi izvori našeg lista tvrde da će u istrazi o kući fudbala posebno biti proverena dva posla pri izgradnji ovog objekta. Jedan je vredan tri miliona evra i taj posao je dobila subotička firma „SMB gradnja”, čiji je vlasnik Predrag Petričević već bio uhapšen pre nekoliko godina pod sumnjom da je utajio porez i prao novac.
Tada se sumnjalo da je Petričević od 5. oktobra 2007. godine do 31. decembra 2010. izbegao plaćanje zakonskih obaveza od oko 2,5 miliona dinara. On je, kako je tada saopštila policija, u nameri da delimično izbegne plaćanje poreskih obaveza lažno prikazao nabavku usluga od firmi koje su osnovali i kontrolisali članovi osumnjičene organizovane kriminalne grupe koja je uhapšena tokom 2010. godine u policijskoj akciji „Šetač”.
Drugi posao koji će posebno biti proveren je tender za nabavku nameštaja za kuću fudbala. FSS je kupio nameštaj od „Simpa” za 520.000 evra i tako odbacio ponudu „Ktitora” koja je bila jeftinija za 120.000 evra.

Euleks: ne postoje tajne optužnice
PRIŠTINA – U sudovima na Kosovu nema tajnih ili zapečaćenih optužnica, jer za to ne postoji pravni osnov, izjavila je danas portparolka misije EU (Euleks) na Kosovu Irina Gudeljević.
Povodom zahteva direktora Kancelarije Vlade Srbije za Kosovo i Metohiju Aleksandra Vulina da se Srbiji dostave spiskovi kako bi se znalo ko je od Srba i za šta osumnjičen, ona je agenciji Beta rekla da Euleks može da potvrdi da u sudovima na Kosovu „nema tajnih ili zapečaćenih optužnica”.
„Nalozi mogu biti izdati tokom procesa optužbe ili nakon podizanja optužnice, u skladu sa zahtevima zakona na Kosovu”, rekla je portparolka Euleksa.
Vulin je u utorak izjavio da Srbija zahteva spiskove, kako bi se znalo ko je od Srba i za šta osumnjičen, zaustavile manipulacije i stvorio preduslov da se u pokrajini uspostavi mir.
„Tražimo da se otvore spiskovi, da se dostave srpskim tužilaštvima, jer je država Srbija dokazala da nijedan ratni zločin ili bilo kakav zločin počinjen od strane Srba nije ostao nerasvetljen i svaki se istražuje”, rekao je Vulin juče u Goraždevcu na Kosovu.
----------------------------------------------
Tahiri: Paralelne strukture biće rasformirane do kraja meseca
PRIŠTINA – Zamenica kosovskog premijera Edita Tahiri izjavila je danas da će do kraja septembra biti rasformirane sve paralelne bezbednosne strukture države Srbije na severu Kosova, ako sve bude išlo kako je planirano sporazumom Prištine i Beograda.
„Ako proces bude napredovao u skladu s vremenskim okvirom i dogovorenim sporazumima, 30. septembra će se ugasiti sve ilegalne srpske strukture bezbednosti koje deluju na Kosovu od 1999. godine”, rekla je Edita Tahiri, koja je i šefica kosovske delegacije u razgovorima o primeni sporazuma Beograda i Prištine.
Kako su preneli prištinski mediji, ona je rekla da će potom „doći i do integracije pojedinaca koji žele da postanu deo Policije Kosova i ostalih bezbednosnih struktura”.
Edita Tahiri je istakla i da se radi na zatvaranju ilegalnih srpskih struktura u opštinama na severu, koje će se kasnije integrisati u kosovske organe.
Prema njenim rečima, taj proces bi trebalo da se okonča do 30. septembra, ako budu poštovani rokovi.
Ona je kazala da se u Briselu razgovaralo i o opštinskim izborima zakazanim za 3. novembar, kao i da su o toj temi razgovarali predstavnici Kosova i Srbije, uz učešće predstavnika OEBS-a.

S ličnom kartom po SIM karticu?
Operativci policije i Bezbednosnoinformativne agencije (BIA) imaju u poslednjih nekoliko meseci velikih problema u otkrivanju narko-dilera i ostalih osumnjičenih za izvršena krivična dela zbog junske odluke Ustavnog suda Srbije (USS) da se pojedine odredbe Zakona o elektronskim komunikacijama, koje su omogućavale službama da traže telefonske listinge od operatera bez prethodne dozvole suda, proglase neustavnim.
Ta odluka USS u suštini štiti prava građana od neovlašćenog korišćenja njihovih podataka, ali je s druge strane stvorila pravnu prazninu koja sad u znatnoj meri onemogućava efikasan rad u borbi protiv kriminala.
Zato je BIA pre dva meseca pokrenula inicijativu da se SIM kartice kupuju uz ličnu kartu. Predlog je podnet Ministarstvu trgovine i telekomunikacija i Republičkoj agenciji za telekomunikacije (Ratel) i nalazi se još u proceduri odlučivanja.
Da bi se problem prevazišao, bilo bi poželjno da se pri kupovini takozvanih pripejd kartica uvede obaveza evidentiranja kupca. Tačnije, kad on dođe na kiosk da pazari karticu, trebalo bi da pokaže svoju ličnu kartu kako bi se napravila jedinstvena baza podataka korisnika mobilnih brojeva, što do sada nije bio slučaj.
Mobilni operateri za „Politiku” kažu da još nisu obavešteni o predlogu MUP-a, kao i da će ukoliko odluka bude doneta, to i poštovati.
– Sve dok se ne donese zakon i pravno se reguliše u sistemu Republike Srbije, „Telenorovi” korisnici će i dalje imati mogućnost da pripejd kartice kupuju bez lične karte. Kompletna procedura biće naknadno utvrđena, kad za obaveznu registraciju pripejd korisnika bude definisan zakonski okvir i bude donet podzakonski akt za sprovođenje ove politike. „Telenor” će se tome prilagoditi svakako – objasnili su u „Telenoru”.
– Kupovina SIM kartice uz ličnu kartu može da pomogne u identifikaciji korisnika u slučajevima pojedinaca koji se bave kriminalom ili terorizmom, jer može da poveća operativnu efikasnost organa za sprovođenje zakona.Naravno, uz optimističku pretpostavku da su osumnjičeni i počinioci koristili SIM kartice koje su legalno pribavili koristeći svoja dokumenta. Može se očekivati da uvođenje obavezne registracije pripejd SIM kartica otvori novo sivo tržište, kao i da će pojedinci koji žele da prikriju svoj identitet, već odabrati jedan od načina kako da to i postignu, bez obzira na to da li planiraju da se bave nezakonitim radnjama ili ne – naveli su u „Telenoru”.
I u „Telekomu” su rekli da o uvođenju obavezne registracije svih pripejd korisnika nisu dobili zahtev od nadležnih institucija.
– Ukoliko do toga dođe, „Telekom Srbija” će kao i do sada poštovati sve zakonske norme i propise. Sve SIM kartice prodate u našim objektima su registrovane na ime vlasnika, dok dilerska prodajna mesta nisu bila u obavezi da registruju vlasnika. Preko distributerske prodajne mreže „aplikativno izdavanje” nije izvodljivo, pa se samim tim i kartice prodaju bez evidencije podataka korisnika – objasnili su u „Telekomu”, dok je i stav „Vipa” donekle sličan.
–. Očekujemo da će nas nadležni organi konsultovati prilikom definisanja obaveze registracije pripejd brojeva u Srbiji, kako bismo zajednički došli do rešenja koje najviše odgovara svim zainteresovanim stranama, uključujući i korisnike – naveli su u „Vipu”.
---------------------------------------------------------------------------
Šta sa milionima neevidentiranih kartica?
Postavlja se pitanje, posle svega, šta će se dešavati sa već unazad desetak godina prodavanim pripejd karticama za mobilnu telefoniju (oni korisnici koji telefoniraju „na dopunu”). Akose predlog MUP-a i BIAusvoji, ne postoji način da se milioni većprodatih kartica evidentiraju i njihovi korisnici „popišu”. Jer, ove pripejd kartice su kupovane godinama unazad na kioscima širom Srbije i gotovo svako domaćinstvo ih ima, neki i po nekoliko. Podaci Ratela za 2012. godinu pokazuju da u Srbiji i dalje ima više pripejd nego postpejd korisnika (onih koji imaju potpisan ugovor sa operaterom). Naime, od 9,14 miliona korisnika mobilne telefonije u Srbiji, 59 odsto je pripejd korisnika.
Sa druge strane, praksa u većini evropskih zemalja je da je nemoguće kupiti ove kartice bez ličnih dokumenata, baš da bi se predupredili kriminalni i anonimno-preteći pozivi.
 ------------------------------------------------------------------------------
Privatnost i zloupotrebe
Zahtev za ocenu ustavnosti odredaba Zakona o elektronskim komunikacijama, podneli su zaštitnik građana Saša Janković i poverenik Rodoljub Šabić. Problem je bio u tome što su takozvani zadržani podaci (informacije iz kojih se vidi kada je građanin i sa kim razgovarao) bili potencijalna meta zloupotreba, jer su mogli da se koriste bez ovlašćenja. Sve je otkriveno posle Šabićevog izveštaja koji je pokazao da je samo jednom od četiri telefonska operatera, za godinu dana, podneto čak 4.400 zahteva za pristup „zadržanim podacima”, a za više od polovine njih nije postojao nikakav pravni osnov. Pravna praznina nastala posle te odluke USS odnosi se na sam način rada policije. Tačnije, kad policija juri dilere droge, ona mora da traži od suda nalog da ostvari uvid u njegove telefonske listinge – s kim, koliko dugo, kad i koliko je pričao. Stvar je u tome da dileri dobro poznaju metod rada policije i koliko im je potrebno da dobiju saglasnost suda, pa na svakih nekoliko dana menjaju telefonske kartice.

Marketingom na probleme
U vrelo letnje vreme tablodi koji služe kao službena glasila vladajuće stranke imaju novu zabavu. Evo, gledam naslov koji kaže: „Novi Tesla dolazi za ministra finansija”. Pored Soraje, Stanije i odlazećeg Mlađana Dinkića, u fokus medijske pažnje preko noći su uleteli Stros-Kan i izvesni Lazar Krstić za koga kažu da će biti ministar finansija u Vladi Srbije. Tvrdi se, ni više ni manje, da je dečko čudo, vunderkind, genije koji će rešiti sve naše finansijske i ekonomske nevolje. Naravno uz poneki savet čika Stros-Kana.
E, bravo! Divno! Naš čovek, mlad, takoreći genijalan, koji se obrazovao u svetu hoće da se vrati kući i da pomogne zemlji. Šta bi čovek lepše mogao da poželi? Nego, čekajte, da vidimo čime se ovaj mladi čovek kvalifikuje za to nimalo lagano mesto. Ono što iz novina znamo jeste da je, iako na poznatom univerzitetu Jejl, ipak završio samo osnovne studije, i da je posle toga počeo da radi u jednoj konsultantskoj kući. Dakle imamo čoveka od 29 godina, diplomca sa vrlo malo radnog iskustva, bez ikakvog iskustva u državnoj administraciji i vođenju sistema, bez ikakvog praktičnog poznavanja finansijskog i ekonomskog sistema Srbije, kome neko želi da poveri vođenje finansija u našoj državi? Da li ovo ikome zvuči ozbiljno?
Evo kako se to nekada radilo. Milan Stojadinović je kao državni pitomac putovao na školovanje u Nemačku, Francusku i Britaniju. U Parizu je detaljno izučavao kako funkcioniše sistem državnih finansija Francuske, a u Bavarskoj i Berlinu je izučavao kako se organizuje sistem državnog budžeta. Kad se vratio u zemlju, doktorirao je upravo na temi „Nemački budžet”. Sa svim tim teorijskim znanjima i doktoratom tek je mogao da počne da upoznaje državnu upravu kao poseban sistem i prvo radno mesto u Ministarstvu finansija koje je zauzeo bilo je mesto običnog službenika. U sledećih deset godina postepeno je prolazio sve stepenice u tom ministarstvu učeći posao od velikana kakav je bio Laza Paču da bi posle rata postao načelnik i na kraju ministar. Tad asistenti fakulteta i tek svršeni diplomci nisu mogli da postanu ministri.
Druga stvar koja me istinski brine jeste to što je ovo ponavljanje priče o „ekspertima” koju smo jednom već prošli sa vrlo nesrećnim iskustvom. Mladi Krstić je, kako nam kažu, zaposlen u konsultantskoj kući „Mekenzi”. Pre desetak godina već nam je došao čitav niz takvih stručnjaka koji su radili za svetske finansijske institucije pa su svoje pozicije u državnoj upravi Srbije nažalost koristili za promovisanje interesa upravo tih institucija, velikih svetskih banaka i centara finansijske moći, a ne interesa Srbije. Dva glavna posla koja su odradili bila su: najpre, radikalno smanjivanje carina i omogućavanje da Srbiju preko noći poplavi strana roba, i drugo je bilo uništavanje velikih domaćih banaka (čiji stečaj ni do danas nije okončan) i SDK, i time prepuštanje bankarskog tržišta i platnog prometa upravo stranim bankama. Nikoga, nažalost, ne čudi što su ti eksperti nakon odlaska iz administracije po pravilu zauzimali mesta u upravnim odborima istih tih banaka, a kamate na kredite u Srbiji spadaju među najviše u Evropi.
Potpredsednik vlade je u pravu kada tvrdi da nema dovoljno ozbiljnih kadrova koji poznaju finansije i ekonomiju. I oni koji su ih pre nekoliko godina podržavali poput Dejana Miljkovića danas oštro kritikuju politiku njihove vlade. Međutim, njegova stranka, srećom, nije isto što i Srbija. Ova zemlja i dalje ima veliki broj ozbiljnih ljudi i istinskih stručnjaka koji se nažalost drže podalje od ovakvih partija i ovakve vlasti. To važi za razne oblasti pa i za finansije i ekonomiju. Ljudi poput Jovana Dušanića, Miroslava Jovanovića ili Danijela Cvjetićanina od početka ukazuju na pogubne pravce razvoja srpske ekonomije, ali te ljude ne možete videti nigde u javnosti ili ne daj bože na televizijama, rezervisanim za podobne analitičare. Jedini ekonomista član SANU takođe nikada ne dobija šansu da u medijima iznese svoj sud o stanju naše ekonomije. Takvih ljudi sa znanjem, praktičnim iskustvom i integritetom ima u ovoj zemlji više nego dovoljno. Ali oni političarima nisu potrebni.
Dovođenje na ministarska mesta ljudi bez iskustva i težine, kao i eventualnih stranih stručnjaka koji ne poznaju domaći ekonomski sistem, mentalitet i odnose, je neozbiljno. Sve to može fino da posluži u marketinške svrhe, posebno uz ovakvu kontrolu medija, ali ne može da reši probleme. Problemi srpske ekonomije su strukturni i nisu vezani za pojedinačna rešenja. Ovde treba imati snage i hrabrosti da se promeni propali ekonomski model kojim se država zadužuje da isplati penzije i plate u javnom sektoru, kojim privlači strane investitore dajući im nenormalno visoke subvencije i uništavajući domaće konkurente, i na osnovu kog se više i ne razmišlja o mogućnosti razvoja bez stranih investicija i tehnologije. A to je model kojim Srbija neumitno postaje kolonija.
Viši naučni saradnik, Institut za evropske studije

Bolnica prenatrpana, nedostaju lekari
Kada je juče ministarka zdravlja Slavica Đukić-Dejanović ušla sa ekipom „Politike” u nenajavljenu posetu Infektivnoj klinici u Beogradu i zaposleni i pacijenti bili su iznenađeni. Dok su lekari u prvom trenutku delovali zbunjeno članovi porodica pacijenata kritikovali su nadležne zbog neobaveštenosti o virusu zapadnog Nila.
„Zašto lekari u domovima zdravlja ne znaju za taj virus? Oni ne znaju da daju dijagnozu, pa oboleli idu od jedne do druge ustanove, a onda ih dovedu na Infektivnu kliniku KCS-a polumrtve. A kada zoveš telefonom Hitnu pomoć, oni neće da dođu. Virus je postojao i prošle godine, pa se pitam kako to da ne znaju da prepoznaju bolest”, pita se Nataša Gundel koju smo juče zatekli u holu Klinike za infektivne i tropske bolesti KCS-a, gde je došla da obiđe člana porodice.
Anđelija Kerabić, iz Beograda, naglašava da je njen muž imao tri dana visoku temperaturu, a da mu je lekar rekao da čeka još tri dana da vidi da li će da spadne, ne pomislivši da boluje od virusa zapadnog Nila.
Lekari su upoznali ministarku sa trenutnim stanjem u bolnici: od težih formi pomenutog virusa obolelo je 39 ljudi, a preminulo troje pacijenata, uglavnom starijih koji su patili od nekih hroničnih bolesti. Oni koji se trenutno nalaze u teškom stanju, priključeni su na aparate za veštačko disanje, a oni koji su preživeli „pakao”, ne mogu da veruju šta ih je snašlo.
Smogli su snage da kažu ekipi „Politike” da im je bolje, ali da ne mogu da predvide koliko će oporavak trajati.
„Sada se odlično osećam, ali bilo je teško. Danima sam imao temperaturu 39, 40. Strašno”, objašnjava pacijent V. K. iz Beograda.
Ipak svi pacijenti i njihovi rođaci sa kojima smo juče razgovarali imali su samo reči hvale za lekare koji ih ovde leče, mada je primetno da bolnica nema dovoljno ni doktora ni medicinskih sestara.
Profesor dr Dragan Delić, direktor klinike, podsetio je ministarku da virus ne može da se prenese sa čoveka na čoveka, da zarazu prenosi komarac i da su najugroženiji stariji i hronični bolesnici.
Tokom ove nenajavljene posete ministarka zdravlja je primetila mnoge „nelogičnosti” za koje smatra da moraju da se promene. Prostor u bolnici je prenatrpan, što za pacijente nije dobro.
– Problem mora da se reši, jer u sobi na intenzivnoj nezi leži šestoro umesto četvoro bolesnika. To je upozoravajuće za mene kao ministra. Odgovornost lekara i drugog osoblja je na nivou, o čemu govore iskustva i pacijenata i njihovih porodica. Činjenica je da lekari ove bolnice moraju da budu uključeni u proces stručnog obrazovanja kolega koji rade u domovima zdravlja i hitnoj pomoći, jer se stiče utisak da se, bez obzira na to što imamo problem groznice zapadnog Nila, u domovima zdravlja ne misli dovoljno o tome. Nedostatak sestara zaduženih za negu u klinici postoji, što je problem i KCS-a i Ministarstva zdravlja – kaže dr Đukić-Dejanović.
Ona je objasnila medicinarima da je lane u ovo vreme obavestila sve jedinice lokalne samouprave da je jedini pravi način prevencije oboljenja zaprašivanje komaraca, i sugerisala da treba da se predvide budžetska sredstva za to, budući da je to jedini način da se spreče teške posledice.
------------------------------------------------------
Neophodno preuređenje bolnice
Iako se na ovom mestu zbrinjavaju najteži slučajevi, ova klinika je jedna od onih kojima je potrebno hitno preuređenje. U nekim njenim objektima otpada malter sa zidova, plafon prokišnjava, pod je propao...
Profesor dr Dragan Delić, direktor klinike, objašnjava da se „repertoar” infektivnih bolesti promenio i da je od 1990. godine otkriveno više od 30 novih infektivnih bolesti.
– Potrebne su sobe sa izolacijom, jer očekujemo pojavu egzotičnih bolesti iz tropskih i suptropskih krajeva, koje mogu postati naša realnost. Činjenica je da Srbija ima sve više azilanata, pitanje je koje sve infektivne bolesti mogu da donesu, a tu je i globalno otopljavanje, od čega se realno plašim, što znači da su povoljniji ulovi za insekte, pre svega komarce. Ne mogu da isključim mogućnost da se za koju godinu ne vrati malarija, kao što je to slučaj sa Grčkom. Dobili smo sredstva od Ministarstva zdravlja da uradimo nadziđivanje prijemne ambulante. Kada to završimo, radićemo preuređenje stare zgrade. Cilj nam je da napravimo novu kliniku sa 120 kreveta, gde će sobe biti dvokrevetne sa kupatilom, a postojaće i prostorija sa „negativnim pritiskom”, odnosno gde nikakve infekcije ne mogu da izađu iz nje. Težište mora da bude na ambulantnom radu, dnevnoj bolnici i sa „jakom” intenzivnom negom. Postojeća klinika izgrađena je pre 90 godina i obuhvata osam objekata – dodao je dr Delić.

Zbog duga nastavniku – škola „na doboš”
U Stepanovićevu, selu nadomak Novog Sada, pre nekoliko dana održana je javna licitacija pokretne imovine OŠ „Aleksa Šantić”, ali nije bilo zainteresovanih kupaca. Problem u ovoj školi nastao je još pre četiri godine kada je direktor škole nastavnika fizičkog poslao na lekarski pregled, zbog kako je rekao, zdravstvenih sposobnosti, i prekinuo mu radni odnos.
astavnik je tužio školu zbog otkaza, a sud je presudio da bude vraćen na posao i da mu se na ime neisplaćenih plata isplati 825.000 dinara. Škola je isplatila većinu duga, ali je zbog ostatka oko 2.000 evra ipak otišla „na doboš”. Kada će biti održana sledeća licitacija nismo uspeli da saznamo, jer se u školi, kao i u Mesnoj zajednici niko nije javljao na telefon.
Ovo je jedan od dramatičnih primera poremećenih odnosa u školama u Srbiji, u kojem su, nažalost, deblji kraj izvukli učenici, škola i selo, sa oko dve hiljade stanovnika. Ovakvi slučajevi u srpskoj prosveti su ipak malobrojni, jer se obično problemi između direktora i nastavnika završe oduzimanjem određenog procenta od plate.
A prema podacima inspekcijskog pregleda ustanova Ministarstva prosvete u školskoj 2012/13. godini, od 106.313 zaposlenih u osnovnim i srednjim školama Srbije, lane su u samo 244 slučaja izrečene disciplinske mere, uglavnom novčane kazne, a u manjem broju i prestanak radnog odnosa.
Direktori tvrde da kaznama pribegavaju u krajnjem slučaju, kada se iscrpu sva upozorenja, razgovori i opomene, nastavnici s druge strane kažu da je problem u samovolji direktora, a prosvetni inspektori najčešće zaključuju da su u pitanju poremećeni ljudski odnosi.
Nastavnici uglavnom nisu raspoloženi da pričaju pod imenom i prezimenom, ali tvrde da nije uvek krivica do kolega, već da tu ima i mnogo neraščišćenih odnosa i osvete. Oni najhrabriji prijavljuju sindikatu, a sindikat prosvetnim vlastima. Kako su za naš list više puta rekli i Slobodan Brajković, predsednik Sindikata radnika u prosveti Srbije, kao i predsednik Unije sindikata prosvetnih radnika Srbije Dragan Matijević, prosvetnim vlastima je predato na stotine prijava protiv čelnih ljudi u školama zbog mahinacija sa radnim mestima.
– Nije lako biti direktor, uvek ste između ministarstva, sindikata, nastavnika i roditelja, a danas je najlakše optužiti direktora. Protiv nas su se sad najviše okrenuli sindikalisti i to oni koji bi želeli da budu direktori. A gde su svi oni kada se raspiše konkurs za direktora? – pita Dragan Jovičić, direktor OŠ „Branislav Nušić” u Smederevu, koji je poznat kao čovek „bez dlake na jeziku”.
On je 13 godina direktor i kaže da na sreću do sada nije bio u prilici da teže kažnjava nastavnike. Kada se uoči problem, uvek se prvo razgovara sa nastavnikom, priča se i na nastavničkom veću i tek onda se izriče novčana kazna.
– Najčešći je problem izostanak sa časova, a kazna odbijanje od plate, jer ako se već nagrađuju oni koji dobro rade, logično je da se kazne oni koji imaju propuste – ističe direktor ove smederevske škole. On dodaje da je ovaj posao vrlo zahtevan, da to nije samo sedenje u fotelji, već se vodi računa i o odnosima u kolektivu, hrani, struji, opštini...
– Direktori najčešće izriču kazne nastavnicima zbog propusta u radu, odnosno neizvršavanja obaveza. U mojoj školi nikada nisam imao velikih problema, kao što je slučaj u Stepanovićevu – kaže Svetozar Kozarov, predsednik Aktiva direktora novosadskih osnovnih škola.
Kozarov kaže da su poslednjih godina direktorima dodate i nove dužnosti, a jedna od najzahtevnijih je bodovanje škola zbog kojih se „tresu” i nastavnici i direktori.
– Ja sam direktor 21 godinu i uvek sam sve probleme uspevao da rešim razgovorom i popuštanjem, mada ima direktora koji učestalo kažnjavaju nastavno osoblje. Novčane kazne se izriču kada nastavnik stalno kasni na posao, ne predaje na vreme, ne uradi pripremu, zbog devijantnog ponašanja prema đacima... Imate 2.000 škola, ima svakakvih slučajeva, a najčešće se umeša sindikat i tu onda uvek bude problema – objašnjava Kozarov.
Direktori su u obavezi da posećuju časove i na taj način kontrolišu nastavnike, kako i šta ovi predaju, da li popunjavaju sve rubrike u dnevniku, a takođe su u obavezi i da nastavnika pošalju na pregled ukoliko posumnjaju da postoji neki mentalni problemi.

Lazar Krstić novi ministar finansija
BEOGRAD – Posle večerašnjeg razgovora sa prvim potpredsednikom Vlade Srbije Aleksandrom Vučićem, Lazar Krstić prihvatio je funkciju ministra finansija, objavila je Radio - televizija Srbije.
Krstić je prihvatio mesto i od 26. avgusta on će biti ministar finansija u Vladi Srbije, rekao je posle sastanka Vučićev savetnik Siniša Mali.
Krstić je rodom iz Niša, a nakon što je kao đak generacije maturirao u gimnaziji „Bora Stanković”, primljen je na prestižni američki univerzitet Jejl i tamo dobio stipendiju.
Već na prvoj godine studija izdvojio se kao jedan od najboljih akademaca, u trećoj godini proglašen je najperspektivnijim, a 2007. je i diplomirao u oblasti matematike, etike, politike i ekonomije.
Po završetku školovanja, zaposlio se u konsultantskoj kući „Mekenzi”, gde i sada radi.
Lazar Krstić - američka škola za srpske finansije
Diplomac američkog univerziteta Jejl Lazar Krstić i član „Mense”, koji je večeras prihvatio funkciju ministra finansija u rekonstruisanoj Vladi Srbije, sada radi u konsultantskoj firmi „Mekinzi” u Njujorku, diplomirao je na matematici, etici, ekonomiji i politici kao jedan od najboljih studenata, a među 5.000 kolega proglašen najperspektivnijim.
Savetnik prvog potpredsednika vlade Siniša Mali potvrdio je Tanjugu da je Krstić prihvatio je funkciju ministra finansija Srbije „i od 26. avgusta on će biti novi ministar finansija u Vladi Srbije”.
„Dogovorio sam se sa (prvim potpredsdenikom vlade Aleksandrom) Vučićem, biću ministar finansija”, potvrdio je i Krstić za „Blic”.
Krstić (29), rođen je u Nišu, gde je završio osnovnu školu i gimnaziju „Bora Stanković” i to kao đak generacije, da bi posle toga bio primljen je na prestižni americki univerzitet Jejl i tamo dobio stipendiju za školovanje koje je godišnje koštalo 42.500 dolara.
Kao đak u Srbiji, bio je i polaznik naucne stanice „Petnica”, gde je i saznao od starijih kako bi mogao da konkuriše za strane fakultete. Krstić je probao da konkuriše na više njih, ali kada je shvatio da je primljen na najbolji, nije imao dilemu.
Na Jejlu je bio jedan od osnivaca Društva evropskih studenata, a primljen je i u bratstvo „Delta Kapa Epsilon”, čiji su clanovi bili i americki predsednici - sin i otac Džordž Buš. Pored njih, tu su se školovali i Džerald Ford i Bil Klinton.
Već od prve godine studija na Jejlu izdvojio se kao jedan od najboljih akademaca, u trećoj godini proglašen najperspektivnijim, a 2007. je i diplomirao u oblasti matematike, etike, politike i ekonomije.
Iste godine je započeo karijeru u konsultantskoj kuci „Mekinzi”, gde kao finansijski ekspert radi i danas u Njujorku.
Krstić je takođe i član srpske „Mense"“, koja okuplja ljude natprosecne inteligencije. Dobitnik je i jednog od prvih 200 novih pasoša, koji su pripali samo zaslužnima.
Krstić je i ranije govorio da bi se rado vratio u Srbiju, cak i za mnogo manju platu nego što je ima u Americi.
Govorio je da bi „pre u Srbiji radio za 6.000 evra nego u Americi za 60.000”.
Domaći mediji podsećaju da se budući ministar finansija još pre sedam godina, dok je studirao na Jejlu, nudio da volontira u vladi, ali ga iz Beograda tada nisu udostojili ni odgovora.

Može li Ustavni sud da sruši Pajtićevu vladu?
Jedan od puteva kojima naprednjaci pokušavaju da sruše vlast u Vojvodini – preko pokrajinskog Statuta, po svemu sudeći je ćorsokak. To što je predsednik Saveta za Vojvodinu Srpske napredne stranke Igor Mirović rekao da bi pokrajinska vlada, u slučaju da Ustavni sud Srbije (USS) odbaci značajne elemente Statuta Vojvodine, morala da podnese ostavku, samo je u domenu naprednjačkih želja, jer ne postoji nikakva obaveza Bojana Pajtića i ostalih da to urade. Naprednjaci bi eventualno mogli da idu na kartu podsećanja na izjave demokrata o Statutu prošlog leta, kada je USS ocenio neustavnim 22 člana Zakona o prenosu nadležnosti. Reč je o zakonu na osnovu koga je donet Statut.
„Setite se kako su tada sa nivoa pokrajinske vlasti govorili da i dalje imaju pun legitimitet, da je Statut i dalje na snazi, da oni i dalje funkcionišu na osnovu Statuta koji nije osporen, minimizirajući istovremeno osporene delove Zakona o nadležnosti. Zato mi sada sa pažnjom i bez bilo kakvih pritisaka očekujemo ocenu Ustavnog suda”, kaže za „Politiku” visoki funkcioner SNS-a Igor Mirović. „Naglašavam da niko od nas niti može niti želi da vrši bilo kakve pritiske na članove Ustavnog suda, koji su sami najavili da će odluku o ustavnosti Statuta doneti u poslednjem kvartalu godine”, dodaje Mirović i naglašava da su sudije USS-a izabrane za vreme vlasti Pajtićeve Demokratske stranke. Pajtić je, međutim, krajem jula za naš list rekao da očekivana neustavnost pojedinih odredaba Statuta nije razlog za vanredne pokrajinske izbore.
„Ustavni sud svake godine ospori desetine pojedinih zakona koje je donela republička skupština. Ako bismo pratili tu uvrnutu logiku, svaki put kada se ospori pojedina odredba zakona trebalo bi da imamo parlamentarne izbore na nivou Republike”, rekao je Pajtić.
Da neustavnost nekih odredaba Statuta Vojvodine nije razlog za ostavku smatra i dr Darko Simović, profesor ustavnog prava na Kriminalističko-policijskoj akademiji. „Statut je važan akt, najviši akt autonomne pokrajine. Ali ta njihova vlast je politički legitimitet stekla i potvrdila na prošlogodišnjim izborima, što znači da postoji jasna politička volja u Vojvodini, koja stoji iza tog Statuta, a to ne može da se negira. S obzirom na to da imaju taj politički legitimitet, osim ako oni osećaju neku moralnu odgovornost da podnesu ostavku, ne postoji drugi mehanizam da oni budu smenjeni ili opozvani s vlasti. Jeste, velika je moralna odgovornost kada se stoji iza jednog pravnog akta koji je neustavan, ali ne postoje mehanizmi snošenja političke odgovornosti, osim na izborima”, ističe Simović.
Na primedbu da je onda velika i moralna odgovornost parlamentarne većine prethodnog saziva u Skupštini Srbije, koja je usvojila Zakon o prenosu nadležnosti, pa potvrdila i ovaj Statut, on podseća da je ta vlast već kažnjena na prethodnim izborima. „E sad, da li zbog toga ili zbog nekih drugih propusta, to mi sada ne možemo da ocenjujemo, ali u svakom slučaju ta politička većina je snosila odgovornost, jer je trenutno u opoziciji”, ukazuje dr Darko Simović.
Za direktora Centra za regionalizam Aleksandra Popova potpuno je apsurdna situacija u kojoj naprednjaci koriste eventualnu odluku Ustavnog suda kao argument za osporavanje legitimiteta vlade Bojana Pajtića. Kako ističe, to nije akt koji je donela samo Skupština Vojvodine, i to jednostrano, pa da se može reći da je to neka vrsta njihovog protivustavnog delovanja.
„Jedini racionalan pristup koji bi doprineo rešenju krize u odnosima Beograda i Novog Sada, bio bi politički dogovor kako sada izaći iz ove situacije kada Ustavni sud osporava dva akta koja definišu status i nadležnosti pokrajine. Pošto ovde nije reč o racionalnom pristupu, već se želi da se po svaku cenu postigne ista većina na svim nivoima, onda je zagovornicima toga svaki argument dobar – i lažan i stvaran”, kaže Popov.
O mogućem scenariju nakon donošenja odluke Ustavnog suda, Mirović ponavlja da bi bilo logično i prirodno da se ide na proveru volje građana, jer bi eventualno proglašenje neustavnosti Statuta značilo da više ne postoji okvir u kojem Vojvodina u punoj meri može da funkcioniše i da građani moraju da povere mandate novoj skupštini koja bi pripremila nove zakonske okvire za funkcionisanje pokrajine.
„Drugi kolosek je da i dalje imamo neku vrstu statusa ’kvo’. Vladi Vojvodine očigledno ne bi smetalo da funkcioniše u jednom osakaćenom modelu, jer funkcionerima je dobro, oni imaju sve privilegije… Zato mislim da je ovaj kolosek vrlo realan”, priznaje Mirović.
A. Komnenović, B. Baković  
------------------------------------------------------------------
Slede izbori u Vrbasu i Odžacima
Prvi test za odmeravanje snaga demokrata i naprednjaka biće na jesen u Vrbasu. Kako „Politika” saznaje, za nekoliko dana predsednik Skupštine Srbije Nebojša Stefanović trebalo bi da raspiše izbore u Vrbasu, a mogući termin je i poslednja nedelja septembra. U svakom slučaju, do kraja oktobra stanovnici te opštine sigurno će izaći na birališta. Trenutno, vladajuću većinu u Vrbasu čine DS i SPS. Demokrate imaju ubedljivo najviše odbornika – 16, sledi SNS sa sedam odbornika, zatim SPS, SPO i grupa građana koju čine bivši odbornici SRS. U lokalnoj skupštini ima ukupno 36 odborničkih mesta.
„SNS je potpuno spreman za izbore u Vrbasu. Nosilac naše liste biće dr Branislav Kažić, lekar specijalista. Očekujemo da konkretne izborne aktivnosti počnu 1. septembra”, kaže za „Politiku” funkcioner te stranke Igor Bečić.
Biće zanimljivo videti kakav je raspored političkih snaga u Vrbasu, s obzirom na to da su na republičkim izborima pre godinu dana tri najveće stranke SNS, DS i SPS bile gotovo izjednačene sa po 23 odsto.
Nakon Vrbasa, sledeći test u Vojvodini biće lokalni izbori u Odžacima početkom sledeće godine. I u toj opštini sada suvereno vladaju demokrate, a u opoziciji su SNS i SPS.
A. K.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Fidel Kastro: Nisam očekivao da ću ovoliko dugo živeti
HAVANA – Bivši kubanski lider Fidel Kastro izjavio je da nije očekivao da će živeti još sedam godina kada je 2006. bio prinuđen da se zbog bolesti povuče sa vlasti.
Komentar penzionisanog vođe kubanske revolucije sadržan je u dugom članku koji su državni mediji danas objavili povodom njegovog 87. rođendana.
Reč je o prvom članku koji je Kastro objavio od marta ove godine. Od kada se povukao sa vlasti, retko se pojavljuje u javnosti. Svoju čuvenu kolumnu „Refleksije” prestao je da objavljuje još prošle godine.
U najnovijem tekstu, Kastro se osvrće i na nedavnu smrt predsednika Venecuele Huga Čavesa kao i na neke ključne trenutke „hladnog rata”.

Amerika i Rusija – testiranje nerava
To što je američki predsednik Barak Obama na prošlonedeljnoj konferenciji za novinare otvoreno rekao da je od povratka Vladimira Putina u Kremlj primećena „antiamerička retorika na ruskoj strani” predstavlja još jednu potvrdu da je između Rusije i Amerike, koje su 2008. započele „resetovanje” svojih odnosa, sve krenulo nizbrdo. Rusko davanje privremenog azila bivšem saradniku američkih obaveštajnih službi Edvardu Snoudenu navelo je Obamu da otkaže samit sa ruskim predsednikom, što je prvo slično otkazivanje od hladnog rata (ako ne računamo odluku ruskog premijera Jevgenija Primakova da na vest o početku NATO bombardovanja Jugoslavije naredi pilotu aviona kojim je leteo u zvaničnu posetu Vašingtonu da se smesta okrene i vrati u Moskvu).
Opasku o ruskoj navodnoj antiameričkoj retorici Obama je na istoj konferenciji dopunio i opisom Putina kao „klinca koji se dosađuje u zadnjem delu učionice“ (da bi odmah usledila duhovita reakcija američkih blogera koji su napisali: „Ako je Putin dete koje se dosađuje u učionici, onda je Obama razmaženo derište u Beloj kući”).
Iz Moskve nije stigla zvanična reakcija na ove reči, osim što je jedan neimenovani ruski diplomata za „Komersant” rekao da je „Obama udario na ličnost, što je apsolutno nedopustivo”.
Međutim, ono što je iz cele situacije zatezanja odnosa SAD i Ruske Federacije očigledno jeste da je po prvi put na najvišem nivou pokrenuta priča o antiameričkom raspoloženju u Rusiji, ali i antiruskom raspoloženju u Americi, koji su godinama očigledni u medijskim izveštajima i izjavama političara i analitičara.
Kada je prošle godine svetska javnost slučajno saznala privatni razgovor Obame i tadašnjeg ruskog predsednika a sadašnjeg premijera Dmitrija Medvedeva, analitičari su pomislili da su te izjave možda zapravo samo uigrana predstava za javnost. Misleći da su mikrofoni ugašeni, Obama je na samitu o nuklearnoj bezbednosti u Južnoj Koreji rekao Medvedevu da pitanja postavljanja američkih antibalističkih raketa na ruskim granicama mogu biti rešena, „ali je važno da mi da prostora za manevar”.
„Ovo su moji poslednji izbori. Posle ovih izbora, imaću više fleksibilnosti”, rekao je Obama Medvedevu, koji mu je uzvratio da „razume” i da će „preneti Vladimiru tu informaciju”.
Međutim, mikrofon TV stanice Ej-Bi-Si je tu informaciju preneo celom svetu, a iz današnje perspektive čini se da ni to što su prošli i američki i ruski izbori nije umanjilo sporenja oko američke antiraketne odbrane u Evropi, ali ni o pitanju iranskog nuklearnog programa, građanskom ratu u Siriji… Ipak, zagrevanje antiameričke i antiruske atmosfere minulih meseci se ipak dogodilo u parlamentima dve sile. Najpre je u američkom Kongresu donet Zakon o Magnitskom, kojim je ograničeno dobijanje američkih viza, ali i nametnute finansijske sankcije svim ruskim zvaničnicima koji su, prema oceni Vašingtona, bili uključeni u „ogromne povrede ljudskih prava” koje su dovele do smrti advokata Sergeja Magnitskog, 2009. godine, u zatvoru u Moskvi. Usvajanje ovog zakona bila je savršena prilika za brojne američke političare da istaknu svoje antiruske stavove.
Na odgovor iz Moskve se nije dugo čekalo, pa je u ruskoj državnoj Dumi usvojen zakon kojim se onemogućava dobijanje ruskih viza američkim zvaničnicima, koji su nelegalno zatvarali ruske državljane ili ih osuđivali na „bezrazložno oštre kazne”. Duma je usvojila i takozvani Zakon o Dimi Jakovljevu (usvojenom ruskom dečaku koji je umro zbog nepažnje Amerikanca koji ga je usvojio), kojim se onemogućava američkim državljanima na usvajaju ruske siročiće. Osim toga, Rusija je naredila i da svaka isporuka američkog mesa u Rusiju mora da prođe strogu kontrolu ruskih sanitarnih organa.
Prema rečima Alekseja Puškova, predsednika Odbora za međunarodne odnose državne Dume, primeri antiruskih poteza u prošlih 18 meseci su Zakon o Magnitskom, potom izjave američkih političara o karakteru ruskih izbora, pa obećanje šefice diplomatije Hilari Klinton da će se boriti protiv širenja Evroazijske unije na teritoriji bivšeg SSSR-a, kao i uspostavljanje američkih crnih lista.
Iako je za Puškova „čudno da se priča o narastajućoj antiameričkoj retorici”, sasvim je izvesno da obe strane nisu ostale dužne jedna drugoj. Osim političara, mediji u stvaranju tog raspoloženja igraju ipak presudnu ulogu, pri čemu u kritici raspirivanja negativne atmosfere među dve sile, na metu uzimaju samo rad medija druge države. Tako na sajtu TV stanice „Raša tudej” često piše o tome kako „jača antirusko osećanje u SAD”, dok su prošle i ove godine američki mediji prepuni žalbi na rast „antiamerikanizma” u Rusiji. Tako je u februaru „Vašington post” imao tekst pod naslovom „Bezobrazna bujica antiamerikanizma”, dok se „Amerikan tinker” pita „koliko dugo će magla antiamerikanizma zaklanjati obrise realne i neposredne opasnosti koja preti Rusiji”.
Nije mala ni lista američkih senatora i kongresmena, s jedne strane, i deputata ruske državne Dume, s druge strane, koji ne štede reči u optuživanju druge strane i stvaranju antiameričke ili antiruske atmosfere. Pregled izjava je ogroman, ali „Politika” objavljuje neke od tih izjava koje su došle od najznačajnijih političara, analitičara ili iz medija Rusije i SAD.
----------------------------------------------------------
AMERIČKE IZJAVE O RUSIJI
„Nemam strpljenja za zemlje (kao što je Rusija), koje pokušavaju da tretiraju gejove, lezbijke ili transrodne osobe na takav način da ih zastrašuju ili povređuju”, Barak Obama u odgovoru na pitanje o ruskom zakonu koji zabranjuje gej propagandu.
„Neupitno je da je Rusija naš geopolitički neprijatelj broj jedan”, Mit Romni, republikanski predsednički kandidat 2012.
„Kada mislimo o Rusiji, za nas je važno da o njoj mislimo kao o zemlji koja je opasnost za mnoge, a nije nikome zaštitnik. Kada mislite o američkoj ulozi u svetu, mi smo zaštitnici mnogih, a nikome nismo opasnost”, Džim de Mint, bivši republikanski senator, a sadašnji predsednik Fondacije „Heritejdž”.
„To je namerni pokušaj da se ponize SAD. To je šamar u lice svim Amerikancima. Sada je vreme da se iz korena razmisli o našim odnosima sa Putinovom Rusijom”, Džon Mekejn, republikanski senator i bivši predsednički kandidat.
„Rusi imaju resetovanje, već su se resetovali unazad i to na otprilike 1955. godinu”, Džon Mekejn.
„To nije konfrontacija, već realističan pristup prema zemlji koja se ne ponaša u interesu svetskog mira”, Džon Mekejn o svom zalaganju da se u Evropi rasporedi američki protivraketni sistem.
„Rusija nam je zabola nož u leđa i svaki dan koji Snouden može slobodno da šeta je još jedan okretaj noža… Suština je veoma jednostavna: saveznici bi trebalo da tretiraju jedni druge na pristojan način, a Putin je izgleda uvek spreman da gurne prst u oko SAD, bilo da je u pitanju Sirija, Iran bilo sada, naravno, Snouden”, Čak Šumer, demokratski senator.
„Ovo je predsednik (Džordž Buš) koji je gledao u dušu Putina, ali ja sam mogla da mu kažem da je on bio agent KGB. Po definiciji, on nema dušu. Mislim, ovo je gubljenje vremena, zar ne? Ovo je glupost ali je ovo svet u kojem sada živimo”, Hilari Klinton, bivša šefica diplomatije u vreme kada je bila senatorka i kandidat za demokratskog predsedničkog kandidata.
„Putin otvoreno prezire američkog predsednika. Glavni smisao njegove politike trenutno je u tome da od SAD stvori glavnog neprijatelja Rusije”, Andrej Pjontovski, analitičar
„Putin velikim delom bazira svoju kampanju na antiamerikanizmu. On sve više sprovodi politiku suprotnu vitalnim američkim interesima”, uvodnik „Vašington posta”, od 28. marta 2002.
RUSKE IZJAVE O AMERICI
„Oni (SAD) žive kao paraziti svetske ekonomije i svog monopola nad dolarom... Tako ako (u Americi) postoji sistemski kvar, to će uticati na sve”, Vladimir Putin
„U Rusiji demokratija je ko viče najglasnije. U SAD je ko ima najviše novca”, Vladimir Putin
„Zašto oni koji stoje iza Gvantanama (američki zatvor u kojem u izuzetno teškim uslovima robijaju osuđeni za terorizam), stalno pokušavaju da nas uče lekcijama iz ljudskih prava, a u vezi sa tragedijom (smrću) advokata Sergeja Magnitskog?”, Vladimir Putin
„Amerikanci su signalima sa jedne svoje radarske stanice uticali na propast ruske svemirske misije Fobos-Grunt”, Dmitrij Rogozin, ruski vicepremijer i bivši ambasador pri NATO-u.
„Što se tiče javnih izjava da američka raketna odbrana nije usmerena protiv Rusije, ne verujemo im na reč. Mihail Gorbačov im je verovao na reč, ali mi ne. Mi smo loši momci”, Dmitrij Rogozin.
„Američko istraživanje hipersoničnog oružja, koje SAD nameravaju da završe do 2015. predstavlja izuzetno ozbiljnu pretnju za Rusiju”, Dmitrij Rogozin.
„Posle rata sa Iranom, SAD će izvršiti nuklearni udar na Rusiju”, admiral Vladimir Komoedov, predsednik odbora za odbranu ruske državne Dume.
„Nikako ne volim da me porede sa predsednikom SAD”, Džin Greogoir Sagba, došljak iz Benina i prvi crni političar ikada izabran u Rusiji.
„Vašington bi u stvari trebalo da bude zadovoljan rastom antiamerikanizma u Rusiji, pošto je ovo valjda poslednja važna država u svetu koja je prihvatila da je došao kraj jednopolarnom svetu, stvorenom nakon raspada SSSR-a”, Fjodor Lukijanov, analitičar
„Američki kapitalistički monopoli – inspiratori politike agresije… Monopoli hrane fašizam na američkom tlu… Demokratija u SAD je licemerno pokriće za apsolutnu vladavinu kapitala…”, citati iz ruskih listova „Pravda”, Izvestija”, „Trud” i „Komsomolskaja gazeta”.

Nemci se plaše krize
Strah Nemaca od ekonomske krize predstavlja „glavnog saveznika” kancelarke Angele Merkel, zahvaljujući kojem će pobediti na predstojećim nemačkim parlamentarnim izborima, zakazanim za 22. septembar, ističu nemački analitičari.
Rezultati empirijskih analiza sprovedenih u minulih sedam i po meseci potvrđuju da ekonomska kriza ide naruku šefici aktuelne vlade u Berlinu. Od ispitivanja do ispitivanja javnog mnjenja raste broj upitanika koji sumnjaju u brz ekonomski oporavak EU i strahuju da će se kriza proširiti na Nemačku.
Prema studiji Univerziteta „Hoenhajm”, čiji su rezultati juče objavljeni, tek 17 odsto upitanika u Nemačkoj veruje da je „najgore” prebrođeno, dok 91 odsto veruje da će kriza opstati još dugi niz godina. Svaki drugi učesnik ankete se pribojava da će posledice krize uticati i na nivo blagostanja u Nemačkoj, dok 90 odsto strahuje da bi kriza mogla da utiče na nedodirljivost penzionih fondova, time i na isplatu penzija u očekivanoj visini.
Četiri od pet upitanika izrazilo je bojazan da bi dalje širenje krize moglo da produbi jaz između onih koji imaju i onih koji nemaju – kako u EU tako i u samoj Nemačkoj.
„Prosečnom nemačkom biraču dobro je poznato da su posledice krize bacile na kolena niz evropskih država, a da je Nemačka ostala stabilna, u ekonomskom i u finansijskom pogledu”, ističe Katarina Mast, profesorka Univerziteta „Hoenhajm”.
Prema njenom mišljenju, Nemci zato prihvataju sadašnju kancelarku kao jedinog političara koji je sposoban da spase Nemačku od, kako je rekla, južnoevropske sudbine.
Samo deset odsto upitanika, najzad, izjavilo je da veruje političarima koji obećavaju mere kojima bi se širenju krize efikasno stalo na put, a većina se pribojava – gladi, kao u poznoj epohi Vajmarske republike.
„Galopirajući rast cena namirnica prvi je predznak dolazeće krize”, rekao je nemački filozof Jirgen Habermas.
Ako je verovati rečima reformatora kritičke teorije Frankfurtske škole, onda najnovije nemačke statistike rasta cena navode na duboko razmišljanje.
U minulih godinu dana cene namirnica u Nemačkoj su zabeležile najveći rast u poslednjih nekoliko decenija – 5,7 odsto. Takozvani rekorderi su krompir, koji je poskupeo za 44,4 odsto, odnosno puter sa rastom cene od 30,8 odsto. Slede jestiva ulja sa 15,4 odsto i povrće koje je u proseku poskupelo za 11,6 odsto. Da nevolja bude veća, poskupela je i električna energija za 11,9 odsto.

Islamisti upali u zgradu vlade u Kairu, marš u Aleksandriji
KAIRO –Nekoliko stotina pristalica islamističkog pokreta Muslimanska braća upali su danas u zgradu vlade u Kairu i zapalili vatru na njenom ulazu, javila je državna televizija.
Juriš je, kako navode televizija i očevici, izveden uprkos bezbednosnim snagama, preneo je Rojters.
Stotine islamista protestuju danas i u Aleksandriji zbog nasilja vojske nad demonstrantima u kom je juče, prema najnovijim zvaničnim podacima, ubijeno 525 ljudi.
U drugom po veličini egipatskom gradu Aleksandriji, islamisti su organizovali protestnu šetnju.
„Vratićemo se zbog naših mučenika”, uzvikuju demonstranti, pominjući žrtve jučerašnjeg nasilja koje je nastalo pošto je vojska nasilno razbila protestne kampove u Kairu, čiji učesnici traže povratak svrgnutog predsednika Mohameda Morsija na vlast.
Mnogi demonstranti u Aleksandriji nose slike Morsija, koji je svrgnut s vlasti 3. jula nakon uličnih protesta.
Egipatski islamistički pokret Muslimanska braća ranije danas je saopštio da će srušiti „vojni udar” u zemlji i da će nastaviti mirne proteste, a za danas su planirana nova okupljanja.
U međuvremenu, egipatske sudske vlasti produžile su pritvor Morsiju za još 30 dana.
------------------------------------------------------------
Ambasador Bisenić: Srpski turisti bezbedni
KAIRO –Svi turisti iz Srbije koji se nalaze u Egiptu su bezbedni, dobro se osećaju i provode vreme na način uobičajen za godišnji odmor, rekao je danas ambasador Srbije u Kairu Dragan Bisenić u izjavi Tanjugu. 
„Ambasada Srbije u Kairu je u kontaktu sa predstavnicima naših i egipatskih turističkih agencija, kao i sa egipatskim turističkim vlastima i organima bezbednosti od kojih za sada nismo dobili nikakve uznemiravajuće informacije koje bi ukazivale da je boravak naših turista poremećen, bilo u smislu bezbednosti, bilo u smislu komfora”, rekao je ambasador.
Ipak, imajući u vidu da je juče u Egiptu uvedeno vanredno stanje, on kaže da sada postoji nekoliko detalja više koji utiču na način i karakter boravka turista u turističkim mestima.
Kao prvo, ambasador navodi zabranu kretanja od 19h do 6h koja se za sada primenjuje u 14 egipatskih provincija, a koja se, kako je ranije preciziralo naše Ministarstvo spoljnih poslova, odnosi i na turiste. 
„U Šarm el Šeiku na Sinaju ta zabrana kretanja se sasvim sigurno primenjuje, dok za Hurgadu još uvek nije jasno, ali i pored toga mi savetujemo našim građanima da u tom vremenu ostanu u okviru svojih hotelskih kompleksa budući da se tamo nalaze svi potrebni sadržaji i da izlaskom van njih ne rizikuju eventualne neprijatnosti koje bi mogle da se dogode”, rekao je Bisenić.
Druga stvar je upozorenje našim građanima da ne odlaze na izlete u unutrašnjost zemlje zbog, kako kaže ambasador, mogućnosti da se pojave protesti ili blokade na samim saobraćajnicama što bi svakako dovelo do neželjenih i nepotrebnih neprijatnosti.
Taj savet se, prema njegovim rečima, odnosi i na izbegavanje većih gradova - Suec, Aleksandrija, Kairo gde se održavaju protesti, kao i izbegavanje mesta gde postoje masovna okupljanja, kako bi se neutralisala svaka mogućnost rizika.
Ambasador Bisenić je ponovio da je Ambasada na raspolaganju našim građanima 24 časa u toku dana i podsetio da u samom Ministarstvu inostranih poslova postoji radna grupa koja već sedam nedelja kontinuirano prati događaje u Egiptu i sve što se odnosi na pitanja i na karakter i bezbednost boravka turista u Egiptu.
-------------------------------------------------------------
Krvoproliće u Kairu, vanredno stanje u Egiptu 
Najmanje 95 žrtava žestokog napada snaga reda na kairsko uporište svrgnutog predsednika Mursija. Prvo su stigli suzavac i buldožeri, zatim meci i krv. – Jutro u Kairu mirno posle jučerašnjih sukoba 
Kairo – Egipatske snage bezbednosti ubile su najmanje 95 osoba u jučerašnjem obračunu sa pristalicama svrgnutog predsednika Muhameda Mursija koje zahtevaju njegov povratak na vlast, javlja Rojters pozivajući se na izvore u Ministarstvu zdravlja.
Egipatske privremene vlasti su posle sukoba, čiji bi bilans mogao da bude na stotine mrtvih kako upozoravaju u UN, proglasile vanredno stanje u glavnim gradovima, uključujući Kairo, Aleksandriju i Suec, kao i u 11 od 27 egipatskih provincija.
Policijski čas od sedam uveče do šest ujutru već je stupio na snagu a vanredno stanje će trajati 30 dana, ili do novog saopštenja. Svako kršenje biće kažnjavano zatvorom.
Vlasti su istovremeno naredile armiji da Ministarstvu unutrašnjih poslova pomogne u obnovi reda i uspostavljanju bezbednosti u duboko podeljenoj zemlji od 84 miliona stanovnika.
Krvoproliće je počelo napadom kod džamije Rabaa al Adavija, na severoistoku Kaira, gde Mursijeve pristalice logoruju već šest nedelja, izazivajući nezadovoljstvo armije koja je 3. jula sa vlasti oborila legalno izabranog predsednika.
Za razliku od njihovog drugog uporišta, na Trgu Nahda kod Kairskog univerziteta koje je efikasno očišćeno u prvim jutarnjim časovima, u Adaviji su sukobi imali tragičan rezultat.
Neredi su se juče iz Kaira odmah preneli i u unutrašnjost zemlje gde su Mursijeve pristalice izašle da bi pokazale solidarnost. Još 17 ljudi poginulo je u provinciji Fajum, a u gradu Suecu je stradalo pet osoba. Neredi su zahvatili i Miniju i Asjut, gradove u delti Nila, kao i mesta po Gornjem Egiptu.
Pozivajući se na Ministarstvo unutrašnjih poslova, egipatska državna televizija javlja da su u sukobima poginula i šestorica pripadnika snaga reda.
Operacija, koja nagoveštava da je moćna armija izgubila strpljenje zbog upornosti protesta koji blokira delove Kaira i usporava proces političke tranzicije, počela je odmah posle zore kada su helikopteri u niskom letu nadletali dva uporišta islamista.
Dok je odjekivala paljba a oblaci crnog dima zaklanjali nebo, Mursijeve pristalice, među njima žene i deca, počeli su da beže iz područja oko Rabaa al Adavija. Oklopna vozila su uz podršku buldožera tada počela da čiste šatore i privremena skloništa. Jedan svedok kaže da je u provizornoj bolnici video tela 15 ubijenih.
Iz Ministarstva zdravlja saopšteno je da je kod Rabaa ubijeno 13 osoba, petorica policajaca i osam civila, ali se očekuje da i zvaničan bilans mrtvih bude uvećan.
Privremena vlada izdala je saopštenje u kojem se navodi da su snage reda pokazale „najviši stepen uzdržavanja”, što pokazuje mali broj žrtava u poređenju sa masom sveta kao i količina oružja i nasilja usmerena protiv snaga reda.
Jedan svedok rekao je za Rojters da je video kako vojnici pucaju na ljude koji su u znak solidarnosti sa drugim Mursijevim pristalicama pokušavali da uđu u blokirano područje.
Najmanje 20 ih je ranjeno u noge. Televizijski snimci prikazuju policajce kako pucaju sa obližnjih krovova.
„Suzavac je (u kanisterima) padao kao kiša sa neba. Unutra nije bilo ambulantnih kola. Zatvorili su sve ulaze”, kazao je student Haled Ahmed (20). „Unutra su žene i deca. Neka im je Alah u pomoći. Ovo je opsada, vojni napad na uporište civila.”
Dopisnik Rojtersa video je desetine ljudi koji su ranjeni ležali na ulici, a svuda okolo su bile lokve krvi.
„Došli su u sedam ujutru. Odozgo helikopteri, odozdo buldožeri. Srušili su naše zidove.
Policajci i vojnici ispaljivali su suzavac i prema deci”, rekao je učitelj Saleh Abduaziz (39), zaustavljajući krv sa rane na glavi. „Nastavili su da pucaju na ljude čak i kada su ih ovi molili da prestanu.”
Operacija je usledila posle neuspeha međunarodnih posredničkih napora kojim bi se prekinuo sukob Mursijevih pristalica i vlade koja ima podršku armije.
U političkom nasilju posle svrgavanja Mursija poginulo je više od 300 ljudi, uključujući i desetine njegovih pristalica stradalih ranije u dva napada snaga reda u Kairu.
Mursi je juna 2012. postao prvi slobodno izabrani predsednik Egipta, ali nije uspeo da se izbori sa oštrom ekonomskom krizom dok je istovremeno mnoge Egipćane zabrinuo zbog jačanja islamističke vlasti.
Liberali i mladi Egipćani pokrenuli su krajem juna 2013. talas demonstracija zahtevajući njegovu ostavku, a armija ga je ubrzo svrgla govoreći da uzvraća na zahteve naroda.
Mursijeva Muslimanska braća, organizacija koja je decenijama bila proganjana u Mubarakovo vreme, pokrenula je talas demonstracija i marševa širom zemlje obećavajući da sa protestima neće prestati sve dok se Mursi ne vrati na vlast.
Jučerašnji događaji pokazuju međutim da je oružanim snagama, koje predvodi general Abdel Fatah al Sisi dozlogrdilo.
Vojska je postavila privremenu vladu od koje očekuje da realizuje takozvanu Mapu puta ka demokratiji, koja predviđa održavanje novih izbora za oko šest meseci.
Krvavi pokušaj lomljenja protesta će po svemu sudeći otkloniti i ono malo nade da će se Muslimanska braća vratiti u političke tokove zemlje i utvrditi osećanje koje dele mnogi Egipćani da vojska pojačava kontrolu vlasti.
Uhapšeni lideri Muslimanske braće
Nekoliko lidera pokreta Muslimanska braća uhapšeno je nakon upada policije u protestni kamp pristalica svrgnutog egipatskog predsednika Mohameda Morsija u Kairu, saopštili su bezbednosni zvaničnici.
Policija je uhapsila lidere Muslimanske braće Mohameda el-Beltagija i Esama el-Erijana, portparola tog pokreta Ahmeda Arefa i njenog vodećeg teologa Abdela Rahmana el-Bara, preneo je AP.
Policija je takođe uhapsila verskog vođu Safvat Hegazija, bliskog pokretu Muslimanska braća. Pristalice svrgnutog egipatskog predsednika pozvale su danas Egipćane na proteste širom zemlje zbog, kako su navele, vojnog puča.
----------------------------------------

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>