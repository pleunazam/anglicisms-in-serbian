<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Počeo 10. Beogradski Bir fest
BEOGRAD –U Beogradu je večeras počeo 10. jubilarni Bir fest, a prve večeri posetioce zabavljaju grupe „The Horsemen”, Električni orgazam, Peljboj, Vampiri i drugi.
Događaj obezbeđuje i veliki broj pripadnika policije. Bir fest će trajati do 19. avgusta, a posetioci će u tom periodu moći da čuju oko 40 izvođača i da probaju 50 vrsta piva.
Organizatori i policija najavili su pojačano obezbeđenje Bir festa da se ne bi ponovio incident od prošle godine, kada je u tuči nožem i „bokserom” povređeno devet posetilaca.
Takođe, oštre kontrole zbog masovne upotrebe alkohola najavila je i saobraćajna policija koja će kontrolisati vozače.
Ulaz na Bir fest je besplatan.

''Pijev život'' otvara 50. Filmski festival u Njujorku
NjUJORK - Film Anga Lija ''Pijev život'' (Life of Pi) otvoriće 50. jubilarni Filmski festival u Njujorku.
Filmsko udruženje Linkoln centra objavilo je u ponedeljak da će Lijeva adaptacija svetskog bestselera Jana Martela imati svoju premijeru na festivalu 28. septembra, prenose svetske agencije.
Li, čiji je film ''Ledena oluja'' otvorio isti festival 1997. godine, jedan je od malog broja reditelja čiji je film otvorio više od jednom Filmski festival u Njujorku. Pre njega su to učinili Robert Altman, Pedro Almodovar i Fransoa Trifo.
''Pijev život'' u 3D verziji je film koji govori o indijskom dečaku koji preživljava brodolom i pluta morima u čamcu za spasavanje u kojem je i gladni bengalski tigar. Film će se naći u bioskopima od 21. novembra.
Ovogodišnji Filmski festival u Njujorku trajaće od 28. septembra do 14. oktobra, a filmsko udruženje je ranije saopštilo da će film ''Flight'' (Let) Roberta Zemekisa zatvoriti festival.
Kompletna lista filmova koji će biti prikazani na festivalu biće objavljena naknadno.

Dan „Službenog glasnika”
„Službeni glasnik RS” obeležio je juče svoj dan, odnosno početak proslave dva veka duge tradicije „Novina serbskih” i „Srpskih novina”, budući da je njihov pravni sledbenik i da postoji jasan kontinuitet između ovih novina i današnjeg „Službenog glasnika RS”. Obeležavanje ovog jubileja trajaće do kraja 2013. godine.
Kako se moglo čuti na jučerašnjoj maloj svečanosti u „Glasnikovoj” knjižari-galeriji, upravo su 13. avgusta 1813. godine Dimitrije Davidović i Dimitrije Frušić objavili prvi broj „Novina serbskih”, što se obeležava i kao godišnjica „Službenog glasnika RS”, pa samim tim i kao dan JP „Službeni glasnik”, jednog od najuglednijih srpskih izdavača.
O ovoj dugoj izdavačkoj tradiciji govorili su juče predsednik Upravnog odbora „Službenog glasnika” Vukašin Pavlović i Ljuba Todorović, saradnik na leksikografskim izdanjima. 
Prema rečima direktora i glavnog urednika „Službenog glasnika” Slobodana Gavrilovića, trenutno je na tržištu 1.225 „Glasnikovih” knjiga, a samo je u prvih sedam meseci ovaj izdavač objavio 259 novih naslova.
– Ponosimo se kapitalnim projektima kao što je obimni „Frekvencijski rečnik”, zatim, edicijom „Koreni”, koja posle jednog veka vraća pred srpsku naučnu i kulturnu javnost dela iz velikog poduhvata Srpske kraljevske akademije „Naselja i poreklo stanovništva srpskih zemalja”, a dvestagodišnjicu „Glasnika” obeležiće i „Dela Stanislava Vinavera” u osamnaest knjiga, „Istorija seljačkog društva” Sretena Vukosavljevića, kao i „Leksikon nacionalnih parkova Srbije”. U pripremi je sveobuhvatna monografija „Dva veka službenih glasila”, ali i reprint „Krfskog zabavnika”, Antologija književnih priloga u „Novinama srpskim”, „Pesme bola i ponosa” Milutina Bojića, i knjiga Dimitrija Davidovića o Karađorđu, rekao je Gavrilović.
U godini jubileja, sve „Glasnikove” knjige imaće poseban logo, a u saradnji sa drugim institucijama kulture, u ovom periodu „Službeni glasnik” ostvariće nekoliko manifestacija. U Galeriji SANU, u februaru 2013. godine, planirano je otvaranje izložbe posvećene istorijatu službenih novina u periodu od 1813. do 1918, koja će gostovati u više gradova Srbije.
Sveobuhvatna izložba posvećena dvestagodišnjici, planirana je za prostor Muzeja istorije Jugoslavije, u septembru 2013. godine. U organizaciji „Službenog glasnika” biće održana i dva naučna skupa posvećena jeziku i pravnoj i istoriografskoj građi objavljenoj u službenim novinama tokom dva veka.
Pored važnosti održanja knjižarske mreže, kao direktne podrške knjizi, o čemu je govorio Petar Arbutina, Slobodan Gavrilović je napomenuo da će veliki projekat digitalizacije službenih novina, pokrenut 2008, biti završen tokom sledeće godine.

Meksikanci i Bugari u zavičaju Bože Ilića
Prokuplje – Već petnaest godina u Toplici se održava likovna kolonija u čast Bože Ilića, jednog od naših najistaknutijih posleratnih slikara. Slikari iz raznih krajeva naše zemlje i inostranstva slikali su najpre na Belom kamenu, odmaralištu na istoimenom visu iznad Žitnog Potoka, Ilićevog rodnog sela, a potom je nekoliko poslednjih godina kolonija menjala mesto.
Ovogodišnja, koju je otvorio Ljubiša Đurković, predsednik Skupštine opštine Prokuplje, odvija se na Hisaru. Odavde, sa zidina grada Jug Bogdana, beskrajni su vidici na celu Toplicu: do vrhova Kopaonika i Jastrepca na severozapadu i do doline Južne Morave i Suve planine na jugoistoku.
Na jednom od proplanaka ovog legendarnog brda su i spomenici dva toplička velikana: slikara Bože Ilića i pesnika Rada Drainca, oba rad akademskog vajara Dragana Drobnjaka.
Ovde su se i okupili učesnici kolonije, među kojima su i troje slikara iz dalekog Meksika: Ana Suarez, David Kastiljo i Kamilo Kodena. Njima su se pridružili i slikari iz susedne Bugarske – Delija Šauševa i Anatolij Rustev. Od naših slikara stvaraće na Hisaru Aleksandar Stanojev i Aleksandar Vuković iz Pančeva, kao i Prokupčani – Lidija Lazarević Miloš Kostić i Vladan Labović.

Završeno studentsko gazdovanje u „Vuku”
U ušima šestoro studenta Fakulteta dramske umetnosti i Akademije umetnosti u Beogradu dugo će odzvanjati upozorenje glumca Janka Cekića - Topli obrok ne očekujte. Na odmor zaboravite, jer vam se samo jednom u životu daje prilika da upravljate zvezdarskom ustanovom kulture. Prihvatili su to bez pogovora i pokazali šta znaju i šta umeju. Cekić, mladi glumac, u proteklih 25 dana imao je  ulogu letnjeg direktora Ustanove kulture „Vuk Karadžić”. On i njegov tim „gazdovali” su ovom kulturnom kućom dok su njeni zaposleni bili na odmoru. Ovi vredni menadžeri, producenti i glumci oprostili su se sinoć teškom mukom od svojih radnih obaveza. Na platou ispred „Vuka” direktorki Sanji Đurđević, vratili su ključeve. Radili smo punim „gasom” i srećni smo zbog toga – horski su kazali akademci. Oni su od 20 . jula organizovali i stvarali pozorišne predstave, filmske projekcije, izložbe i radionice. Vodili su računa i da novinari o njihovom radu blagovremeno obaveštavaju javnost. Za one koji su leto proveli u Beogradu pripremili su niz zanimljivog i besplatnog kulturno umetničkog programa. To je pet pozorišnih premijera, tri izložbe, četiri projekcije studentskih filmova i isto toliko prikazanih filmova posvećenih olimpijskim igrama, a osmisli su i radionicu. 
„Cenim ovu studentsku hrabrost da na svoja pleća preuzmu svu odgovornost upravljanja i organizaovanja sadržaja – kazala jeSanja Đurđević, direktorka UK „Vuk Karadžić” koju već sutra čekaju poslovne obaveze.  Praksu da kada ode na odmor svu vlast preda studentima umetnosti Sanja Đurđević, direktorka, uvela je prošlog leta. 
Najveća nagrada za ove akademce, koji  biće, kako kažu ukoliko neki njihov  komad ostane na redovnom repertoaru „Vuka”, jer za svoj rad oni nisu uspeli da dobiju pare. 
U letnjem menadžmentu bili su osim direktora Cekića,
Anja Ninković – producent i pi-ar (treća godina produkcije u umetnosti i medijima). Isidora Goncić – umetnički direktor (druga godina pozorišne i radio režije). Katarina Borisavljević – dramaturg (druga godina dramaturgije). Pavle Jakičić – producent i pi-ar (prva godina menadžmenta i produkcije u pozorištu, radiju i kulturi). Miloš Radičević – organizator (prva godina menadžmenta i produkcije u pozorištu, radiju i kulturi). Oleg Misirača – organizator (druga godina menadžmenta i produkcije u pozorištu, radiju i kulturi). 
Za kraj svoje letnje šeme studenti su publici poklonili pozorišnu predstavu. Na sceni „Aleksandar Popović” premijerno je izvedena „Muza” po jednočinkama Muze Pavlove, a u režiji Isidore Goncić. 
Da su akademci, iako početnici u svom poslu, već stekli naklonost onih koji su pratili njihov rad, potvrdilo se i po tome što je pozorišna sala bila puna. Mnogi su stajali, a neki se nisu libili ni da sednu na pod. Kroz ovaj komad u kome se ispituje šta je prava tragedija, da li je naša ljubav našeg života čovek ili mašina i da li uvek mislimo ono što kažemo – posetioce je provela glumačka ekipa – Janko Cekić, Matija Živković, Đorđe Stojković i Milica Gojković. 
Produkciju je uradio Pavle Jakić. Kostimograf je bila Olja Marković, a scenograf Duško Ruljević.

Crteži avionskih olupina
Stravični prizori udesa aviona, olupine i delovi raštrkani po zemlji, vatra koja zahvata trup letelice... Užasi koji neminovno prate svaku avionsku nesreću tema su kojom se u proteklih godinu i po dana bavila slikarka Jelena Miladinović. Desetak njenih radova krasi zidove galerije u foajeu Novobeogradske kulturne mreže. Izložbu crteža nazvala je „Olupine” .
– Reč je o delima koje sam radila u tehnikama pastel, ugljen i akvarel. Odlučila sam da predstavim udese aviona, jer je u našem narodu uvučen veliki strah od letenja. Time sam želela da publici približim stravične situacije sa kojima građani sveta često suočavaju – kaže autorka izložbe koja će biti otvorena u naredne dve sedmice. Umetnica je rođena u Ćupriji 1986. godine, a diplomirala prošle godine na Fakultetu primenjenih umetnosti na odseku zidno slikarstvo. Samostalno je izlagala u Studentskom kulturnom centru u Kragujevcu i u Centru za kulturu „Sveti Stefan, despot srpski” u Despotovcu. Učestvovala je i na nekoliko grupnih izložbi u Beogradu, Ćupriji i Kraljevu.

Odmor uz knjigu
– Ko ima „tanak” novčanik za provod u gradu ili letovanje, najbolje je da kupi knjigu. Osim što će iz nje makar nešto da nauči, može da je pokloni dragoj osobi ili ponovo proda u nekoj antikvarnici – kaže penzionerka Kosana Stojanović, žureći da na sajmu knjiga na Slaviji izabere naslov. 
– Svaka knjiga ima svoga kupca. Stariji sugrađani traže medicinske leksikone ili priručnike „Uradi sam” koji će im pomoći za popravke u kući. Baštovanstvo, lečenje biljem, kuvari ili saveti o brzom rešenju životnih problema – idu kao alva – kaže Goran Jovanović, prodavac. Prema njegovom mišljenju romane, knjige lakog i šaljivog sadržaja kupuju mlađe generacije. Deca su zainteresovana za svoju literaturu. Osim bajki i muzičkih slikovnica, oni ovde traže i udžbenike koji će im olakšati učenje stranih jezika, a vole enciklopedije istorije i geografije. Naročito im je interesantna mitologija – uverava ovaj prodavac kome je knjiga najbolji prijatelj već četiri decenije. Sa njim je dežuran za štandom bio i kolega Vitomir Vita Anđelković. Kod njih je dela Milana Kundere tražila Ksenija Pantelić i njen drugar. 
Sajam je organizuje Udruženje srpskih izdavača. Knjige se mogu kupiti do 23 sata.

Jazavičar Bobi na Gardošu
Kada glumica Ljilja Živić, oživi lutke, a Zoran Todorović napravi atmosferu, tada je popunjeno i poslednje mesto na letnjoj pozornici Gardoš. Lutkarska predstava „ Jazavičar Bobi“, u režiji ovo dvoje glumaca, igra se već dvanaest godina, a izvedena je preko dve stotine puta. Songove koje je za predstavu napisao Vojislav Savić, tokom sinoćnjeg izvođenja na momente je nadjačala graja oduševljene dece. Po reakcijama mališana moglo se videti da je predstava dobila visoku ocenu. U njoj su osim mališana uživali i njihovi roditelji, bake i deke, i svi oni koji u sebi neskriveno čuvaju bezbrižni dečji svet.

Sjajan doček za srpske olimpijce
Jedna od najlepših tradicija srpskog sporta dobila je dostojan nastavak u dočeku naših reprezentativaca sa Olimpijskih igara u Londonu. Ispred Skupštine grada Beograda oko 5.000 ljudi stvorilo je sjajan ambijent, kakav je malo ko mogao da očekuje samo 24 časa pre završetka najveće svetske smotre.
Na najvećoj otvorenoj sceni svojih dosadašnjih karijera, ovacijama su pozdravljene heroine Milica Mandić i Ivana Maksimović, koje su donele zlatnu i srebrnu medalju, „bronzani” vaterpolisti, ali i drugi asovi koji su se proteklih sedmica borili za boje Srbije.
- Ovo je sjajno, za ovo je vredelo boriti se. Izgarali smo do kraja za Srbiju, i nadam se da će i sledećom prilikom biti isti uspeh – rekao je Dragan Jović, trener olimpijske šampionke u tekvondou Milice Mandić, koji je sada već slavni klub Galeb osnovao baš one godine koje je rođena devojka koja je donela 12 godina čekano zlato.
Predsednik Olimpijskog komiteta Srbije Vlade Divac konstatovao je da je možemo da budemo zadovoljni završnim bilansom od četiri medalje:
- Zadovoljan sam. To su uglavnom uspesi sportista, ali i onih koji su bili deo programa u protekle četiri godine.
Naše sportiste u Skupštine grada sačekali su i gradonačelnik Dragan Đilas, predsednik Skupštine grada Aleksandar Antić i predsednik Opštine Novi Beograd Aleksandar Šapić.
-----------------------------------------------------
Olimpijskoj pobednici vlada poklanja stan
Država će za zlato dati 35.000 evra, za srebro 30.000, a za bronzu 25.000
Juče rano ujutro srpski olimpijci su sleteli na beogradski aerodrom „Nikola Tesla”, a pored prijatelja i rodbine, dočekali su ih i predsednik Srbije Tomislav Nikolić, kao i navijači sa nacionalnim obeležjima i trubači. Nikolić je sportistima rekao da su oni najbolji ambasadori Srbije i ono što u ovoj zemlji najviše vredi, a što su i dokazali u svetskoj konkurenciji, obećavši ujedno i podršku države za naredni olimpijski ciklus.
Svečani prijem u popodnevnim satima u Palati „Srbija” za učesnike 30. letnjih olimpijskih igara u Londonu, priredio je i predsednik vlade Srbije Ivica Dačić. Tom prilikom je dato obećanje da će država za zlatnu olimpijsku medalju dati nagradu od 35.000 evra, za srebrnu 30.000, a za bronzanu 25.000. Olimpijsku pobednicu Milicu Mandić vlada će nagraditi i stanom.
R. S. 
----------------------------------------------------------------------
Mandić: Za ovako nešto se živi
Olimpijska šampionka u tekvondou Milica Mandić izjavila je da ne može da opiše osećanja pred više hiljada građana u Beogradu, koji su dočekali olimpijski tim Srbije iz Londona.
„Dobro veče, Srbijo. Pozdravljam sve i hvala na divnom osećaju. Ne mogu da opišem kako mi je u ovom veličanstvenom trenutku. Za ovako nešto se živi”, rekla je Mandićeva prekidana ovacijama i usklicima mnogobrojnih devojaka i mladića iskićenih nacionalnim obeležjima.
„Uz podršku porodice, trenera i stručnog štaba uspela sam da ostvarim snove, ali pomogli ste mi i vi da uspem u svemu ovome. Ne bih uspela bez vas i zlato posvećujem vama”, poručila je zlatna srpska olimpijka.
Srebrni strelac Ivana Maksimović uzbuđeno je navela da ima „neponovljiv osećaj”.
„Ponosna sam i čast mi je što sam bila deo olimpijskog tima. Svi smo dali srce na Igrama u Londonu, da ostvarimo uspeh i dostojno predstavimo Srbiju”, rekla je Maksimovićeva, gromoglasno pozdravljena uzvicima „šampioni, šampioni”.
Svi članovi srpskog olimpijskog tima na kraju su na terasi skupštine Beograda zajedno otpevali nacionalnu himnu „Bože, pravde”.
----------------------------------------------------------------------
Udovičić: Hvala što ste verovali da stižemo nedostižno
Kapiten srpskih vaterpolista Vanja Udovičić zahvalio se večeras svima u Srbiji koji su verovali da u meču za treće mesto na Olimpijskim igrama protiv Crne Gore mogu da stignu nedostižno i osvoje bronzanu medalju.
Srbija je početkom četvrte četvrtine gubila sa 11:8, ali je uspela da napravi preokret i dobije taj meč sa 12:11.
„ Privilegija je biti kapiten ekipe kojoj je elementarni cilj uspeh reprezentacije Srbije. Želim da cecstitam svim sportistima Srbije koji su se borili u Londonu. Molim vas veliki aplauz za Ivanu i Milicu, za Andriju, koji je uzeo prvu medaljuju u London i još veći aplauz za 12 mojih saigraca i mene, za vaterpoliste Srbije. Hvala vam što ste sve vreme verovali da možemo da stignemo nedostižno. Hvala vam što ste došli, jer ste pokazali da je vredelo”, rekao je Udovičić obraćajući se oduševljeninim navijačima na proslavi ispred Skupštine grada.
Sjajni strelac Andrija Zlatić rekao je da je fenomenalno biti na terasi Skupštine grada.
„Hvala svima na lepom dočeku. Nadam se da se vidimo neki drugi put na istom mestu”, poručio je Zlatić.
Ispred gradske Skupštine u navijačkoj atmosferi pozdravljeni su zlatna Milica Mandić, srebrna Ivana Maksimović, ali i predsednik Olimpijskog komiteta Srbije Vlade Divac, član čuvene košarkaške generacije iz 1995. godine koja je započela tradiciju proslavljanja titula na „balkonu”.
Pozdravljeni su i Zorana Arunović, koja je osvojila četvrto mesto u streljaštvu, legendarna Jasna Šekarić, kajakaš Marko Novaković, sedmi u finalnoj trci na Igrama u Londonu i drugi sportisti.
Trofejni olimpijci stigli su pred skupštinu Beograda u otvorenom autobusu, nakon vožnje ulicama prestonice uz gromoglasne pozdrave građana.
Prethodno je premijer Ivica Dačić priredio prijem za trofejne sportiste i zahvalio im što su rezultatima i ponašanjem na Olimpijskim igrama u Londonu Srbiju učinili ponosnom.
Članovi olimpijskog tima Srbije doputovali su iz Londona u noći između ponedeljka i utorka, a na aerodromu „Nikola Tesla” dočekao ih je predsednik Republike Tomislav Nikolić. Tanjug

Mihajlović najavio novi sistem igre reprezentacije Srbije
BEOGRAD – Selektor fudbalske reprezentacije Srbije Siniša Mihajlović kazao je da će njegova ekipa u prijateljskoj utakmici sa Irskom, sutra u Beogradu, promeniti dosadašnji sistem igre, ali nije saopštio kakve će biti promene.
„U prijateljskim mečevima (prošlog proleća) sa Španijom, Francuskom i Švedskom nije nam bio bitan rezultat. Sada jeste i tako će biti u svakoj utakmici sve do kraja 2013. godine, bez obzira na rivala”, rekao je Mihajlović, a preneo sajt Fudbalskog saveza Srbije.
„Pobede su važne jer podižu samopouzdanje timu, stvara se pobednički mentalitet i svaki put ćemo tražiti da pobedimo utakmicu. Zbog toga neću saopštiti sastav tima, kao što sam činio pred prethodne mečeve. Mogu samo da otkrijem da ćemo promeniti sistem igre”, dodao je on.
Duel Srbije i Irske igraće se sutra u 20.45 na stadionu Crvene zvezde.
Taj meč biće Mihajloviću prvi u Srbiji od kada je postao selektor nacionalnog tima.
„Drago mi je svaki put kada dođem na 'Marakanu', posebno kada sam dole na terenu. Taj stadion, definitivno, izaziva u meni lep osećaj. Pozivam navijače da dođu u što većem broju i navijaju za reprezentaciju svoje zemlje”, istakao je Mihajlović.
U prethodnim utakmicama sa Mihajlovićem kao selektorom reprezentacija Srbije doživela je tri poraza - 0:2 od Španije, 0:2 od Francuske i 1:2 od Švedske.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Umro Svetozar Gligorić
Kolosalno životno delo Svetozara Gligorića zaokruženo je juče, u 90. godini. Nije završeno, nastaviće da živi kroz sve što je činio kao šahovski velikan, izuzetan publicista, a na kraju i muzički kompozitor. I, pre svega, dostojanstven čovek, od turobnog detinjstva do duhom prebogate starosti.
Godine nisu imale standardno značenje za Gligorića ni kada je sa 16 godina – već bez oba roditelja, a sa tek osvojenom titulom majstora – krenuo u rat. Ni, kada je – posle svoje 80. godine i ponovo sam – rešio da se sistematski školuje i posveti ljubavi iz ranog detinjstva – muzici. Tako je i jučerašnja vest, da je moždani udar zauvek prekinuo njegov rad na drugom muzičkom albumu, došla neočekivano, gotovo šokantno. Ne samo zato što je svima govorio da planira da živi duže od sto godina, već zbog tog bistrog, kreativnog uma i parole da je lepota života u njegovom trajanju. Gligoriću se, jednostavno, verovalo. Iz njegovog prvog muzičkog albuma „Kako sam preživeo 20. vek” – za koji je pisao muziku i reči na engleskom – izvirala je želja da se nastavi i u ovom, 21. veku.
Rođen je 2. februara 1923. godine u Beogradu, gde ga je, tek u srednjoj školi, u izlogu jednog lokala, privukla neobična igra. Dva starija gospodina lagano su pomerala drvene figure i dugo razmišljala, kao i dečak zajedno sa njima – pokušavajući da otkrije pravila igre. Bilo je to neverovatno kasno za standarde kasnijih vrhunskih velemajstora – tek u 13. godini. Bogom dani dar obrisaće i te izgubljene godine, kao i one ratne, ubrzo potom.
Najslavniji period jugoslovenskog šaha – a ujedno srpskog i beogradskog – ispisan je 1950-80. Nije Svetozar Gligorić bio prvi ni jedini koji su ga gradili, ali je bio kamen temeljac, kamen-gromada, za konstrukciju koja je trajala i trajala, a čija se veličina vidi i danas, u ogromnoj ovdašnjoj ljubavi prema drevnoj igri.
Da nije bilo rata, ko zna koji bi bili šahovski dometi tog šesnaestogodišnjaka, ali, tek po odloženom oružju, Gligorić je već bio i popularizator i perjanica deceniju mlađe generacije koja će 30 godina činiti drugu šahovsku velesilu sveta, odmah iza moćnog Sovjetskog Saveza.
Vreme najveće slave krenulo je sa zlatnom olimpijskom medaljom u Dubrovniku, 1950. čiji je poslednji živi nosilac bio velemajstor Gligorić. Osvojio je 12 titula državnog prvaka i isto toliko olimpijskih medalja (jednu zlatnu, pet srebrih i šest bronzanih) na 15 učešća u olimpijskom timu. I jednu zlatnu za pojedinačni rezultat na prvoj tabli. I još deset medalja na evropskim prvenstvima, četiri zlatne za pojedinačne rezultate, pet srebrnih sa ekipom i jednu bronzanu.
Godine 1958, kada je – usred vladavine Botivnika, Smislova i ostalih moćnih sovjetskih velemajstora – sa fantastičnih 12 poena iz 15 partija na Olimpijadi u Minhenu – bio najbolji pojedinac na prvoj tabli, izabran je za jugoslovenskog sportistu godine, u neverovatno jakoj konkurenciji. Bila je to slika i izuzetnog opšteg poštovanja i omiljenosti šahiste koji je svuda – odavde do kraja sveta – bio, jednostavno, Gliga.
Srbija, Beograd i Balkan, čiji je najistaknutiji predstavnik takođe bio, upoznali su kroz Gligorićeve maestralne komentare i reportaže majstorstvo sovjetskih velemajstora i genijalnost mladog Amerikanca Roberta Fišera koji je u našeg velemajstora imao neograničeno poverenje i u periodu svog dugogodišnjeg samoizgnanstva, kao i do kraja svog turbulentnog života. Samo zbog Gligorićeve kandidature za predsednika Svetske šahovske organizacije, 1978, Fišer je prihvatio da nakratko izađe iz anonimnosti.
O svetskom ugledu govori i odluka da Gligorić bude glavni sudija čuvenog meča za titulu svetskog prvaka Karpov – Kasparov, 1984. U igrama oko table, međutim, nije želeo da učestvuje. Zato su i njegova kandidatura za čelnog čoveka Fide i njegova sudijska karijera završeni već u prvim pokušajima, sa gorčinom koju je morao imati, ali je nikada nije pokazivao.
Dugo smatran najačim igračem izvan SSSR, do borbe za svetskog prvaka nije stizao u ciklusima 1953. i 1959, kao ni kroz meč sa slavnim Mihailom Taljem, 1968. Nikada nije bio potpuno posvećen tom cilju, mada su najjači sovjetski igrači uporno izbegavali da igraju protiv njega u ekipnim mečevima. Davao je sebe i kao šahovski novinar, nagrađen za nezaboravni telefonski razgovor koji je istoveremeno vodio sa Petrosjanom i Fišerom u meču 1971, kao i za briljantno praćenje „Meča stoleća” Fišer – Spaski, 1972. Međutim, jednake pohvale dobijao je i za sve druge oblike novinarskog i publicističkog iskazivanja, od spoljno-političkih komentara u „Ninu”, do knjige „Igram protiv figura”, po opštem mišljenju jedne od najboljih u šahu.
Marljiv i profesionalan u svemu, predusretljiv, dostajanstven, bio je na usluzi šahovskim novinarima i organizatorima do poslednjeg dana, čak i u periodu kada je želeo da se kroz muziku odmori od šaha. Odlazak Svetozara Gligorića je nenadoknadiv gubitak za svakog ko se na bilo koji način našao u kontaktu sa njegovim delom.
M. Kovačević

Srpski olimpijski tim stigao u Beograd
BEOGRAD  - Srpski sportisti, učesnici Olimpijskih igara u Londonu rano jutros sleteti su na beogradski aerodrom „Nikola Tesla” i poručili da su zadovoljni postignutim i zahvalili naciji na podršci i priređenom dočeku.
Ekspediciju srpskog olimpijskog tima dočekali su, pored prijatelja i rodbine i predsednik Srbije Tomislav Nikolić i brojni novinari i navijači sa nacionalnim obeležjima i trubači.
Emotivni su bili susreti sportistkinja i sportista sa članovima svojih porodica, posebno zlatne Milice Mandić s roditeljima, a svaki ulazak olimpijaca propraćen je aplauzima i skandiranjem okupljenih.
Olimpijcima se obratio predsednik Srbije koji je poručio da su oni najbolji ambasadori Srbije i ono što u ovoj zemlji najviše vredi, a što su i dokazali u svetskoj konkurenciji.
Nikolić je obećao punu podršku kako bi se već sada krenulo u novi olimpijski ciklus, ali istovremeno i pozvao sve one koji mogu da pomognu da ulože, kako u već stasale olimpijce, tako i u sve druge sportiste.
Predsednik Olimpijskog komiteta Srbije Vlade Divac je ocenio da su naši sportisti na Olimpijskim igrama u Londonu predstavljali zemlju na najbolji način i da je zadovoljan postignutim na Olimpijadi.
„Narod je došao da pozdravi šampione i meni je drago zbog toga, zbog Milice, zbog Ivane... a i svih drugih naših učesnika jer su pre svega predstavljali zemlju na najbolji mogući način”, rekao je on.
Ministarka omladine i sporta Alisa Marić je izjavila da je srpski olimpijski tim u Londonu dostojno predstavljao Srbiju, a da su se osvajači medalja upisali u istoriju srpskog i svetskog sporta.
„Najvažnije je da se zahvalim što su dostojno reprezentovali našu zemlju”, rekla je Marić.
Zlatna Milica Mandić je takođe izrazila veliku zahvalnost na priređenom dočeku, kao i Srbiji i navijačima na podršci i istakla da je ponosna što je osvojila prvu zlatnu medalju za Srbiju posle 12 godine.
Zahvalnost na dočeku i pruženoj podršci uputili su i kapiten vaterpolo reprezentacije Vanja Udovičić i Ivana Maksimović, koja je „upucala” srebro na Olimpijadi u Londonu.
Tradicionalno, kao prilikom svakog uspeha na velikim takmičenjima, srpskim osvajačima medalja danas će biti priređen doček ispred Skupštine grada Beograda.
----------------------------------------------------------
Doček olimpijaca ispred Skupštine Beograda
BEOGRAD - Olimpijskom timu Srbije, koji je predstavljao našu zemlju na Olimpijskim igrama u Londonu, večeras će biti priređen svečani doček u Skupštini grada Beograda.
Olimpijci Srbije će se okupiti u 19.30 sati ispred zgrade generalnog sponzora Olimpijskog komiteta Srbije kompanije „Telenor” na Novom Beogradu, odakle će krenuti na svečanu vožnju ka Skupštini grada, saopštio je Olimpijski komitet Srbije.
Autobus s našim olimpijcima kretaće se ulicom Omladinskih brigada do opštine Novi Beograd, preko Bulevara Mihajla Pupina, Brankovog mosta i Brankove ulice, zatim Prizrenskom, preko Terazija, Ulicom kralja Milana do kružnog toka na Slaviji.
Odatle se olimpijci vraćaju Ulicom kralja Milana, preko Terazija do Trga Nikole Pašića.
Svečani doček osvajača olimpijskih medalja ispred Skupštine grada počinje u 20 sati.

Upoznala sam sud i sa ove advokatske strane
I kao čovek i kao pravnik, reformom pravosuđa sam veoma razočarana. Posledice su nesagledive jer zbog prevelikog stresa neki od neizabranih sudija iz Niša teškosu oboleli, a bilo je i samoubistava. O nama su tokom ovih postupaka odlučivali isti ljudi, tako da je naša borba izgledala kao donkihotovska s vetrenjačama.
U sudstvu sam pune 23 godine, prvo kao pripravnik i stručni saradnik, zatim kao sudija. U akciji reizbora nisam izabrana na funkciju sudije, ali ni vraćena na mesto stručnog saradnika. Tako sam izgubila ne samo funkciju nego i radno mesto. O tome se nije ni raspravljalo. Od mene je samo traženo da potpišem sporazumni raskid radnog odnosa da bih ,,dobila radnu knjižicu”. Normalno, na tako nešto nisam pristala. U više pravosudne instance izabrane su neki od sudija koji to svojim radom i stručnošću nisu zaslužili. A u osnovnim sudovima su zadržani neki od sudija s najboljim rezultatima. Sistem je tako okrenut naopako: manje stručni su počeli da kontrolišu rad stručnijih, što predstavlja veliku opasnost za rad sudova. Jer i stručne sudije će pod uticajem nestručnih postati nestručne.
Ja sam odmah, budući da nisam izabrana, a nije mi ponuđeno ni radno mesto stručnog saradnika, 9. februara 2010. otišla u advokaturu gde sam se suočila sa, u principu, sasvim drugačijim poslom od sudijskog. Zato sam morala intenzivno da radim na sebi. Taj period je bio veoma mučan, ispunjen gorčinom zbog neistina i omalovažavanja, ali i borbom za obezbeđivanje osnovnih sredstava za egzistenciju. U međuvremenu sam se suočila s advokaturom kao veoma složenim i odgovornim poslom, a u ovim kriznim vremenima i finansijski ne tako isplativim. Pogotovo ako se ima u vidu odredba zakona o parničkom postupku prema kojoj se ročište može odložiti samo zbog sprečenosti sudije, dok opravdani razlozi za odsustvo advokata nisu uzeti u obzir. Zato advokat mora da se snalazi i kad je bolestan i kad dolazi do ,,preklapanja” ročišta. Još je teže kada sudija zbog nekog komplikovanog ročišta kasni, pa advokat ne može da stigne do druge sudnice, a nemoguće je da u tom intervalu nađe zamenu. A pri tom ima u vidu da je izbor ličnosti advokata zakonsko pravo stranke. Ne takmičim se ni sa kim, ali moram da kažem da sam ponosna i na svoj advokatski rad, jer imala sam uspeha u sto odsto predmeta, ne prihvatajući one za koje sam znala, posle ovoliko iskustva kao sudija, da stranka nema osnova za pozitivnu odluku.
Ali nastavila sam advokatski posao i verovala u uspeh naše borbe čiji je najveći deo tereta podnela predsednica Društva sudija Srbije Dragana Boljević koja se predano posvetila traženju pravde. Čast i dostojanstvo sudijske profesije se brani upravo tako, bez straha, iznošenjem argumenata i traženjem novih modaliteta za što uspešnije pravosuđe.
Odlukama o izboru, u Nišu nije izabrana većina sudija, pa su njihova mesta popunile kolege iz drugih gradova. U stvari, najčešće su to koleginice koje putuju svakog dana na posao, odvojene od porodice.
Ne znam da li ću opet raditi kao sudija, ali zaista verujem da će pravosuđe stati na noge i vratiti poverenje u pravdu i sudske institucije. Često sam doživljavala da mi ljudi na ulici kažu: „E, kada su vama sudijama to učinili, šta da očekujemo mi obični građani”. Međutim, pravda mora biti jednaka za sve i na isti način dostupna svima.
U svemu, najveća mi je satisfakcija nedavna odluka Ustavnog suda i zagrljaji i čestitanja sudija i iz starog i iz novog sastava. Dobila sam tu odluku i sad očekujem da me Visoki savet sudstva vrati na posao. Mada se lomim i razmišljam kuda i šta dalje jer i u advokatski posao sam već mnogo uložila, a s druge strane moram da verujem da do ovakih grešaka nikada više neće doći, i da će pravosuđe vratiti nadu građanima u pravično suđenje.
Na kraju bih navela ono što je kazao Borislav Pekić: Čovek i ako pada mora mahati rukama, uvek postoji mogućnost da će pre konačnog pada naučiti da leti.
*Advokat iz Niša

Kreacije sa lentom
U koferu dve aktuelne nacionalne mis, u delu sa svečanim i koktel haljinama, spakovane su kreacije Marije Šabić iz Subotice. Bojana Lečić i Nikolina Kovač, lepotice Srbije i Crne Gore na ovogodišnjem izboru za mis sveta, u subotu 18. avgusta na finalnom defileu prošetaće upravo u haljinama naše kreatorke. Toaleta, dizajnirana za mis Srbije dobila je i priznanje ulaskom u top 15 najlepših kreacija.
– Ponosna sam jer se trudim da svaka kreacija koju radim bude za ličnost koja će je nositi. Naša mis je izuzetno ljupka i otmena; lepa devojka. Zato mi je draže što je žiri prepoznao našu želju da se uklope haljina i njena ličnosti – kaže Marija Šabić.
Od bež taft svile, haljina je nazvana „ruža iz tajnog vrta” jer je, podsećajući je na princezu Kejt Midlton, mis Srbije Bojana Lečić podstakla kreatorku najpre da nacrta a potom da u više dana izradi  jedinstvenu kreaciju.
Za haljinu mis Crne Gore, poetičnog naziva „nežni koraci vetra”, dizajnerka Šabić objašnjava da je inspiraciju dobila takođe upoznajući devojku.
– Nikolina ima široku dušu, očaravajući osmeh i harizmu koja poput toplog vetra greje sve oko sebe. A korača istovremeno odlučno  i ljupko.
Zato se odlučila da korset izradi u roze nijansi, obogati ga „svarovski” kristalima, dok je suknja ručno plisirana volanima od tila, koji se bogato spuštaju pozadi, dok je spreda kratka i lagana.
– To pokazuje kako ništa ne sputava njen elegantni ali i energični korak – dodaje Marija Šabić.
Posle vesti da je njena kreacija ušla u 15 najlepših priznaje da će naći vreme da pogleda kako su izgledale haljine drugih lepotica, iako je zauzeta novom kolekcijom koktel haljina za predstojeće, hladnije dane.
Pitamo da li je ponosna na priznanje?
– Lepo je čuti da je vaš rad neko prepoznao i smatra da je izuzetan. Ali, ovo nije moja prva nagrada. Još 1999. kada su našu zemlju bombardovali i kada se o Srbiji govorilo i pisalo samo u negativnom kontekstu, moja haljina koju sam nazvala „zlatna polja vojvodine” a koju je nosila naša predstavnica na takmičenju za mis Interkontinental proglašena je najlepšom – priseća se kreatorka.
A. C.

Britanski humor – crn, samoironičan i blizak nama
Zašto je reč „tupadžija” toliko smešna i kada je čujemo pedeseti put? I nije, osim ako ne izlazi iz usta umišljenog japija iz radničke četvrti Londona, „samostalnog trgovca” Dereka Trotera.
Čak i u sadašnjoj, ko zna kojoj po redu, reprizi „Mućki” na TV Avala, gledaoci se od srca smeju dogodovštinama braće iz Pekama koji na pijaci „valjaju” ukradenu robu. Nije reč samo o sitkomu o Rodniju i Delboju, već i o svim ostalim ostrvskim serijama koje su snimane pre više decenija, ali koje se u Srbiji i danas rado gledaju: „Crna guja”, „Mister Bin”, „Alo, alo” i „Montipajtonovci”.
U čemu je trik? Postoji li nešto univerzalno u britanskom humoru ili je on posebno blizak Srbima?
– Reč je o specifičnoj egocentričnoj naciji i kulturi koja ima snažnu TV produkciju – objašnjava dr Aleksandar S. Janković, dramaturg i docent na Fakultetu dramskih umetnosti.
– Englezi imaju sklonost ka apsurdnom humoru. To je ironični ili sprdački diskurs sa radničkom klasom kao u seriji „Mućke”. „Mister Bin” je malo pipavija varijanta politički nekorektnog humora zbog retardiranog heroja, dok je „Crna guja”, pogotovu sezona iz Prvog svetskog rata, sveobjašnjavajuća.
Janković dodaje da „Srbija nikad nije umela da prepozna klasičan humor nego je uvek težila nekim začudnim stilizacijama i stilskim figurama, ironiji i sarkazmu”.
– Britanski i srpski smisao za humor se poklapaju i preklapaju, dok Hrvati i Slovenci, na primer, nemaju tu vrstu prepoznavanja.
Humor izazivaju manji ljudski nedostaci pa je zato lako smejati se neobrazovanom pijačaru Delboju koji misli da govori francuski. Ismejte ozbiljne stvari, igrajte se rečima, poigravajte se stereotipima i eto komike! Parodija crno-belog engleskog patriotizma u seriji „Alo, alo” i demistifikacija tamošnje istorije u „Crnoj guji” takođe su dobro prolazile kod publike.
– To je jednostavno vrhunski humor, primećuje urednik filmskog i serijskog programa na TV B92  Aleksandar Kostić.
On kaže da u Srbiji bolje prolaze britanski od američkih sitkoma.
– Dok Amerikanci jako vode računa o priči, Englezi su posvećeni likovima i zato lako dolazi do identifikacije gledalaca sa karakterima.
Ipak, Kostić kaže da ni Bi-Bi-Si ne radi kao nekad i da zato ne veruje da bi se savremeni britanski sitkom tako dobro primio kao nekadašnji.
– HRT je puštao seriju sa Bojsi i Marlin, likovima iz „Mućki”, ali ne mislim da bi to ovde prošlo jako dobro.
Međutim, Dragan Jeličić, urednik filmskog i serijskog programa na TV Pink, ne veruje ni da su sve pomenute serije sa Ostrva toliko popularne u Srbiji.
– „Mućke” i „Alo, alo” su suptilniji humor sa samoironijom, pa zato ne verujem da u celoj Srbiji postižu visoku gledanost. Možda je to pre utisak o njima nego stvarni rejting – kaže Jeličić.
On ipak dodaje da „Mister Bin” i „Crna guja” jesu vrlo popularni jer je tu reč o crnom humoru koji „nam leži”.
– Roan Etkinson, koji gluma mister Bina, najpopularniji je komičar na svetu, sa izvrsnom mimikom, a nama je to poznato i blisko. Setimo se da je Čkalja bio poznat upravo po humoru gestikulacije.
J. Stevanović
-----------------------------------------------------------
„Mućke” na zatvaranju Olimpijade
Da su „Mućke” prepoznatljiv britanski brend u svetu pokazalo se i na nedavnom zatvaranju Olimpijskih igara u Londonu. Predstavljajući najbolje od svoje popularne kulture, organizatori su podsetili na epizodu u kojoj su Delboj i Rodni obučeni kao Betmen i Robin. Na sceni su se pojavili ne samo statisti u kostimima već i žuti trotočkaš koji u seriji voze braća iz Pekama a koji je postao kultni automobil u Britaniji.
-----------------------------------------------------------
Rodni i Delboj najsmešniji
Kada je britanski javni servis pozvao gledaoce da izaberu najbolju britansku humorističku seriju, oni su sa najvećim brojem glasova na vrh liste stavili upravo „Mućke”. Ovaj sitkom je proglašavan i za najbolju svetsku humorističku seriju svih vremena. Zna se da je kod kuće sigurno bio najgledaniji. Tako je jednu epizodu „Mućki” gledala čak trećina ukupnog stanovnika Ostrva.

Ženski kokus
Povećanje broja žena na trećinu od ukupnog broja narodnih poslanika u novom sazivu Skupštine Srbije trebalo bi postepeno da dovede do uvođenja novih kvaliteta u radu parlamenta, kao što je na primersposobnost bržeg dogovaranja, veća javnost, odnosno okretanje ka onim životnim temama koje će uticati na poboljšanje života svih građanki i građana Srbije. Prisustvo žena u Skupštini Srbije takone predstavlja samo pitanje prostih brojeva (kvota), već pitanje reprezantativne demokratije koja poštuje različitosti, uvažava ih i prepoznaje dajući im prostor u domenu javnog.
Od izabranih narodnih poslanica,s jedne strane,s pravom se očekuje drugačijiton izlaganja, odnosno humaniji kvalitet rasprava u najvišem zakonodavnom telu, dok bi, s druge strane, problemi sa kojima se suočava više od polovine (ženskog) stanovništva u zemlji trebalo, uz njihovu pomoć,da budu efikasnije rešavani. Stoga bi se od jeseni moglo očekivati da se na dnevnom redu Skupštine Srbije nađu sva ona pitanja koja su do sada tretirana sa manje pažnje: nezaposlenost žena,neophodnost promene položaja samohranih majki, uslovljavanja poslodavaca koja se tiču politike rađanja, kao i druga „ženska” politički osetljiva pitanja.Trebalo bi istaći da pojedine poslanice u tekućem sazivu već imaju parlamentarno iskustvo, kao i razvijen senzibilitet za „žensku problematiku”. S tim u vezi, neformalno udruživanje žena iz različitih političkih stranaka u cilju usaglašavanja stavova o nekimbitnimpitanjima, koja nisu postavljena u ideološki okvir njihovih političkih opcija, pokazalo bi da se u Narodnoj skupštini Republike Srbije poštuju osnovni principi ravnopravnosti zastupljeni u različitim strategijama i zakonima. Formiranje ženskog kokusa, u kome bi poslanice zaboravljale na stranačku pripadnost i glasale kao žene, takođe bi ukazalo da, bez obzira na pripadnost različitim političkim partijama, postoji jedan interes koji je transverzalan i univerzalan kako za žene, tako i za društvo u celini.
„Tiha većina” žena ohrabrena danas da se bavi politikom u Srbiji predstavlja svojevrstan politički resurs koristan za sve građane i građanke. To dalje svedoči da je kod žena političarki sazrela svest da treba da uzmu ravnopravno učešće sa muškim kolegama u svim resorima društva. Ograničavajući faktori za bavljenje žena politikom u Srbiji su: neravnopravan tretman, nedostatak informacija i takozvana tehnika dominacije, predrasude o tome čime (ne) treba da se bave, nedovoljna podrška muških kolega, ali i nedostatak samopouzdanja.Prednost žena u politici je u tome što su dugo trpeljive, spremnije da istraju u borbi protiv sitnosopstveničkih interesa, ali i manje sujetne. Možda je potencijalno najveća prepreka odnos muških stranačkih kolega koji u ženi poslanici vide saradnicu, a ne saveznicu u partijskim kao i drugim aktivnostima. Značaj ravnomernog uključivanja žena u sferu javne vlasti se ogleda u političkom osnaživanju žena, a sve to u cilju povećanja vidljivosti žena u javnom prostoru kao i senzibilisanja sveukupne javnosti za učešće žena na političkim funkcijama. Potencijalnu opasnost na ovom putu, kako sad stoje stvari, predstavlja manjkavost nepostojanja amandmana kojim bi se liste obavezale da damu koja vrati mandate zamene poslanicom, a ne prvim sledećim kandidatom.
*Doktorand FPN u Beogradu

Mala zemlja, velika dela
Sport je jedina oblast u kojoj „politička korektnost” dopušta izlive nacionalnih osećanja, a olimpijske igre su bogomdane da svako vidi gde je. Na jednom mestu se takmiče sportisti iz celog sveta i gotovo u svim sportskim granama.
Mada je, izuzev fudbala, olimpijski turnir praktično isto što i svetsko prvenstvo u bilo kom sportu, olimpijska medalja ima neuporedivo veći značaj zato što se na kraju podvuče crta i države poređaju po uspešnosti. Taj redosled je nezvaničan, ali sama činjenica da nije nametnug pokazuje koliko je jaka želja da se uporedimo s drugima.
Po medalju više
To je i prilika da se na osnovu toga i oceni učinak olimpijske ekipe. Za nas je, nekako, najprirodnije da vidimo gde smo u odnosu na nekadašnje jugoslovenske republike.
Dok se ostale republike samostalno takmiče na olimpijskim igrama još od 1992. Srbija je od raspada Jugoslavije tek drugi put na olimpijskim igrama, pošto je zaključno s Atinom 2004. imala zajedničku ekipu s Crnom Gorom.
Zato je ovde data i tabela sa 10 najboljih nacija na poslednje tri olimpijske igre s učinkom bivših jugoslovenskih republika, pošto mi možemo da povučemo paralelu i sa tim da li postižemo više kad smo sami ili je bilo berićetnije u državnoj zajednici s Crnom Gorom.
Brojčano gledano Srbija napreduje. U Atini je SCG osvojila samo dve medalje, u Pekingu je samostalna Srbija imala tri, a, evo, iz Londona se vratila s četiri.
Međutim, na te tri poslednje olimpijske igre nijednom nismo bili najbolji u odnosu na nekadašnje jugoslovenske republike. U Atini je Hrvatska bila ispreda nas, u Pekingu je Slovenija bila i ispred nje i ispred nas, a u Londonu je ponovo Hrvatska uspešnija, dok mi i Slovenija imamo potpuno isti učinak.
Iz grafikona se vidi koji sportovi su nam jača strana. Slovenci, na primer, nisu imali nikakve vajde od ekipnih sportova, ali su bili jaki u pojedinačnim u kojima su bila sila i u Jugoslaviji: atletika, veslanje, streljaštvo, džudo, pa i plivanje. Kao primorska zemlja ne iznenađuje što imaju medalje i u jedrenju.
Košarka je i Hrvatima i nama nekada bila uzdanica, a sada je to, kao i ranije, samo vaterpolo. Pritom smo mi, u doba SCG, dostigli zenit u odbojci. Hrvatima je rukomet zlatan sport. To ne čudi, jer je on u Jugoslaviji baš otuda i počeo da se širi. Prvu medalju Crnoj Gori su donele rukometašice. Zasluge za to pripadaju i nekim našim rukometašicama, koje su uzele crnogorsko državljanstvo. Sličnih primera ima i u vaterpolu na obe strane, mada se Crnoj Gori do sada nije posrećilo da njeni vaterpolisti osvoje medalju. Oba puta je u meču za bronzu izgubila od Srbije. Hrvatska je u dizanju tegova, a Makedonija u rvanju su došle do medalja zahvaljujući tome što su primamile strance.
Ostale medalje su u pojedinačnim sportovima, gde je presudan sportski fanatizam. Izuzev tenisa to čak nisu ni sportovi kojima se isplati baviti se. Ali, do vrhunskih rezultata se u svakom slučaju dolazi zanesenjačkom posvećenošću samog sportiste, njegovog trenera, roditelja i nekog ko iz ovog ili onog razloga to i novčano pripomogne.
Para nigde dovoljno
Mi znamo kakve finansijske probleme ima naš sport i svi vapaji počinju od toga da država ne daje dovoljno. Međutim, evo šta je na dočeku hrvatskim osvajačima medalja rekao Ratko Rudić, selektor olimpijskih šampiona u vaterpolu:
– Od svih komšija u regionu dobijamo najmanje novca, a imamo samo veliki entuzijazama i najbolje rezultate. Bojim se da ni to neće trajati zauvek, a kad nam vlada reši situaciju s nagradama mi ćemo to znati da cenimo, jer uz bolje uslove neminovno dolaze i bolji rezultati.
Kao da govori neko o sportu u Srbiji. Na sve države bivše Jugoslavije može da se odnosi i ova izjava hrvatskog vaterpoliste Samira Barača:
– Mala smo zemlja za velike stvari.
Malo nespretno rečeno na trgu u centru Zagreba, ali je smisao verovatno da zemlja jeste mala, ali može da postiže velika dela, kao što su to uradili vaterpolisti.
Kao što je poznato naši sportisti za medalje na olimpijskim igrama, svetskim prvenstvima i evropskim šampionatima dobijaju takozvane nacionalne penzije, a hrvatski će dobiti nagrade za londonske medalje.
Zlatna olimpijska medalja u pojedinačnom sportu donosi u Hrvatskoj 104.000 kuna (jedna evro je oko sedam i po kuna), a u ekipnom svakom igraču po 85.000, srebro svakom veslaču četverca po 46.000, koliko i bronza pojedinačno, a rukometašima po 36.000.
Ivan Cvetković

Premijera koja zabrinjava
Košarkaška reprezentacija Srbije očekivano je pobedom startovala u kvalifikacijama za Evropsko prvenstvo u Sloveniji, ali igra koju su prikazali protiv poluamatera sa Islanda zabrinjava. 
Podatak da smo izgubili drugo poluvreme i primili 49 poena od tima koji ima samo četiri igrača viša od dva metra dovoljno govori o motivu, borbenosti i zalaganju. Naterali su selektora Dušana Ivkovića da kipti o besa, a bacanje table za crtanje u nekoliko navrata, bila je njegova reakcija na igru koju je naša reprezentacija prikazala. Uz to, treba dodati i čak 15 izgubljenih lopti, a za analizu je i 12 promašenih slobodnih bacanja.
Jedini period koji iole zaslužuje prelaznu ocenu je druga četvrtina kada je praktično rezervna postava podigla razliku na plus 20, uz zapaženu ulogu Mačvanma koji je postigao 11 poena i uhvatio sedam lopti. Sve ostalo je velika opomena pred nastavak kvalifikacija i duel sa Crnom Gorom u subotu u Beogradu.
U ostalim utakmicama A grupe danas se sastaju: Crna Gora – Izrael i Estonija – Slovačka.
ISLAND: Bjorson, Palson 6, Sigurson 12 (dve „trojke“), F. Magnuson 4, Beringson 13, Stefanson 21 (2), H. Magnuson 3 (1), Karason, Ermolinski 14, Stejnarson 2, Gunarson 3 (19, Torstejnson.
SRBIJA: Teodosić 14 (4), Tepić 2, Rašić 3 (1), Paunić, Bjelica, Savanović 18 (2), Kešelj 3 (19, Mačvan 13 (1), Musli 4, Nedović 8, Štimac 10, Lučić 16 (2).

Lazović u glavnoj ulozi
Jagodina –Jagodinci su uživali u dobroj igri, a očekivanja su da nas i večeras na našem najvećem stadionu očekuje dobar fudbal. Mlada reprezentacija, koju u septembru očekuju glavni ispiti na putu ka Izraelu, gde će se iduće godine održati Evropsko prvenstvo, najpre sa Danskom a potom i Makedonijom,  demonstrirala je igru za najveću ocenu. Bilo je i golova i lepih akcija i majstorskih driblinga. Bilo je svega onog za čim žudi naša publika, pa se neodoljivo stekao utisak da ovi golobradi mladići, koji su odavno zakoračili na glavnu fudbalsku scenu, mogu, da se već u ovom trenutku, stave na raspolaganje svojoj zemlji i u glavnim mečevima kvalifikacija za Svetsko prvenstvo u Brazilu. Zašto da ne?
Srbija je u prvom delu bila pravi gospodar na terenu. Kontrolisala je svaki pedalj zelenog tepiha, a već u 13. minutu najavila lepršavu igru. Bila je to akcija iz udžbenika. Najpre je Mladenović sjajno povukao loptu po levoj strani, odakle je na startu gostima pretila najveća opasnost, potom, nesebično dodao loptu do Malbašića igrača nemačkog Hofenhajma. Usledio je strašan udarac levom nogom iskosa sa leve strane, lopta je najpre pogodila i uzdrmala stativu došla na drugu stranu terena gde je bio opasni Lazović - usledio je šut iz prve pravo u nebranjenu mrežu nemoćnog Rusua: Srbija – Moldavija 1:0.
Selektorova zamisao je bila da njegovi igrači imaju što više loptu u svom posedu, da napadaju protivnika svim raspoloživim sredstvima, kopirajući na najbolji način najveće evropske timove. Nemajući kud Moldavci, koji u ovoj reprezentaciji imaju i dvojicu igrača koji su već igrali za A tim, Georgijeva i Keptina, su se nakon dobrog početka, uglavnom opredelili za čuvanje gola pa je njihova odbrana bila na stalnom iskušenju, tek u povremenim protivudarima gosti su ličili na ozbiljnu ekipu.
Mladi Krstičić je u 23. minutu sjajno proigrao Despotovića, napadača Spartaka, ali završni udarac je bio veoma slab pa je golman Rusu mogao da odahne. Srbija je u tom delu igre imala potpunu inicijativu, baš onakvu kakvu je želeo selektor Janković. Ređale su se šanse našeg tima iz časa u čas pa je u 27. minutu idealnu priliku imao Lazović, novi Zvezdin vođa, ali, jednostavno gol ga nije hteo.
Lazović je sjajno ušao u meč, bio je veoma raspoložen u prvom delu utakmice a u 36. minutu nakon sjajne akcije sa Despotovićem, najpre je prevario svog čuvara potom majstorski dodao loptu do Mudrinskog, domaćeg igrača koji iz prve šutira i neodbranjivim udarcem ponovo primorava Rusua na novu kapitulaciju: Srbija . Moldavija 2:0.
Igra naše mlade reprezentacije posebno iz prvog dela deluje potpuno ohrabrujuće pa se stekao neodoljiv utisak da Srbija ne treba da brine za budućnost. Opšti je utisak da se i ova mlada reprezentacija ne bi obrukala u predstojećim kvalifikacijama, jer selektor Janković je majstorski definisao ekipu, svakom igraču dodelio pravu ulogu u timu, pojedincima, poput Darka Lazovića, mnogo bolju i konkretniju ulogu nego što ima u Crvenoj zvezdi. Jednostavno, Srbija je sigurnim koracima privela kraju borbu u kojoj je postojao samo jedan tim. Ali, već 7. septembra u Alborgu očekuje je mnogo značajniji ispit, meč posle koga bi Srbija i definitivno mogla da rezerviše kartu za Izrael.
Stadion: Gradski. Gledalaca: 500. Sudija: Boško Jovanetić (Srbija). Žuti kartoni: Georgijev,Javorči (Moldavija), Mladenović (Srbija). Strelci: Lazović u 13. i Mudrinski u 36. minutu.
SRBIJA: Aleksić 7 (od 59.  Kirovski -), Gudelj 7,5 (od 77. Petković -), Medojević 7,5, Pantić 7 (od 77. Kosanović -), Mladenović 7 (od 46. Rodić 6), S. Marković 7 (od 59. Jojić 6), Krstičić 7, Lazović 8, Malbašić 7,5, Despotović 6,5 (od 59. Milivojević 7), Mudrinski 7.
MOLDAVIJA: Rusu 6, Žardan 6 (od 74. Modirka -), Hadžiaturov 6, Dulger 6, Antonji 6 (od 64. Bonju), Vremea 5, Nikologlo 5 (od 69. Prodan -), Georgijev 6, Keptine 5,5 (od 43. Mati -), Đinsari 6, Javorči 5,5 (od 46. Dima 5).
Igrač utakmice: Darko Lazović (Srbija)
Dragan Todorović

Mihajlović traži podršku publike
Novi selektor, novi igrači, nove obaveze. Praktično od večeras i prijateljskog meča sa Irskom, Srbija započinje novo poglavlje na svom novom putu ka Brazilu. Idućeg meseca, na startu kvalifikacija, naše najbolje fudbalere očekuju dva veoma važna meča, najpre sa Škotima 8. septembra u Glazgovu i 11. protiv Velsa u Beogradu. Protivnici za svaki respekt, poštovanje, imajući u vidu dugu i bogatu tradiciju ostrvskog fudbala. Zato će večerašnji ispit na našem najvećem stadionu protiv Irske, biti veoma važan za stvaranje najbolje koncepcije, koja selektoru Siniši Mihajloviću može da posluži u okršajima sa Škotima i Velšanima.
Duel sa Ircima biće debitantski za mladog selektora pred domaćim navijačima. Biće to ujedno i prava prilika da se naši ljubitelji fudbala upoznaju sa novim timom koji će izneti najveći teret u predstojećim kvalifikacijama. Ujedno, biće to divna prilika da na delu vidimo selekciju koja je bila učesnik evropske smotre na nedavno završenom šampionatu u Poljskoj i Ukrajini.
Mihajlović još uvek nije jasno formulisao najbolji tim, ali je na dobrom putu da to veoma brzo uradi, s obzirom da je na prethodnoj turneji dao šansu mnogim igračima. Neki će svakako biti izostavljeni sa spiska, drugi su se pak stavili na raspolagenje mladoj selekciju, koju takođe u septembru očekuju važni ispiti. A oni koji večeras budu istrčali, uz naravno, blage korekcije, koje se mogu očekivati, istrčaće 8. septembra u Glazgovu.
– Stadion Zvezde u meni budi najlepša sećanja, to je mesto gde sam mnogo puta kao igrač pobeđivao, gde sam se radovao. Sada sam u nekoj novoj poziciji. U želji da svi zajedno pomognemo srpskom fudbalu, potrebna nam je podrška navijača, bez obzira na klupsku pripadnost. Mislim da naši navijači to mogu – kaže Mihajlović.
Irci u Beograd stižu bez glavnih vedeta, Šaja Givena, Robi Kina, Ričard Dana, ali to svakako ne umanjuje značaj večerašnjeg susreta na ,,Marakani”. O njima znamo da gaje agresivan fudbal u kome nema predaje do kraja i u kome igrači daju svoj maksimum. Iskusni Italijan Đovani Trapatoni je uspeo da ih odvede na Evropsko prvensvo.
– Mislim da su posle Engleske svakako najkvalitetnija reprezentacija na Ostrvu. O Trapatoniju, jednom od najboljih italijanskih trenera svih vremena ne treba previše trošiti reči, zna se njegov rad i delo. Gde god da je bio imao je uspeha. Dobro ga poznajem, kaže selektor,,orlova”.
Mihajlović je protiv Španije, Francuske i Švedske rekao da rezultat nije bio u prvom planu, ali, da je sada situacija sasvim drugačija.
– Sada rezultat jeste važan, i večeras protiv Iraca, i ubuduće u svakoj kvalifikacionoj utakmici. Pobede su važne jer podižu samopouzdanje. One stvaraju jedan novi ambijent, pobednički mentalitet kod svake ekipe.
Naš selektor je za večeras najavio i promenu sistema igre ali na konferenciji nije želeo da se javno izjašnjava o ekipi koja će istrčati protiv Iraca.
– Svakako da ćemo promeniti način i stil igre, mečevi na turneji su nam dobro došli da sagledamo dobre ali i loše strane naše ekipe. Pravićemo sistem igre koja namaodgovara, tako će biti i protiv Irske.
Prvotimac Mančester sitija Aleksandar Kolarov kaže da je sada svaka utakmica važna:
– Večerašnjom utakmicom započinjemo jednu novu priču, nadam se da će biti uspešna, jer svi želimo da idemo u Brazil.
Dragan Todorović
-----------------------------------------------------------
Karadžić: Verujem u uspeh
Predsednik Fudbalskog saveza Srbije Tomislav Karadžić veruje da novi selektor i igrači kojima će ukazati poverenje u predstojećim kvalifikacijama mogu da osvetlaju obraz srpskom fudbalu.
– Verujem u Mihajlovića i u igrače. Mislim da je na dobrom putu da stvori zdrav ambijent da formuliše tim, jer naš cilj je jasan, želimo da idemo u Brazil. Meč sa Ircima je prava prilika da pokažemo koliko zaista vredimo – kazao je predsednik Karadžić.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Ugrožena nuklearna bezbednost Srbije
Bezbednost – to bi trebalo da bude ključna šifra za rad Javnog preduzeća „Nuklearni objekti Srbije” (NOS). Ali, preduzeće koje upravlja nuklearnim poslovima zemlje, trenutno nema novac za plate, a prethodna vlada, nije čak ni predvidela NOS u budžetskoj stavci za tekuću godinu.
Novac, međutim, nije najveća nevolja sa nuklearnom bezbednošću Srbije. Prema tvrdnji izvršne direktorke NOS-a Jadranke Đuričić, hangari 1 i 2, (H1 i H2), stari objekti, koji podsećaju na ostatke napuštenih fabrika, odavno su prepunjeni i u njih ne može da se skladišti novi radioaktivni otpad.
– Otpad iz cele Srbije, poput radioaktivnih javljača požara, radioaktivnih gromobrana, otpada iz medicinskih institucija, trenutno ostaje u spremištima generatora, ali ne znamo dokle će takvo stanje moći da traje – kaže izvršna direktorka, ukazujući da NOS iščekuje da konačno dobije licencu za moderni, novoizgrađeni hangar 3 (H3).
– NOS je predao Agenciji za zaštitu od jonizujućih zračenja i nuklearnu sigurnost Srbije sve moguće papire za licencu za hangar 3. On je neophodan, jer i dan danas, ne postoje zvanični zapisi o skladištenju radioaktivnog otpada bivše Jugoslavije u hangaru 1. Postojale su neke sveske i deo tih svezaka smo našli, ali nismo sigurni da je to sve  – napominje ona, dok predsednica Upravnog odbora NOS-a Uranija Kozmidis-Luburić, iznosi još uznemirujući podatak:
– Najgore od svega je što možemo naići na svakakva iznenađenja u hangaru 1 – ističe predsednica UO NOS-a.
Upravo zbog lošeg stanja dva prastara skladišta, Agencija za atomsku energiju i američki Stejt department pritisli su, ili preporučili, kako vam drago, da se napravi novo skladište – hangar 3. Naime, jedna od tajni koja može da se krije u ovim starim skladištima, recimo, može biti „kobalt 60”, koji se koristi u industriji, medicini, naučnim istraživanjima, a delom ga ima i u radioaktivnim gromobranima. Međutim, eventualnom krađom i zloupotrebom, od njega bi mogla da se izradi „prljava bomba”, a slična opasnost preti i od eventualne krađe „cezijuma 137”.
Prema podsećanju predsednice UO NOS-a, u Vinči su se u skorije vreme dogodila dva akcidenta – jedan u prostorijama instituta, kada je poplavljen „žuti kolač”, otpadni materijal uranijuma koji je radioaktivan i može se koristiti u terorističke svrhe. 
– Mi čak nismo znali da postoji i da je bio u jednoj od laboratorija Instituta „Vinča”. Drugi akcident dogodio se u reaktoru „A”, ali to je zapravo bio rutinski eksperiment. Oko tog događaja je podignuta velika prašina, ali je komisija Ministarstva za nauku pokazala da nije bilo zapravo nikakvog povećanog zračenja, osim uobičajenog, već da su se dogodile greške u proceduri koja nije do kraja formulisana – precizira Luburić. 
Međutim, upravo je procedura razlog zbog koga NOS-u još nije izdata licenca za hangar 3. Direktorka Agencije za zaštitu od jonizujućih zračenja i nuklearnu sigurnost Srbije dr Mirjana Radenković, kaže da je „razmatranje zahteva za dopunu licence za upravljanje radioaktivnim otpadom i to za puštanje u rad i korišćenje privremenog skladišta radioaktivnog otpada H3, pokazalo da nisu ispunjeni svi uslovi za izdavanje dopune licence”. 
– Nakon određenih izmena, ostao je nezadovoljen još uslov da JP „Nuklearni objekti Srbije” dostavi dokaz o organizovanju nezavisnog monitoringa u okolini nuklearnih objekata u skladu sa čl. 56. Zakona o zaštiti od jonizujućih zračenja i o nuklearnoj sigurnosti– navela je dr Radenković u pisanom odgovoru.  
Na pitanje zašto NOS nije dostavio dokaz o organizovanju nezavisnog monitoringa, predsednica UO NOS-a kaže da Laboratorija za zaštitu, koja treba da vrši taj nezavisni monitoring, pripada Institutu za nuklearne nauke u Vinči. 
– Ta laboratorija je inače obavezna da vrši takav monitoring, ali iz meni nepoznatih razloga, ona ne sklapa ugovor sa NOS-om o nezavisnom monitoringu – kaže Luburić, svedočeći, zapravo, o neverovatnom apsurdu koji se događa u Vinči. Jer, monitoring se vrši pumpama koji pripadaju NOS-u. 
Na istom placu, pod još misterioznim okolnostima, davne 1948. godine, podignut je istraživački nukleus za realizaciju nuklearnog programa Titove Jugoslavije, koji je vremenom postao ugledni naučni institut. I taj institut, i pre dve godine osnovani NOS,koji je preuzeo poslove nuklearne bezbednosti od instituta, jesu državne firme. U javnosti je poznata surevnjivost koja vlada između njih, ali, čak i da vlada ugasi NOS, radioaktivni otpad ostaje, kao i dva stara hangara, koji još kriju nuklearne tajne bivše Jugoslavije. Nuklearni poslovi, kako god bilo, ostaju državni. Dokle će država tolerisati ovakvo stanje među nuklearnim državnim partnerima na istom placu? 
Podsećajući da je NOS osnovala prethodna vlada sa isključivim ciljem da zbrinjava i nadzire radioaktivni otpad u našoj zemlji, državni sekretar Ministarstva prosvete, nauke i tehnološkog razvoja, zadužen za nauku i visoko obrazovanje profesor dr Radivoje Mitrović, pojašnjava da su mnoge pojedinosti u vezi s tim u javnosti ostale i dan-danas nedovoljno razjašnjene. 
– U proteklih godinu dana dogodili su se incidenti, srećom bez opasnih posledica po zdravlje ljudi i okolinu. Za njih su se međusobno optuživali čelnici Instituta za nuklearne nauke „Vinča” i Nuklearnih objekata Srbije. Zbog toga je u javnosti stvorena prilično nejasna i nepovoljna slika. Naše ministarstvo je pod svojevrsnim pritiskom i javnog mnjenja, stručne i naučne javnosti i suprotstavljenih strana da što pre preduzme neke mere. Očigledno je da ćemo morati da načinimo neke rezove. Nas na to – pored ostalog obavezuje i odluka nove vlade da se uvede štednja u svim državnim strukturama. Prinuđeni smo da ukinemo pojedina dvojna zaduženja i da razgraničimo nadležnosti – napominje profesor Mitrović. 
Da li to podrazumeva status „kvo”, fuziju dva preduzeća, ili nešto treće? Profesor Mitrović za sada kaže da je neizbežno objedinjenje istraživačke i stručne pameti, i Vinče i NOS-a.
 ----------------------------------------------------------------------
Bez ishitrenih koraka
– Nuklearna bezbednost je jedan od najbitnijih zadataka svake zemlje. Nadam se da ćemo to što pre operativno urediti. Već sam razgovarao s nekolicinom naših uglednih naučnika u zemlji i rasejanju, koji se kompetentno bave nuklearnom energijom. Još u prethodnom sazivu prikupili smo dovoljno stručnih nalaza i procena. Na osnovu njih ćemo temeljno i valjano odlučiti šta da preduzmemo. Naravno, nisam pristalica ishitrenih koraka koji se u stvarnom životu, najčešće, izjalove. Međutim, naši potezi slede, jer je to obaveza našeg ministarstva – napominje profesor dr Radivoje Mitrović.

Otpušteni radnici iz Leposavića traže pomoć od vlade
Kosovska Mitrovica – Radnici Odeljenja za elementarne nepogode i vanredne situacije u Leposaviću dobili su juče uveravanja od predstavnika Vlade Srbije da će učiniti sve kako bi se svih 17 radnika, koji su od 10. avgusta ostali bez posla, vratilo na svoje dužnosti.
Kako za „Politiku” kaže Vladan Vukajlović, jedan od radnika odeljenja, koji je juče sa dvanaestočlanom delegacijom prvo razgovarao sa predstavnicima novoformirane Kancelarije za Kosovo i Metohiju, a potom i sa Veljkom Odalovićem generalnim sekretarom vlade, obećano im je da će nadležni u Beogradu razgovarati sa predstavnicima lokalne samouprave i kancelarijom za Kosmet kako bi ovi radnici, koji su radili „po ugovoru na tri meseca ponovo dobili posao”:
„Veljku Odaloviću smo rekli da zbog bahatosti novog opštinskog rukovodstva i njihovih namera da se svete političkim oponentima, nas sedamnaestoro više nije na budžetu opštine. Doduše, ništa nam konkretno nije obećano, ali nas je Odalović ohrabrio i mi verujemo da će on obaviti razgovore sa novom vlašću, koju predvode naprednjaci, nakon što su svrgli predstavnike Demokratske stranke”, kaže Vukajlović. On napominje da su juče uputili pismo premijeru Ivici Dačiću, Aleksandru Vučiću potpredsedniku vlade, i Aleksandru Vulinu, šefu Kancelarije za Kosovo i Metohiju, u kojem su naveli da su „poniženi i odbačeni, i da je novo rukovodstvo opštine Leposavić naprasno odlučilo da bez posla ostavi njih 17, kako bi na njihova mesta doveli nove ljude, na bazi nepotizma”.
Opštinsko rukovodstvo u Leposaviću za „Politiku” tvrdi da „niko nije ostao bez posla već da se radi o rotaciji u odeljenju koje ima 100 zaposlenih”.
Dragiša Vasić, predsednik opštine Leposavić, koji je na čelu ove opštine od 11. jula ove godine kada je sa vlasti odlukom odbornika ove opštine svrgnut DS, za naš list kaže:
„Ove ljude smo poslali na neplaćeno odsustvo, kako bi na njihova mesta uposlili druge i teret nemaštine, koji pritiska ne samo Srbe u ovoj opštini, već svuda na Kosmetu, ravnomernije rasporedili. Ovo je takozvana rotacija, koju ćemo primenjivati na svaka četiri meseca. Šezdeset radnika je primljeno na određeno vreme, na osnovu ugovora od po tri meseca, i svaki od njih će šest meseci da radi, a četiri da pauzira. Ovih 17 nije otpušteno, oni treba da shvate da treba da rade i oni koji žive na ivici egzistencije, gde mnogočlane porodice nemaju ni banku pomoći”. Vasić negira tvrdnje radnika koji su na neplaćenom odsustvu da je u pitanju nepotizam već je isključivi razlog da bi se uposlili i bar donekle egzistencijalno obezbedili i drugi ljudi iz ove opštine.
Vasić je opovrgao navode nezadovoljnih radnika takozvane civilne zaštite da se radi o bahatosti opštinskog rukovodstva i njihovoj osvetničkoj nameri naglašavajući da je prethodna vlast predvođena Demokratskom strankom „ove ljude primala i sve vreme ih držala na ulici”.
B. Radomirović

Nesloga ugrožava Bošnjake povratnike
Od našeg stalnog dopisnika
Banjaluka – Bošnjaci povratnici u Republiku Srpsku nalaze se u „istom ekonomskom i socijalnom položaju kao i domicilno stanovništvo”, kaže potpredsednik Republike Srpske Enes Suljkanović i dodaje da ipak povratnici mnogo teže dolaze do zaposlenja jer je ukupna ekonomsko-socijalna situacija u BiH veoma loša.
„Nažalost, dosadašnja praksa bila je da se dodeljuju freze, plastenici, krave, traktori... Apsurdno je to što su oni te mašine koristili i naplaćivali svoje usluge svojim istomišljenicima i ostalim meštanima. Niko nije gledao šta je stvarno neophodno za dobrobit celokupne zajednice već su samo pojedinci imali interes. Zato nam i jeste stanje kakvo sada imamo”, upozorava Suljkanović. „Sa političke strane, veliki broj povratnika je angažovano u nekim od političkih partija, većinom onih čije je sedište u Federaciji BiH, kako bi mnogo lakše obezbedili sredstva svojim zajednicama za održivi povratak. Sa bezbedonosne tačke gledišta, dobio sam informacije iz skoro svih opština koje sam posetio u RS da u većini opština nije ni bilo bezbedonosnih problema.”
Odgovarajući na pitanje koliko se Bošnjaka vratilo u RS, Suljkanović kaže da nema tačne podatke, ali da je uveren da se 90 odsto vratilo od svih onih koji žele da se vrate. „Većina nema nameru da dođu na svoja ognjišta jer su obezbedili egzistenciju u mestima sadašnjeg prebivališta u BiH ili u drugim državama, ili nemaju hrabrosti da učine taj korak jer nisu stečeni uslovi za održivi povratak. Mislim da je ponajbolji povratak ostvaren na području opština Doboj, Zvornik i Prijedor.”
„Ja sam kao potpredsednik RS već pokrenuo inicijative koje su mnogo pomogle povratnicima u RS. To se posebno odnosi na zakone u FBiH koji su bili diskriminišući za povratnike u RS jer su gubili prava na zdravstveno, socijalno, invalidski i majčinski dodatak i ostale nadoknade šest meseci po promeni mesta boravka”, kaže Suljkanović. „Zbog toga velika većina povratnika nije menjala lične karte već su stanovali u RS, a zadržavali lična dokumenta FBiH kako bi zadržala ta prava. Baš zbog toga još uvek nemamo pravu sliku povratka, kako u RS tako i u FBiH.”
Prema njegovim rečima, da bi se položaj Bošnjaka u BiH popravio neophodno je prvo da se FBiH više posveti povratnicima, posebno kroz određene propise.
„Treba više raditi na političkom jedinstvu svih Bošnjaka u RS jer zbog nesloge među političkim opcijama nema prostora za dogovor i zajednički nastup za kvalitetnije predstavljanje zajednice u celini. Nažalost, još uvek prevladavaju lični interesi”, ističe potpredsednik RS.
Upoređujući položaj Bošnjaka u RS i Srba u Federaciji BiH, on smatra da su Bošnjaci u RS u povoljnijem položaju jer, kako tvrdi, „kod zapošljavanja u RS mnogo više se vodi računa o prijemu u radni odnos nesrpskog stanovništva”.
„Pozitivan primer je Doboj gde je u opštinskoj administraciji zaposleno nešto više od 30 Bošnjaka i Hrvata. Nažalost ima primera gde nema niti jedan zaposleni Bošnjak”, kaže potpredsednik RS.
Boro Marić

Interes javnosti
Vest da je novinar „Vremena” Miloš Vasić „radio u interesu javnosti” objavljujućitekst o razgovorima advokata Biljane Kajganić i njenog tadašnjeg klijenta Dejana Milenkovića Bagzija, teško da bi našla svoje mesto na novinskim stupcima da postoji ujednačenija sudska praksa u slučajevima od posebnog javnog interesa.
Miloš Vasić je, zapravo, pre osam godina pisao o razgovorima Biljane Kajganić i Dejana Milenkovića Bagzija koji se u to vreme nalazio u bekstvu zbog učešća u ubistva premijera Zorana Đinđića. Advokat Biljana Kajganić je tužila novinara „zbog povrede časti i ugleda i nanošenja duševnog bola i patnji”. Pobedila je u prvostepenom postupku, ali je Apelacioni sud ukinuo tu odluku sa obrazloženjem da„interes javnosti preovlađuje nad interesom časti i ugleda Biljane Kajganić”. Dodaje se i da informacije nisu usmerene na ličnost ili profesionalnu delatnost Biljane Kajganić, već na događaje koji bi mogli imati uticaja na tok krivičnog postupka. U slučaju Kajganić–Vasić, sud nije ulazio u to da li su informacije koje su objavljene tačne ili netačne, već je presudilo da je dovoljno to što je Vasić verovao u ono što je dobio kao podatak i da je to isto proverio na više mesta.
Svi se slažu u oceni da bi sudska praksa u procesima protiv novinara trebalo da bude ujednačena. A primera o tome u kojoj meri sudije u Srbiji različito tumače novinarsko ukazivanje na određene stvari, ima na pretek. Najdrastičniji je onaj iz Jagodine, odakle su dopisnici javili da izvesni tužilac nije pokrenuo postupak protiv majke koja je zapostavila svoje dete. Tužilac je pokrenuo privatni postupak protiv novinara, tražeći odštetu zbog „ukaljane časti”. Proces se razvlačio od suda do suda, dok tužilac konačno nije dobio odštetu od novinskih kuća. Tragično je da je u tom periodu, isto dete preminulo, a da je glavna osumnjičena za smrt upravo majka na koju je upozoravano.
Presuda Apelacionog suda u slučaju Vasić–Kajganić nije prva odluka te vrste u Srbiji, ali je svakako retkost koja pomaže novinarima da se odreknu autocenzure, tačnije da slobodnije i objektivnije pišu o važnimdogađajima, bez da se plaše da će neko zbog objavljivanja bitnijihpodataka postati „duševni bolesnik” sa „ukaljanom čašću i ugledom”.
Sa druge strane, i sami novinari bi trebalo da više vode računa, da budu odgovorniji, kada izveštavaju o pojedinim događajima. Jer, postojanje interesa javnosti, mora se priznati, ne daje za pravo novinarima da vređaju javne ličnosti, niti da objavljuju podatke o njihovom privatnom životu. Primera radi, nije uinteresujavnosti da zna gde neka javna ličnost stanuje, ali itekako je uinteresujavnosti ako se nađu dokazi da je ta ista ličnost do istog tog stana došla na nelegalan način. Novinarstvo bi, dakle, trebalo da bude omeđeno samo istinom i javnim interesom.

Jedini stvarni problem
Vozači se dobro sećaju dana kada je usvojen novi Zakon o bezbednosti saobraćaja, takozvani ZOBS. Plašili su nas ovim zakonom kao da ćemo, bože me sačuvaj, morati svi da počnemo da vozimo levom stranom, ili isključivo u rikverc, a ko ne bude umeo da se momentalno prilagodi na novonastalu situaciju, negativni bodovi će mu se kačiti nemilice.
Posle toga su nas na dotični zakon navikavali postepeno, jer zaista, koje ljudsko biće može simultano da obavlja ove akcije: da se nauči da uvek pali svetla, da uvek vezuje pojas, a da istovremeno vozi. Skoro pa nesavladivo. Takođe, jedno vreme je u našim šoferskim glavama glavna preokupacija bila gde je pravo mesto na kome se mora držati onaj svetleći prsluk. Daleko bilo da ga neko drži u gepeku. Taj je mogao odmah sam da ode i da se prijavi gde treba. Polomili smo se i da nabavimo neke formulare za slučaj sudara, za koje nikad do tada, a ni posle toga, nismo čuli. Kupili smo kuke, lance, novi skupi komplet za hitnu pomoć, zimske gume, letnje gume, sijalice, lampice, sve smo kupili što se moglo kupiti. Kupili smo i sve novine u kojima je pomenuti zakon svečano objavljen jednog dana, važnog po nas vozače, i seli smo da zakon proučimo. Podvlačili smo važne zamke ZOBS-a. Skinuli smo ZOBS na svoje kompjutere, da nam uvek bude pri ruci. Nabavili smo sprave kojima možemo u svako doba dana i noći da izmerimo dubinu šara na svojim pneumaticima, da se stručno izrazim. Pomalo nas je zbunjivao aparat za gašenje požara, neke su glasine govorile da nam treba uvek i svuda, a bilo je i suprotnih mišljenja. Zlu ne trebalo, kupili smo i aparat, koji nam je odlično poslužio da njime porazbijamo svoja zatamnjena stakla i zamenimoih dozvoljenim providnim verzijama. Transparentno smo krenuli u budućnost. Naučili smo da zamenimo sijalice na svom automobilu. Ne smem ni da mislim šta se sve dešavalo nesrećnicima u zakonskom vrtlogu koji su obuku za vožnju počeli po starom zakonu, pa negde na pola upali u ovu „saobraćajnu Bolonju”. Ali, i iz toga smo se ispetljali nekako. Naučili smo razliku između sajle za šlepanje i krute rude. Podrazumeva se da smo imali obe stvari i da smo naučili da ih nakačimo. Kao i lance. Međutim, preventivno, oprostili smo se, barem do proleća, od svih prijatelja koji žive na Banovom brdu, jer nas je mrzelo da kačimo lance svaki put kad im idemo u posetu. Dali smo krv, urin i uzorak tkiva na pregled, za svaki slučaj, da nam se nađe kod registracije auta, ako ko zatraži. Dobili smo blokče u koje ćemo samokritički, ali pošteno, da upisujemo svoje negativne poene. Da znamo kako se kotiramo kod onog gore i koliko nam je još ostalo do sudnjega dana oduzimanja dozvole. Kupili smo nove mobilne telefone da možemo da se parkiramo na novi, moderan način. Mada nismo baš bili spokojni jer nas je mobilni često upozoravao koliko nam je još sekundi ostalo do trenutka kada će se vozilo samouništiti ako ga sa dotičnog mesta ne isparkiramo na vreme. Dobili smo nove skupe tablice i precizno izmerili tačku gde ćemo na šoferšajbnu da zalepimo nalepnicu sa hologramom, deset centimetaraod gornje i desne ivice i nemoj da bi nekom otišlo milimetar levo ili desno. Doduše, niko nam nije kazao da dotične nalepnice ničim neće moći da se odlepe naredne godine kad dobijemo nove, ali to je već sasvim druga priča. Jednom rečju, bili smo strašno dobri, učinili smo sve što je do nas!
I evo nas, oko godinu i po dana kasnije. Statistike ne pokazuju nikakvu značajnu promenu u broju saobraćajnih nesreća. Veseli motoristi-kamikaze i drugi adrenalinski zavisnici i dalje jurcaju ulicama dovodeći nas do belog usijanja, a lepi ljudski običaji dogovora sa saobraćajcem su, na svu sreću, preživeli nehumane zakonodavne alijenacije. Iskusni vozači i dalje u svojoj vozačkoj dozvoli drže novčanicu, koja je tu slučajno zapala, i jedino što nas istinski brine jeto šta će se desiti ako ne uspemo da odlepimo one nalepnice nego krenemo da lepimo jednu pored druge dok ne prekriju čitavu šoferšajbnu.Meni se, sa ove vremenske distance, samo još to čini kao stvarni problem.

Bez incidenata formirana vlast u Surčinu
Bez nervoze, nereda, slomljenih stakala i policijske intervencije, juče je konstituisana Skupština opštine Surčin. Većinu u lokalnom parlamentu čini koalicija SNS–URS–SPS, koji su glasovima 19 od 35 odbornika za predsednika Skupštine opštine Surčin izabrali Stevana Šušu (SNS), dok je za njegovog zamenika izabran Vladan Janićijević (URS).
Sednica Skupštine opštine Surčin, na kojoj je formirana nova lokalna vlast, održana je bez prisustva odbornika Demokratske stranke i Pokreta „Za bogatu opštinu Surčin”. Odbornici Srpske napredne stranke, Socijalističke partije Srbije i Ujedinjenih regiona Srbije pojavili su se u majicama sa rednim brojevima da bi posetioci zasedanja mogli da prebroje koliko odbornika ima skupštinska većina. Sednicu je obezbeđivala policija koja je, za svaki slučaj, dobila pojačanje jednog voda iz Policijske uprave „Beograd”.
– Pokazali smo da se u Surčinu poštuje volja građana i da nam niko ne može ucenama i pretnjama oduzeti mandate – naglasio je novoizabrani predsednik Skupštine opštine Stevan Šuša.
Krajem ove i početkom sledeće nedelje biće održana druga sednica SO Surčin, na kojoj će za predsednicu opštine biti izabrana Vesna Šalović iz Socijalističke partije Srbije.
– Konstitutivna sednica je protekla bez nereda i teških reči. Nadam se da će 25. maja ove godine, kada je prvi put održana konstitutivna sednica opštine Surčin biti poslednja kada je intervenisala policija. Vlast se predaje demokratskim putem i kolege iz DS-a trebaju da prihvate da će u sledeće četiri godine biti u opoziciji – ističe Šalović.
Prilikom pokušaja konstituisanja vlasti, 25. maja, bilo je incidenata, jer se ispred zgrade te opštine okupio veći broj građana, koji su tom prilikom polomili nekoliko stakala. Usledila su međusobna prepucavanja DS-a i SNS-a oko toga ko ima većinu za obrazovanje lokalne vlasti, ali i optužbe da je bilo pretnji i kidnapovanja odbornika.
Gradski odbor DS-a je u međuvremenu, zatražio od MUP-a da „zaštiti” odbornike Skupštine opštine Surčin, koji su, kako su tada tvrdili, izloženi „fizičkim i verbalnim pretnjama Ljubiše Buhe Čumeta, koji je organizator odborničke većine u Surčinu”.
Opština Surčin je poslednja lokalna skupština u kojoj je obrazovana nova vlast. Konstituisanje nekoliko gradskih opština pratili su incidenti, nastali zbog prelaska pojedinih odbornika u druge stranke. Veliki problem bio je i u Barajevu, gde su se stranke međusobno optuživale čak i za kidnapovanja odbornika.
Inače, u najvećem broju opština, stožer vladajućih koalicija je Demokratska stranka, a u dve opštine ta stranka je ušla u koaliciju sa Srpskom naprednom strankom – u Rakovici i u Lazarevcu.
„Preletanja” je bilo i u parlamentu Grocke, kada je jedan odbornik iz Socijaldemokratske partije Srbije, izabran na listi „Izbor za bolju Kaluđericu i Grocku”, na konstitutivnoj sednici podržao koaliciju SNS, DSS i URS.
Beograd ima 17 gradskih opština, a majski izbori su održani u 15, budući da organima vlasti na Voždovcu i u Zemunu nije istekao mandat, jer su formirane januara 2010, odnosno jula 2009. godine.
D. Spalović

Turci grade fabriku
Leskovac – U severnoj industrijskoj zoni u Leskovcu, gde je grad ustupio firmi „Džinsi Srbija“ 4,5 hektara građevinskog zemljišta na 99 godina, počela je priprema za izgradnju fabrike džinsa koja će imati 22.000 kvadratnih metara. Kako je planirano, radovi na izgradnji fabrike trebalo bi da počnu sredinom septembra, za kada se očekuje odluka o podsticajnim sredstvima Agencije za strana ulaganja i promociju izvoza (SIEPA).
Turska firma „Džinsi Istanbul“ je prošle godine osnovala preduzeće „Džinsi Srbija“ i krenula sa probnom proizvodnjom farmerki i jakni na 1.300 kvadratnih metara u zakupljenom pogonu nekadašnje štofare „Leteks“. U početku je zapošljavala 57 mladih konfekcionarki, od kojih je 70 odsto prvi put videlo mašinu za šivenje, a već za Novu godinu iz Leskovca je u Italiju poslat prvi kontingent od 7.500 farmerki, a zatim je krenuo izvoz u Rusiju i skandinavske zemlje. Iz pogona svakog dana izađe 1.500 farmerki koje se izvoze u Italiju, a očekuje se nastavak izvoza u Rusiju i u evropske zemlje.
Ovaj investitor namerava da u neposrednoj blizini novosagrađene fabrike kompanije „Falke“ podigne modernu fabriku za proizvodnju garderobe – farmerki, jakni, košulja i drugih odevnih predmeta od džinsa namenjenih svetskim modnim kućama, kao što su „Antonio Morato“, „Versače“, „Kavali“, „Fere“ i druge.
– Projekat je gotov, uradila ga je ovdašnja firma „Sokol“, tražimo izvođača radova i čekamo odluku Agencije za razvoj. Još ne znamo sa kolikim iznosom će nam SIEPA pomoći, ali se nadamo da će odluka biti doneta do sredine septembra i odmah ćemo početi izgradnju. U prvu fazu uložićemo oko šest miliona evra i zaposliti 760 radnika. U ovom trenutku ne mogu da kažem kada će biti završena prva faza, ali što pre to bolje za nas. Sve zavisi od papirologije, kao i od vremenskih uslova, jer ide zima – kaže za „Politiku“ Jasin Denis, menadžer fabrike u Leskovcu.
Grad Leskovac će omogućiti kompaniji „Džinsi Srbija“ neophodnu administrativnu podršku, uključujući i izdavanje građevinske dozvole u najkraćem roku. Oslobodiće je obaveze plaćanja naknade za građevinsko zemljište i pružiti ostale olakšice.
Kada bude okončana i druga faza, do kraja 2014. godine, biće mesta za 1.150 nezaposlenih Leskovčana. U fabrici trenutno radi 130 radnika, pretežno mladih konfekcionarki, a uskoro će biti primljeno još pedesetak.
„Džinsi Istanbul“ je jedna od najvećih tekstilnih kompanija u Turskoj koja u istoimenom gradu ima fabriku od 43.500 kvadratnih metara.
M. Momčilović

Trgovci lažnim ratnim odštetama
Kraljevo – Prepuna je bila sala opštinske uprave u Kraljevu proteklog petka za kada su, posredstvom jedne lokalne TV stanice, bili i pozvani naslednici zarobljenika i žrtava nacističkog režima u Drugom svetskom ratu. Razlog okupljanja je stara tema – naknada ratne štete od nemačke države. Iako je priča odavno ispričana i razrešena, za mnoge je još zanimljiva, pogotovo što je ponuda primamljiva. A, ovde je bilo baš tako, okupljenom narodu se obratio Žika Petrović iz Kragujevca, koji se tako predstavio dodajući da je došao u ime nedavno osnovanog udruženja ratnih zarobljenika i ostalih žrtava Drugog svetskog rata, osnovanog u Kragujevcu. Obrazložio je dosadašnju upornost na ovom poslu njega i njegovih saradnika, govoreći o navodnom susretu i razgovoru sa nemačkim ambasadorom, zatim je tvrdio da ga je smrt bližnjeg u porodici sprečila da ode na zakazani razgovor sa Slavicom Đukić Dejanović, da sada ima ugovoren sastanak sa predsednikom države... I, epilog te upornosti je gotovo izvesna isplata kompenzacije za zarobljenički rad i gubitak najbližih u porodici tokom streljanja u Kraljevu ili negde drugde od nemačkih fašista. Nije Petrović licitirao ni sa „cenom”, rekao je jasno da je dogovorena isplata sedamdeset hiljada evra naslednicima zarobljenika a osamdeset pet hiljada evra porodicama žrtava.
Da bi se, napomenuo je još, to što brže ostvarilo neophodno je da se zainteresovani, uz plaćanje članarine od po petsto dinara odmah učlane, a da po dvehiljade dinara još uplate prilikom predaje dokumentacije. Dovoljan je dokaz da je neko njihov bio zarobljenik ili žrtva streljanja što se, kako je kazao, može dobiti i u kraljevačkom muzeju...
 Mnoge nejasnoće prisutnih predsedavajući skupa nije znao darazjasni kao ni to „šta je bilo sa prethodnim članstvom i uplatama i šta je ranije udruženje uradilo”. Ljiljana Ognjenović, iz Sirče kod Kraljeva, ga je čak i prepoznala kao člana „starog” tima za ostvarenje ove naknade, koji se u Kraljevu pojavljivao još pre više od deceniju.
Ona je pokazala priznanicu i štednu knjižicu koju je njen otac Živorad Stanković dobio još 1999. godine od tadašnje Cepter banke prilikom uplate avansa od 20 maraka na ime troškova i članarine Zajednici udruženja žrtava Drugog svetskog rata Jugoslavije. To udruženje se, takođe, zalagalo za naplatu te naknade. Međutim, rekla je Ljiljana, „moj otac je u međuvremenu preminuo, a da baš nijednu povratnu informaciju, obaveštenje od tog udruženja nije dobio”.
Petrović je na kraju ostavio broj svog mobilnog telefona i adresu u Kragujevcu, gde se sve, objasnio je, može predati i uplatiti a zauzvrat dobiti priznanica. Zatim je uz izvinjenje požurio na sličan skup u Vrnjačkoj Banji.
Posle toga na ostavljen broj telefona Petrović se nije javljao a ni odgovarao na poruke ostavljene posredstvom „govorne pošte”.
– Reč je o novoj prevari – tvrdi Puniša Jovanović, predsednik Okružnog odbora Subnora. – Tako je bilo i 1999. godine, a i tada je slično udruženje bilo registrovano u Kragujevcu. Istina, ta organizacija je iskoristila naše podatke i okupila žrtve i njihove naslednike. Svi su uplaćivali po 20 maraka, otvarali devizne knjižice na koje bi im, navodno, Nemačka uplatila naknadu, kao i po sto dinara za članstvo i troškove. To je za mnoge bilo pravo bogatstvo. Inače, kod nas je još 1.320 nepodignutih takvih knjižica. Više od godinu dana smo insistirali da OTP banka, koja je pravni naslednik Cepter banke, sa knjižica tu sumu isplati. Uspeli smo da mnogim našim članovima izdejstvujemo isplatu u protivvrednosti od po 10,33 evra. Tako sam i doznao da je taj novac sa hiljade knjižica poslužio pomenutom „udruženju” kao depozit za podizanje većeg kredita i posle se to  organizacija ugasila.  Istovremeno, uvek koristimo priliku da svakoga upoznamo da je ratna odšteta isplaćena i da sada naplata takve kompenzacije nije moguća ni od države ni od pojedinaca, pa su sva drugačija obećanja lažna – ističe Jovanović.

Tranzicija je nekom rat, nekom brat
Narodna biblioteka „Stefan Prvovenčani” iz Kraljeva, u ediciji „Povelja”, objavila je novu zbirku pesama Miroslava Maksimovića (1946), pod naslovom „Crtanje stvarnosti”. Gotovo sve pesničke knjige ovog pesnika, od prve „Spavač pod upijačem”, do najnovijih, ovenčane su velikim pesničkim nagradama. Uvodna pesma u novoj knjizi – „Sečenje bukve”, nastala je u Golupcu, pesnikovom mestu boravka (2008). Završna – „Vreme starih pesnika”, opisuje druženja s pesnicima u Herceg Novom, od 1972. do 2008. Između ove dve pesme svakodnevne su priče iz života, koji prolazi.
Pobegli ste iz prestonog grada u Golubac. Ali tamo ste postali „ekološka štetočina”. Grejete se bukvom starom petsto godina?
Da je vlastito grejanje u pitanju, ne bi to bila naročita tema, ni ekološka, a kamoli poetska. Čini mi se da je to više pitanje postavljeno čitavom jednom narodu: da li da iseče sve te godine, da bi se naredne zime ogrejao? Pa da posle gleda tanka nova stabla koja mu sa nekog brda mašu? Inače, iz Beograda (gde sam pet šestina života proveo) nisam pobegao, nego mirno otišao, svojom voljom, kad sam imao priliku. Za utehu, Beogradu, ili meni, to je i dalje, i posle svih Sarajeva, Zagreba i Pariza, jedini veliki (svetski) grad u kojem bih pristao da živim. To je moj grad, bez mene u njemu.
Da li malo mesto piscu pruža bolje uslove za stvaranje?
Pre tačno trinaest godina, sedeli smo, u Kraljevu, Stevan Raičković, Goran Petrović i ja, i razgovarali na temu šta je bolje za Gorana: da ostane u Kraljevu – gde je već bio napisao knjige po kojima je postao poznat i cenjen pisac – ili da se preseli u Beograd. Stevan je smatrao da treba da pređe u Beograd, gde je veća konkurencija, a ja – da je bolje da ostane u Kraljevu, gde je veći mir. Danas, Stevan nije živ, a bilo bi zanimljivo da opet, u obrnutim ulogama, sa Goranovim beogradskim i mojim provincijskim iskustvom, razmotrimo tu temu. Što se mog slučaja tiče, u Golupcu ne pišem ni više ni manje nego što bih u Beogradu. Ali sigurno je da ovakvo „Crtanje stvarnosti”, i to stvarnosti Srbije, ne bih mogao da napišem u Beogradu.
Do slobode se može doći i preko glumice s tim imenom, i preko kafane i robne kuće s tim imenom. Mnogo je puteva do slobode. Šta je sloboda za pisca?
Verovatno pesmu „Voljenje slobode” ne bih napisao da nisam, slučajno, naišao na Slobodu Mićalović, kojoj je otac dao to ime–pojam, tako dragocen u istoriji i kulturi njenog i mog naroda. Jer, kako danas napisati pesmu o slobodi? Stara „sloboda zlatna”, iz narodnih pesama, gde je? Više služi za izrugivanje, nego što je ideal. Iz te sintagme ostalo je tek zlato, ali ni to zlato kao mit o zlatnom runu – gde ima elemenata traganja za smislom – nego samo kao manipulacija zlatnim teletom, danas nazvanim „bolji život”.
U toj velikoj globalnoj manipulaciji ne pominje se sloboda, ni pojedinaca, ni (malih) naroda. Niti je ima. Pa sam problem pisanja o slobodi rešio, u toj pesmi, tako što sam slobodu smestio u nekoliko svakodnevnih slika, gde nema velikih očekivanja, da bi, onda, kao dragocenost mogla da prosjaji u opisu osmeha te glumice, na početku, i čina pisanja, na kraju pesme. Dakle – osmeh i pisanje, dva među retkim preostalim prostorima slobode. Kao neka rezerva, buduća mogućnost i one „slobode zlatne”.
Prizori u pesmama su svakodnevni. Radosti življenja ima i u podizanju novog krova na kući?
Drago mi je da ste izdvojili to osećanje, pošto sam ja, tokom pretvaranja svakodnevnih prizora u parabole i alegorije, više primećivao rezignaciju i ironiju. Ali nadam se da je ukupan utisak o knjizi bliži vašem, nego mom osećanju.
Ko živi na Dunavu – zna sve o „evropskim vetrovima”, ali nauči i da ćuti – da reči ne odlaze „u vetar”?
Ovde, u Golupcu, Dunav teče između Srbije i Evrope, kako se danas, u žargonu političara i opčinjenih intelektualaca, naziva Evropska unija. Tako da, za razliku od većine Srba, ovdašnji ljudi svakodnevno gledaju Evropu, pa više ni ne obraćaju pažnju na nju. Znaju je, takoreći juče su s njom švercovali benzin. Prihvataju je bez ikakvih problema, umeju s njom da razgovaraju, ništa od nje ne očekuju, i nemaju želju da odu tamo (jedan vuk je zimus, preko zaleđenog Dunava, prešao iz Evrope u Srbiju i nije se vratio). I ne govore u vetar, jer vetrovi zbilja žestoko duvaju, i u Srbiji i u Evropi.
Iako su ovo pesme, najvećim delom, o životu u prirodi: lovu ribe, rađanju trešanja, gajenju ruža, pravljenju vina, neizbežno se provlače i pretpristupni fondovi, nevladini eksperti, genetski modifikovana sloboda... Šta nam je donela tranzicija?
Kako kome. Narodna mudrost je to dobro rimovala: nekom rat, nekom brat. No, to tako ide u velikim društvenim preokretima. Druga je nevolja sa tranzicijom, bar ovom našom. Velike promene ne moraju da budu, i pored brojnih nevolja i nepravdi, toliko stresne, kao što su kod nas, ako nastanu, da tako kažem, iz ljubavi društva prema promeni. A naša tranzicija je bila neka vrsta površnog i brzog silovanja, pa nije ni čudo što se rodilo slabašno nahoče – Srbija, kome velika deca stalno udaraju „čvoke”, a ono bi stalno da im bude prijatelj. Znatno prisustvo tema rada, proizvođenja, u „Crtanju stvarnosti”, koje u pitanju nabrajate, ima možda i ovaj podtekst: ono što sam uradiš, svojom voljom, radom i umećem – napraviće od tebe slobodnog čoveka. To je glavni nedostatak naše tranzicije: po zadatim, tuđim pravilima smo mnogo šta uništavali, a zatim malo šta sami pravili.
U jednoj od pesama tvrdite da pesnici ne umeju da žive i da čitavog života čeznu „da život dodirnu”. Stvaralaštvo, očigledno, traži odricanja i usamljenost?
Nisam sklon mistifikaciji te teme. Sebe nikada i nisam doživljavao kao pisca, bogomdanog pesnika, nego kao čoveka koji je u pisanju našao način traganja za smislom vlastitog života, i života uopšte. Ako su tom traganju neophodna odricanja i usamljenost, onda ih i ima. Ali, mislim da su odricanja i posebna vrsta samoće (ne bekstvo od ljudi, nego prilaženje sebi) potrebni svakom ko istinski stvara, ma čime da se bavi.
Zoran Radisavljević

Ima para za nacionalne penzije
U Ministarstvu kulture Republike Srbije ‚‚Politika” saznaje da dosadašnji i budući „nacionalni penzioneri” nemaju razloga za brigu – novac za ovu svrhu je obezbeđen! Ovu informaciju potvrdio nam je juče ministar Bratislav Petković.
Međutim, kako se nova Vlada Srbije još uhodava, i ovde ima malo problema. Naime, zbog godišnjih odmora i kratkih rokova, još se ne zna da li će uobičajeni konkurs za nove kandidate biti raspisan do kraja avgusta, kako je bilo ranije, ili tek u septembru. Jer, kako se uobičajilo poslednjih godina, konkurs na koji budući kandidati treba da se odazovu, biće objavljen u listu ‚‚Politika” i na sajtu Ministarstva kulture, informisanja i dijaspore. Takođe, svi koji su ranije konkurisali, moraće ponovo da prilože dokumentaciju, bez obzira što su je ranije dostavljali tadašnjim komisijama.
Podsetimo da je na prvom konkursu za nacionalne penzije odnosno priznanja 2007.godine, ovo priznanje dobilo 258 umetnika i kulturnih radnika.Sledeće 2008. godine bilo je novih 50, a 2009. spisku je dodato još 52. Godine 2010.kada je Zakonu o kulturi, članu 14. dodata Uredba o bližim uslovima i načinu dodele priznanja za vrhunski doprinos nacionalnoj kulturi, odnosno kulturi nacionalnih manjina, bilo je 50 dobitnika. Spisak primalaca nacionalnog priznanja tj. penzija, ne bi trebalo da prelazi broj od 400.
Prošle godine, da podsetimo, nastala je prava bura nezadovoljstva, jer je zbog budžeta, broj novih nacionalnih penzionera skresan na 43, pa su morali da otpadnu neki koje je komisija već stavila na spisak. Tadašnji ministar kulture bio je neumoljiv, bilo je mnogo povikai na rad komisije i njenog predsednika, a nekoliko najupornijih, likovnih umetnika, protestovali su čak kod predsednika vlade i pretili da će „zapaliti svoje slike na sred Trga Republike”! Na sreću, lomače nije bilo, jadikovanje je utihnulo i ovog puta čekaju novu šansu.
U međuvremenu, neki od dobitnika ovog doživotnog novčanog priznanja u iznosu od 50.000 dinara je umrlo, a neki uporni, koji su i nekoliko puta konkurisali poput reditelja i osnivača filmskog festivala u Sopotu i Dobričinog prstena, Dragovana Jovanovića, nisu, nažalost, dočekali da i ovaj put okušaju sreću.
Valja primetiti da postoji zavidan broj vremešnih penzionera umetnika i radnika u kulturi koji, uprkos silnim priznanjima kod nas i u svetu, jedva sastavljaju kraj s krajem. Ali, sve je više i novopristiglih, mlađanih penzionera velikana glume, poput Laneta Gutovića, Voje Brajovića, Mikija Manojlovića koji će, očekuje se, aplicirati za ovo priznanje.
Pitanje je i te kako važno, koga će nova Vlada Srbije,u  saglasju sa umetničkim udruženjima, imenovati u komisiju za dodelu penzija. Isto tako, pošto je bilo silnih pritužbi o pristrasnostima i političkim podobnostima laureata, mnogi očekuju od nove vlasti neku novu pravdu. Zato i nije nevažno pitanje da li će se ministarstvo i ministar usuditi da mnogo toga poprave u samoj uredbi, bar kad je reč o kriterijumima za dodelu priznanja. Da li i dalje važe sedmojulske, avnojevske, oktobarske i druge staleške nagrade, estradna popularnost, ili će kriterijum biti vrhunsko delo i uspeh ostvaren kod nas i u svetu? Da li će s obzirom na javno ispoljene afinitete nekih članova vlade pa i premijera, navala „istaknutih estradnih umetnika” i dalje aktivnih po stadionima, klubovima i arenama, biti još žešća? Ili će neko odgovoran imati petlju da najzad razdvoji ove dve stvari, nesrećno spojene Zakonom o kulturi, i tako ukloni seme razdora jer, ipak, zna se šta je umetnost, a šta estrada.
Mirjana Radošević

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Izvoz kukuruza unosniji od „fiće”
Sve što Srbiji bude doneo izvoz novog „fiće”, a procenjuje se da za ovu godinu taj posao vredi oko 300 miliona evra, odneće suša samo na izvozu kukuruza. Rod je u najmanju ruku prepolovljen i zato nećemo imati šta da izvezemo. To znači da ćemo izgubiti celih 400 miliona evra.
Uzalud su ratari ovog proleća sejali više kukuruza nadajući se dobroj zaradi kao, uostalom, i ranijih godina. Suša je obrala „žuto zlato”, a najveći optimisti prognoziraju da rod može biti tek 3,5 do četiri miliona tona. Malo kada se zna da je prosečan rod u dobrim godinama između šest i sedam miliona tona.
Šteta je velika i tek će se procenjivati. Kukuruz je poslednjih godina bio jedan od najboljih izvoznih proizvoda. Preko granice smo prodavali čak i dva miliona tona i na tome zarađivali oko 400 miliona evra.
Zbog suše podbacile su i ostale kulture, pa je manje stočne hrane. Zato stočari traže da se zaustavi izvoz kukuruza.
 
Direktor udruženja „Žita Srbije” Vukosav Saković kaže da će umanjeni rod biti dovoljan za domaću potrošnju, ali da je problem to što su izvoznici već ugovorili prodaju pola miliona tona ove žitarice.
– Izvoz ovih količina može delimično da naruši bilanse i vlada će imati ozbiljan problem da nađe rešenje. Čuju se mišljenja da bi se mogle ukinuti carine čime bi se postiglo da se ovom robom u oba pravca trguje slobodno i da kukuruz može da uveze svako ko nađe interes za to. Međutim, smatram da to rešenje nije dobro, jer uvoz opterećuju troškovi transporta što nije cenovno održivo, a kukuruz iz uvoza je još skuplji nego domaći – kaže Saković. Nije nepoznato da država kod nas poseže za zabranom izvoza žitarica. Podsećanja radi, prošle godine bio je zabranjen izvoz pšenice od marta pa do posle nove žetve.
Momir Jovanović, koji je do pre mesec dana bio na čelu grupacije za stočarstvo Privredne komore Srbije i koji ima dugogodišnje iskustvo u agraru, kaže da ne pamti da je prinos kukuruza bio tako mali kao ove godine. 
– Zbog skupe stočne hrane stočari će se naći u teškoj situaciji, a i inače stanje u ovoj oblasti je poražavajuće. Preti nam opasnost da se unište i osnovna stada, a potrebno je puno vremena da se stočni fond obnovi. Zato bi država trebalo da pomogne nekim merama. Između ostalog i da Direkcija za robne rezerve omogući stočarima da od nje kupe jevtiniji kukuruz. Što se tiče eventualne zabrane izvoza kukuruza smatram da treba da vidimo koliki ćemo rod da smestimo u silose, koliki je bilans, tražnja. Jer, mora se voditi računa i da ne izgubimo izvozna tržišta – kaže Jovanović.
Juče su proizvođači hrane za životinje okupljeni u udruženju Privredne komore Srbije zatražili da se zabrani izvoz žitarica. Ovakav zahtev obrazlažu da u svetu, pa ni kod nas, zbog suše nema dovoljno sirovina za proizvodnju stočne hrane, pa će u suprotnom doći do pokolja stočnog fonda.
–Zbog posledica suše i prepolovljenog roda svih poljoprivrednih kultura, pre svega, sirovina za proizvodnju hrane za životinje, predlažemo Vladi Srbije da hitno donese odluku o zabrani izvoza žitarica. Zabrana, pre svega, treba da se odnosi na kukuruz, soju, suncokret, ali i na pšenicu. Pored toga, potrebno je da PDV u ovoj delatnosti bude na nivou od osam odsto, kako bi se bar donekle ova  oblast uskladila sa realnim stanjem na tržištu. Na taj način se pomažu i farmeri, pa se stabilizuje stočarska proizvodnja,koja je dovedena na rub propasti. Brojčano stanje stoke u Srbiji je više nego prepolovljeno, što može biti veliki problem za prostu prehranu – navodi se u njihovom saopštenju.
Po njima, raste uvoz mesa sumnjivog kvaliteta, od životinja hranjenih GMO usevima. Proizvođači hrane za životinje su istakli da posle liberalizacije svih proizvoda sa tržišta EU od 2014. godine stočarstvo dolazi u još težu situaciju, a kako bi pojasnili težinu problema, traže i hitan sastanak sa ministrom poljoprivrede u Vladi Srbije Goranom Kneževićem.
Predsednik Grupacije proizvođača hrane za životinje PKS Dragoslav Milisavljević naglasio je da će prema grubim procenama rod kukuruza u zemlji biti sveden tek na jednu trećinu od očekivanih 6,2 miliona tona. Prema njegovom mišljenju, ni to ukoliko ostane u zemlji neće biti dovoljno za ishranu i onako malog stočnog fonda u Srbiji. Zbog toga je bolje da to malo sirovina iskoristimo za prehranu domaće stoke i kroz proizvodnju finalnih proizvoda – stanovništva.

Jedan radi, a troje izdržava
U jednoj vikendici u okolini Beograda rasplamsala se ovih dana žučna rasprava zbog najave da će oktobarske povišice penzija i plata zaposlenih u javnom sektoru biti niže nego što zakon predviđa, jer država nema para. Dve kume, od kojih je jedna penzionerka, a druga radi u državnoj administraciji popodnevnu kafu jedna drugoj su zagorčale izveštajima sa pijace. Kako je sve skupo, kako će zbog suše hrana dodatno poskupeti, a one ionako već sastavljaju kraj s krajem. Slušao ih je iz prikrajka muž jedne od njih dve. Slušao i zavideo. Zaposlen je kod privatnika, plata mu je smanjena, gazda povišicu ne spominje pet godina, a uz sve to svakodnevno odlazi na posao sa strahom da će dobiti otkaz.
Iako ova scena ne odražava sliku naše zemlje i ne može da se preslika baš na svaki komšiluk u njoj se jasno vidi razlika između onih kojima je država poslodavac i onih koji rade kod privatnika. Prema raspoloživim zvaničnim podacima, uhlebljenje je u privatnom sektoru našlo oko milion zaposlenih. Oni izdržavaju oko 455.000 zaposlenih u javnom sektoru i još oko 150.000 onih koji rade u javnim preduzećima, zatim oko 1.600.000 penzionera, 755.000 nezaposlenih i još 700.000 siromašnih građana Srbije. To znači da jedan zaposleni u privatnom sektoru zarađuje za još troje. Odnosno, da na njegovu platu država mora da nazida tolike poreze da bi sve ostale, preko njegove grbače, mogla da plati. Međutim, ne stvaraju ni svi koji rade kod privatnika novu vrednost, već dobar deo njih radi u uslužnom sektoru. U Srbiji danas, prema nekim podacima, radi svega 330.000 industrijskih radnika. Ako bi se oni stavili na jedan tas vage, sa druge strane bilo bi deset puta više ljudi. I tu nije kraj disproporcijama. Prema podacima Međunarodnog monetarnog fonda, oni koji imaju tu sreću da im je država poslodavac imaju i za 40 odsto veće plate od onih koji su posao našli kod privatnika. Uz sve to oni su podneli i najveći teret krize. Oko 400.000 ljudi, među njima su i oni koji su radili na crno, tokom ove krize ostalo je bez posla. Svega 5.000 njih bilo je zaposleno u javnom sektoru. Plate u državnoj administraciji su i dvostruko više od BDP-a po stanovniku. Božidar Đelić, visoki funkcioner Demokratske stranke, jednom prilikom neposredno posle izbora rekao je da se Srbi više ne dele po tome da li su za Kosovo ili Evropu. Prema njegovim rečima, postoje dve Srbije. Jednu čine oni kojima je država poslodavac, a drugu oni koji rade kod privatnika.
Sudeći prema merama nove vlade, jaz između ove dve Srbije nastaviće da se povećava. Jer oni koji mesečne prihode dobijaju iz budžeta u oktobru će dobiti skromne povišice, plate i penzije neće biti zamrznute, otpuštanja neće biti dok traje kriza, a najsiromašnijim penzionerima biće isplaćena trinaesta penzija. 
Zbog svega toga Milan Knežević, potpredsednik Asocijacije malih i srednjih preduzeća, ove poteze opisuje rečima „nove mere, stare namere”.
– Najavljeno povećanje PDV-a najviše će pogoditi privredu i građane. Umesto sveobuhvatne poreske reforme koja bi malo rasteretila poslodavce i smanjila poreze na zarade stalno se povećavaju nameti na potrošnju. Znači, ponovo se preko leđa polumrtve privrede izdržavaju svete krave. Država stalno brine o jednom delu građana, dok ove druge ostavlja na cedilu – kaže Knežević i dodaje da zaposleni kod privatnika, u strahu od gubitka posla, ne smeju ni da kukaju.
Prema podacima Fiskalnog saveta, učešće javnih rashoda za plate je u Srbiji i pre krize bilo više od svih tranzicionih država članica EU. Rashodi za plate činili su skoro 13 odsto bruto domaćeg proizvoda, odnosno svega što privreda stvori za godinu dana. Prosek kod novih članica EU iznosi oko 10 odsto. Glavni uzrok previsokog učešća javnih rashoda za plate u BDP-u je visok nivo zarada u sektoru države, koje su za 39,6 odsto veće nego u privredi, ocenjuju u svom poslednjem izveštaju. 
Državni sektor čini blizu 100.000 zaposlenih u administraciji na centralnom i lokalnom nivou, blizu 90.000 zaposlenih u javnoj bezbednosti, blizu 20.000 zaposlenih u pravosuđu, kao i oko 230.000 zaposlenih u javnim službama obrazovanja, zdravstva, kulture i socijalne zaštite. Takođe, važno je napomenuti da podatak o 440.000 zaposlenih u sektoru države ne uključuje oko 150.000 zaposlenih u javnim preduzećima na republičkom i lokalnom nivou, jer ova preduzeća ne predstavljaju deo državnog sektora.
Svetska banka je, na primer, u studiji preporuka „Kako uraditi manje sa više” uočila priličan višak nemedicinskog osoblja u sektoru zdravstva, neopravdano povećanje administracije na lokalnom nivou u periodu od 2006. do 2008. godine, kao i velike viškove zaposlenih u obrazovanju. Nisu baš ni u svim državnim institucijama zaposleni prekobrojni, pa tako u Poreskoj upravi i službama javne bezbednosti postoji manjak kadrova.

„Komiko oil” odustao od kontratužbe
Smederevo – Uprkos najavama da će protiv grada Smedereva podneti kontratužbu,jer je javno pravobranilaštvo preko suda zatražilo raskid ugovora o zakupu zemljišta za rafineriju, „Komiko oil” za sada to neće učiniti. Do kraja nedelje,Privrednom sudu u Požarevcu dostaviće odgovor na tužbu grada Smedereva,uz predlog da se tužba odbije, odlučili su u „Komiko oilu”.
– U predlogu presude tražićemo da sud naloži gradu Smederevu da dozvoli plaćanje zakupa uz sve pravne garancije za sigurnost investiranja. Odustali smo u ovom trenutku od kontratužbe i time želimo da pokažemo koliko smo ozbiljni u namerama da izgradimo rafineriju u Smederevu. Za kontratužbu nije kasno sve do zaključenja glavne rasprave, a od toka suđenja zavisi da li ćemo je podneti, izjavio je za „Politiku” zamenik direktora „Komiko oila” Radomir Radivojević.
On dodaje da će sudu dostaviti kompletnu hronologiju dokumentacije od početka pregovora za gradnju rafinerije,kao dokaz da je investitor radio sve po zakonu i imao dovoljno strpljenja. Odgovorom na tužbu, kaže Radivojević, izbrisaćemo ljagu sa imena firme,koju nam je Smederevo nanelo.
„Komiko oil” nije platio zakupninu od 652 miliona dinara u ugovorenom roku za 113 hektara zemljišta na obali Dunava,gde bi gradio naftna postrojenja. Po isteku roka, javni pravobranilac Smedereva uputio je opomenu i dao dodatnih osam dana za uplatu, a tek onda podneo tužbu za raskid ugovora o zakupu. „Komiko oil” optužuje grad i aktuelnu gradonačelnicu Jasnu Avramović za opstrukciju investicije. Avramovićeva je izjavila da niko nije iznad zakona, pa ni sam grad, te da nijedan funkcioner u Smederevu ne može doneti odluku o tom pitanju bez saglasnosti lokalnog parlamenta.
Rasplet sudskog spora ne može se očekivati pre jeseni, a sva je prilika da će time biti rešena i sudbina rafinerije oko koje se u Smederevu lome koplja već tri i po godine.
O.Milošević

Počinje obnova „Zvornika”
Poslednji rok za podnošenje ponuda za učešće na međunarodnom tenderu za isporuku opreme za rehabilitaciju hidroelektrane „Zvornik” ističe 15. septembra do kada bi zainteresovani trebalo da dostave svoje ponude, kažu u Elektroprivredi Srbije.
Ukupna vrednost radova revitalizacije hidroelektrane „Zvornik” procenjena je na 95 miliona evra, od čega će 70 miliona biti obezbeđeno kreditom nemačke razvojne banke, a ostatak će EPS finansirati iz sopstvenih prihoda –  ističu u EPS-u.
EPS ovim poslom, posle modernizacije termoelektrana praktično započinje i obnovu hidroelektrana. U toku je modernizacija hidroelektrana „Bajina Bašta” i „Đerdap 1”.
Planirano je da se modernizacijom hidroelektrane „Zvornik”, koja radi od 1955. godine, produži njen vek tako da elektrana bezbedno radi narednih 25 do 35 godina. Prosečno će godišnje proizvoditi više za 70 miliona kilovat-sati, odnosno ukupno 550 miliona kilovat-časova električne energije
Ugovor o zajmu za rehabilitaciju hidroelektrane „Zvornik” potpisan je krajem oktobra 2010. godine. Uslovi kredita definisani Ugovorom o zajmu izuzetno su povoljni, sa kamatom manjom od tri odsto i uz garanciju države. Rok otplate zajma je 15 godina, uz poček od pet godina.
Modernizacijom ove hidroelektrane predviđena je zamena vitalnih delova  uz povećanje efikasnosti, protoka i snage sa 24 na 32,4 megavata, a planirani su i radovi na drenažnim i rashladnim sistemima. Novcem od kredita zameniće se i sva četiri generatora, blok transformatori, razvodno postrojenje, a značajno će se unaprediti i komanda elektrane sa novim sistemom za upravljanje, ističu u EPS-u.
J. Petrović

EPS će morati da uvozi struju
BEOGRAD – Elektroprivreda Srbije (EPS) će ove godine morati da uvozi struju da bi obezbedila redovno snabdevanje, kazali su Agenciji Beta u državnoj elektroenergetskoj kompaniji.
U EPS kažu da proizvodnja struje opada zbog višemesečne suše, ali ne mogu da kažu koliko će električne energije morati da se uveze.
Od početka godine proizvodnja protočnih hidroelekrana je manja za oko 10 odsto, a nivo vode u akumulacijama je ispod očekivanog.
Potrebna je velika količina kiše da bi se poboljšalo stanje, ali i ukoliko se hidrologija normalizuje EPS neće moći da do kraja godine proizvede dovoljno struje za domaće tržište, te će morati da je uveze, kažu u EPS.
Po podacima za sajta www.eps.rs, hidroelekrane čine 34 odsto ukupnog elektroenergetskog potencijala EPS. Ukupna snaga 50 agregata 16 hidroelektrana je 2.835 megavata.
U 2011. godini u hidroelektranama EPS proizvedeno je 9.180 gigavat sati struje što je 22 odsto od ukupne proizvodnje EPS (41.284 gigavat sati).
Snaga osam termoelektrana EPS na lignit sa 25 blokova je 5.171 megavat (MW).
Pošto se na Balkanu 25 odsto energije proizvodi u hidroelektranama, energetski portal Plats (www.platts.com) kaže da Jugoistočnoj Evropi preti kriza u snabdevanju strujom zbog gotovo dvogodišnjeg sušnog perioda.
Energetska kompanija EFT navela je da je proizvodnja hidroelektrana u regionu od oktobra 2011. do marta 2012. bila najmanja za 15 godina - 11 miliona magavat-sati struje što je 56 odsto ispod proseka.
Analitičari su složni u proceni da će se zemlje Balkana suočiti sa potencijalno ozbiljnim problemom u obezbeđivanju dovoljno energije za zimsku sezonu grejanja ukoliko ne bude veće kiše u poslednjem kvartalu.
Snabdevanje će u tom slučaju gotovo isključivo zavisiti od pouzdanosti rada velikih termoelektrana.

Nemoć komercijalne revizije
Iz Agrobanke je, ako je verovati dosadašnjim procenama, u nekoliko poslednjih godina „isparilo” 300 miliona evra. I to je jedan par rukavica s kojim će morati da se pozabave svi relevantni državni organi u ovoj zemlji. Ali u celoj toj priči, postoji drugi par rukavica, o kome se bar za sada ne govori mnogo, a koji se odnosi na činjenicu da je Agrobanka za sve te godine od renomiranih revizorskih kuća dobijala pozitivna mišljenja o valjanosti finansijskih izveštaja.
Nameće se pitanje svrsishodnosti takvih izveštaja. Čemu revizija, čemu troškovi, čemu puka forma, ako iza zavese caruju kriminal ili grube povrede poslovnih i finansijskih procedure.
Grubi statistički podaci ukazuju na to da su komercijalne revizije uglavnom sa najvećim procentom dale pozitivna mišljenja o valjanosti finansijskih izveštaja. U svega nekoliko procenata izraženo je negativno mišljenje.
Naravno, ovo je u koliziji sa opšte poznatim činjenicama da skoro nema preduzeća koje nije u nekom segmentu ili celini „štimovalo” finansijske rezultate. Činjenica da su revizorske kuće davale redovno pozitivna mišljenja, a da su se naknadno u relativno velikom broju slučajeva otkrivene nezakonite radnje, što je slučaj i Agrobanke, ukazuje na to da Zakonodavac nije suštinski rešio način funkcionisanja ovog zanimanja.
U odsustvu valjane zakonske regulative, revizorske kuće su postale profitni centri, koji do svojih korisnika usluga ne dolaze na bazi kvaliteta, već manjih cena i poslovnih veza! Zato nije za čuđenje da neke revizorske kuće trguju sa revizijskim nalazima sakrivajući ili izbacujući iz izveštaje neke problematične kvalifikacije zarad beneficija, budućeg angažovanja i veće zarade.
Drugim rečima komercijalna revizija izbegava negativna mišljenja jer će izgubiti postojeće klijente. Taj konflikt interesa zakonodavac nije rešio, kao ni problem cena za obavljanje revizije koja se za isti posao kreće od 60.000 do više stotina hiljada dinara!
Posebno je zabrinjavajuće da se vreme obavljanja komercijalne revizije znatno skratilo od nekoliko meseci rada na terenu na svega jedan do dva dana! Zbog monopolizacije tržišta pojedine revizorske kuće imaju i po nekoliko stotina klijenata. Već sama ta činjenica govori o sumnjivom kvalitetu obavljenih revizija.
Zakonodavac je posebno omanuo na pitanju revizije lokalne samouprave i javih preduzeća. Prećutno i potpuno nelogično dozvolivši da komercijalna revizija radi budžetske korisnike, za šta je potrebno, pre svega, poznavanje javnih finansija, kao i budžetskog računovodstva, kao i potpuni uvid u troškove. Tako su izveštaji komercijalnih revizora budžetskih korisnika beskorisni i uzaludno trošenje para. Ovo je od posebnog značaja, jer u Srbiji postoji 9.500 direktnih i indirektnih budžetskih korisnika u kojima su nagomilani problemi posebno u domenu javnih nabavki i drugih zloupotreba budžetskih para.
Drugi segment problema su sami privrednici, koji ne shvataju suštinu, smisao i korist revizije. Oni je, uglavnom, sagledavaju kao namet na vilajet i puko ispunjavanje zakonske obaveze.
Koji su stvarni razlozi zbog čega su renomirane revizorske kuće davale pozitivno, odnosno nekvalifikovano mišljenje za Agrobanku stvar je dubljih, pa i stručnih analiza. Ako je tačno da je metodološka procedura ispoštovana prilikom obavljanja revizije onda metodologija nije odgovarajuća i treba je menjati.
Ukoliko se, međutim, radi o namernom i svesnom prikrivanju recimo neadekvatne procene rizika poslovanja onda je stvar u rukama nadležnih organa. Iole iskusnom revizoru ne može da promaknu činjenice koje govore o materijalnim dokazima koji ukazuju na rizičnost poslovanja tj. da pojedine firme ne mogu da vrate kredite. Pre bi se moglo reći da su korisnici kredita imali jaku političku pozadinu, što je „neutralisalo” nalaze revizora, čime je narušen bazičan princip revizije – „nezavisnost revizora”.
Najavljena kampanja borbe protiv korupcije ukoliko bude sveobuhvatna i konzistentna verovatno će naići na skromne rezultate na svim nivoima i domenima kontrola, kao i mnoge revizorske izveštaje sa pozitivnim mišljenjima, a da se iza njih kriju nezakonite radnje i krivotvoreni izveštaji. Sve to krnji smisao i svrsishodnost obavljanja revizije.
Zato slučaj Agrobanka treba da bude povod za hitne izmene Zakona o računovodstvu i reviziji, Zakona o instituciji državne revizije, kao i Zakona o Agenciji za borbu protiv korupcije, koje bi trebale da budu bastioni borbe protiv korupcije i svakog vida finansijskog kriminala.
Prof. dr Ljubiša Stanojević, profesor revizije i računovodstva na Visokoj školi modernog biznisa

Istražni sudija prekršio pretpostavku nevinosti
Srđanu Savoviću, prvostepeno osuđenom na deset meseci zatvora zbog organizovanja nereda povodom „parade ponosa” 2010. godine, povređeno je pravo na pretpostavku nevinosti još na počeku istražnog postupka. Odlukom Ustavnog suda od 19. jula ove godine utvrđeno je da je taj prekršaj napravio odnosu na, u to vreme osumnjičenog Savovića, istražni sudija Višeg suda u Beogradu Aleksandar Stepanović.
Kao sudija sa višegodišnjim iskustvom, Stepanović je u rešenju kojim je 12. oktobra 2010. godine odredio pritvor osumnjičenom Savoviću, napravio grešku navodeći „...da su okrivljeni predmetna krivična dela izvršili organizovano i u grupi sa ciljem da izazovu nered”.U pomenutom dokumentu sudija nigde nije naveo da postoji sumnja da su okrivljeni izvršili delo koje im se tužilačkim zahtevom za sprovođenje istrage stavlja na teret, već je to formulisao „kao gotovu stvar”.
Navodi u rešenju napisanom u odnosu na Savovića, ponovljeni su i u slučajevima ostalih okrivljenih: Mladena Obradovića, Miloša Popovića, Marka Lazarevića, Dušana Ilića, Dobrice Radonjića, Igora Marinkovića i Nikole Vidovića. Oni, međutim, nisu podneli ustavnu žalbu zbog kršenja pretpostavke nevinosti, ali da jesu, Ustavni sud bi, sasvim je izvesno, doneo istu odluku kao u slučaju Savovića.
– Načelo pretpostavke nevinosti ne odnosi se samo na postupanje tokom suđenja i ocene dokaza, već se primenjuje i na osumnjičene, odnosno okrivljene pre podizanja optužnice za konkretno krivično delo i traje sve dok osuđujuća presuda ne bude potvrđena u žalbenom postupku, odnosno dok ne postane pravosnažna. Poštovanje ovog načela zahteva od suda da tokom postupka ne polazi od unapred stvorene ideje da je okrivljeni izvršio krivično delo za koje se tereti. U konkretnom slučaju, sud je u prethodnom krivičnom postupku, dakle pre podizanja optužnice, sa izvesnošću utvrdio činjenice o čijem se postojanju može raspravljati tek na glavnom pretresu. Na taj način istražni sudija Višeg suda je prekoračio granice osnovane sumnje, povredio pretpostavku nevinosti okrivljenog – navodi se u odluci Ustavnog suda.
Osim ovoga, veliko veće najviše sudske instance u zemlji je, u obrazloženju odluke navelo i da je Viši sud u Beogradu odbio kao neosnovane žalbe koje su branioci okrivljenih podneli na rešenje o određivanju pritvora okrivljenima, a da pri tom nije utvrdio povredu prava okrivljenog na pretpostavku nevinosti. Činjenica je, konstatovao je Ustavni sud, da je sudsko veće u drugostepenom postupku izmenilo spornu formulaciju navodeći „da iz spisa predmeta proizilazi osnovana sumnja da su okrivljeni izvršili krivična dela koja im se stavljaju na teret. 
– Ovo ne znači da je Savoviću, kao podnosiocu ustavne žalbe, u drugostepenom postupku pružena sudska zaštita zbog povređenog prava, već da u drugostepenom rešenju nije ponovljena ista povreda – navodi Ustavni sud.
Savovićev branilac, Predrag Vasović smatra da je ovakva odluka Ustavnog suda bila jedina moguća s obzirom na to da je njegovom branjeniku, ali i sedmorici drugih okrivljenih, očigledno povređena pretpostavka nevinosti za koje je istražni sudija dao istovetno obrazloženje za određivanje pritvora. 
– Ustavni sud je samo utvrdio da je Savoviću povređena pretpostavka nevinosti jer ostali osumnjičeni nisu izjavili ustavnu žalbu. Razlozi koje je navela najviša sudska instanca u zemlji, međutim, odnose se na sve osumnjičene. Pretpostavka nevinosti povređena je i izjavama predstavnika izvršne vlasti i izveštavanjem medija. Posle svega toga okrivljeni nisu mogli da imaju fer suđenje. Oni su unapred bili osuđeni izjavama političara i napisima medija. Ovakva odluka Ustavnog suda daje nadu i predstavlja kakvu-takvu satisfakciju mom branjeniku, ali i ostalim okrivljenima – kaže advokat Vasović.
---------------------------------------------------------------
Pretpostavka nevinosti
Da je neko nevin dok se ne dokaže suprotno garantuje Ustav kao najviši pravni akt jedne zemlje, zatim Evropska konvencija za zaštitu ljudskih prava i osnovnih sloboda i Zakonik o krivičnom postupku.
Ustavom je utvrđeno da se svako smatra nevinim za krivično delo dok se njegova krivica ne utvrdi pravosnažnom sudskom odlukom. Evropska konvencija, takođe, predviđa da će se svako ko je optužen za krivično delo smatrati nevinim sve dok se ne dokaže njegova krivica na osnovu zakona, dok je ZKP-om propisano da se svako smatra nevinim dok se njegova krivica ne utvrdi pravosnažnom odlukom nadležnog suda.

Visoki savet sudstva protiv sile zakona
U odluci o usvajanju žalbi više od stotinu neizabranih sudija, Ustavni sud je posebnu pažnju posvetio sastavu Visokog saveta sudstva (VSS) i načinu na koji je obezbeđena većina glasova za donošenje odluka o prigovorima.
Ustavni sud je utvrdio da je nezakonita funkcija člana VSS-a iz reda profesure, dr Predraga Dimitrijevića. Tome je posvećen znatan deo obrazloženja odluke.
Agencija za borbu protiv korupcije donela je 9. decembra 2010. godine rešenje kojim je utvrđeno da je dr Predrag Dimitrijević na funkciji dekana Pravnog fakulteta u Nišu i da je prihvatanjem druge funkcije postupio suprotno Zakonu o Agenciji za borbu protiv korupcije, zbog čega mu funkcija člana VSS-a prestaje po sili zakona. Profesor je uložio žalbu protiv ovog rešenja, ali je agencija tu žalbu odbila kao neosnovanu 9. marta 2011. godine.
Narodna skupština nije prihvatila predlog za prestanak funkcije profesora u VSS-u. Budući da je Narodna skupština izabrala profesora za člana VSS-a, jedino ona može da doneseodluku o prestanku te funkcije. Ustavni sud smatra da je već samim donošenjem rešenja Agencije za borbu protiv korupcije „objektivno dovedena u pitanje nepristrasnost ovog izbornog člana Visokog saveta sudstva”.
„Zbog toga ni ovaj član Visokog saveta sudstva nije mogao učestvovati u radu VSS-a i odlučivanju o podnetim prigovorima. Radi otklanjanja svake sumnje u nepristrasnost dr Predraga Dimitrijevića, on je saglasno Poslovniku VSS, morao biti izuzet iz učešća u razmatranju i odlučivanju o prigovorima neizabranih sudija”, navedeno je u obrazloženju odluke Ustavnog suda.
Samo izborni članovi iz reda sudija mogli su učestvovati u odlučivanju o prigovorima neizabranih sudija, zaključio je Ustavni sud.
„Pretpostavka stručnosti, osposobljenosti i dostojnosti u postupku preispitivanja može se smatrati oborenom samo pod uslovom da je najmanje šest članova stalnog sastava VSS-a iz reda sudija sa stalnom sudijskom funkcijom, koji nisu bili i u prvom sastavu VSS-a, glasalo da se odbije prigovor. Uzdržani glas ne može se smatrati glasom za odbijanje prigovora”, navedeno je u obrazloženju.
Uzdržani glasovi pripadali su članovima VSS-a po položaju, a to su ministarka pravde, predsednik skupštinskog odbora za pravosuđe i predsednica Vrhovnog kasacionog suda, ali pravo glasa nije mogao imati ni član VSS-a iz redova advokature, jer je on bio i u prvom sastavu ovog tela, koje je sprovelo opšti izbor sudija.
„Ne postoji rešenje VSS-a kojim se ove osobe izuzimaju iz rada i odlučivanja o prigovorima. Navedene osobe bile su prisutne na sednicama VSS-a na kojima se odlučivalo o prigovorima i činile su kvorum za rad VSS-a, a prilikom odlučivanja su se uzdržavale od glasanja”, navodi Ustavni sud.
Međutim, ni to nisu svi razlozi koji su pred Ustavom i zakonima oborili dvanaestomesečni rad VSS-a. Bilo je problema i sa izbornim članovima iz redova sudija. Jedan od njih je, u toku postupka odlučivanja o prigovorima, iznenada pritvoren, jer je protiv njega pokrenut krivični postupak. VSS je nastavio rad sa jednim članom manje, jer je sudija Blagoje Jakšić suspendovan, pa nije mogao biti zamenjen drugim članom. Ubrzo potom, drugi izborni član iz redova sudija, Milimir Lukić, podnosi ostavku.
Sa samo četiri izborna člana iz redova sudija, VSS je krajem novembra prošle godine pokušao da nastavi rad, tako što je kvorum obezbeđivan prisustvom članova po položaju, a pravo glasa je protivno zakonu dato članu iz redova advokature, koji je bio i član prvog sastava VSS-a.
Tek izborom novog člana iz reda sudija, u martu ove godine VSS nastavlja rad, ali ni to, prema stavu Ustavnog suda, nije bilo dovoljno za legitimno odlučivanje.
Sada se postavlja pitanje legitimnosti i još više pitanje autoriteta Visokog saveta sudstva. Zašto VSS nije pravovremeno otklonio sve smetnje i sumnje? Da li je još početkom 2011. godine mogao biti izabran drugi član iz redova profesure, od toliko profesora pravnih fakulteta, koji ne bi bio u sukobu interesa zbog dve javne funkcije? Da li su visoki državni organi, pre izbora članova VSS-a, mogli da znaju za postojanje sumnje ili indicija da je Blagoje Jakšić možda učinio krivično delo pre 13 godina ili je zaista uhapšen samo zato što se zalagao za povratak većine neizabranih sudija?
I konačno, da li je, posle svega, mogla biti ozbiljnije shvaćena ostavka sudije Milimira Lukića?
– Verujem da će doći dan kada će postojati potpuno jasna i precizna pravila i procedure za izbor i napredovanje, ali i razrešenje nosilaca sudskih funkcija, na osnovu kojih će najčestitiji i najobrazovaniji kadrovi moći da budu birani u sudove, a potom samo na osnovu ostvarenih rezultata, dosegnute dostojnosti i autoriteta moći da napreduju u sudskoj hijerarhiji. Takođe, želim da verujem u dan kada će VSS sve napred rečeno obezbeđivati kao svoj najvažniji princip i kada će pomno bdeti da se ni na koji način i od bilo koga ne utiče na nezavisnost i samostalnost sudija i sudova. Time bi zasigurno bili stečeni autoritet, poštovanje i poverenje građana u sudove i sudije i obezbeđena nepristrasna primena zakona – rekao je tada za „Politiku” sudija Milimir Lukić.
U tekstu ostavke naveo je da su članovi VSS-a preko noći menjali svoje mišljenje i da nisu vođeni zapisnici sa sednica.
Niko u vrhu vlasti, ni sudske, ni izvršne ni zakonodavne, čiji su predstavnici bili članovi VSS-a, nije ni na koji način reagovao na ovu ostavku.
Aleksandra Petrović

Bačena eksplozivna naprava na srpski restoran
KOSOVSKA MITROVICA - Nepoznate osobe bacile su eksplozivnu napravu na srpski restoran „Tiha noć” u severnom delu Kosovske Mitrovice, od koje niko nije povređen, ali je pričinjena materijalna šteta.
Vlasnik objekta je kosovski Srbin, koji s porodicom živi u stanu iznad restorana, a u trenutku napada, nešto pre ponoći, u kafani nije bilo gostiju, tako da nije niko stradao.
Restoran se nalazi u multietničkom naselju Bošnjačka mahala.
Na restoranu su polupana staklena vrata i prozori, a građani koji žive u neposrednoj blizini izašli su na ulice, javlja Tanjugov izveštač s lica mesta. Eksplozija je bila jaka i čula se u širem delu grada.
Na licu mesta uviđaj su obavili pripadnici kosovske policijske službe.
Predsednik opštine Kosovska Mitrovica Krstimir Pantić najoštrije je osudio bombaški napad i istakao da iza njega stoje oni kojima mir ne odgovara i koji na ovaj način žele da zaplaše Srbe.
Pantić je, u izjavi Tanjugu, rekao da do napada dolazi nakon procene komandanta Kfora Erharda Drevsa da je potrebno ukloniti barikadu koja se nalazi na glavnom mostu u Kosovskoj Mitrovici.
„Ovaj incident pokazuje da je situacija krajnje nestabilna, da građani nisu bezbedni i samo pukom srećom večeras niko nije stradao”, rekao je Pantić.
Nepoznate osobe pretukle su sinoć u severnom delu Mitrovice jednog kosovskog Albanca, koji je zadobio teške telesne povrede, izjavio je regionalni portparol kosovske policije Besim Hoti.
Hoti je rekao Tanjugu da se incident dogodio oko 18.30 sati u naselju Tri solitera, u severnom delu Kosovske Mitrovice, kada je više osoba nasrnulo na Albanca koji je teže povređen.
On kazao da se ne znaju motivi za napad i da su istragu povodom ovog slučaja pokrenuli pripadnici kosovske policije iz Policijske stanice u severnom delu Mitrovice.
Naselje Tri solitera, gde se dogodio incident, jedno je od predgrađa severnog dela grada u kojem pored Srba žive i kosovski Albanci.

Ko odlučuje o koridorima
U većini razvijenih zemalja u poslednje vreme pobeđuju partije orijentacije desno od centra, denuncirajući tokom izbornih kampanja „previše države” u društvu i privredi. To je donekle iznenađujuće, imajući u vidu da za vreme ekonomske krize obično partije leve orijentacije vode glavnu reč. Iako ekonomska kriza ima sistemski karakter i jasno pokazuje da država ne sme da zanemari svoju regulatornu, nadzornu i socijalnu funkciju, vidimo da „previše države” takođe može predstavljati problem i izazvati negativnu reakciju građana i privrednika. Država koja je 2008. pomislila da je svemoćna, već 2010. je ušla u dužničku krizu i postala rob tržišta. Ukratko, suštinska pitanja o optimalnoj veličini i ulozi države u savremenom društvu nisu zatvorena i debata se nastavlja. Ova pitanja su naročito važna za Srbiju u kojoj prava debata o ulozi države nije ni počela i gde se vizija i odgovori menjaju od slučaja do slučaja.
Prvo važno teorijsko i praktično pitanje je optimalan obim države u društvenom životu. Iz iskustva znamo da visina javne potrošnje države nije presudna za ekonomski rast i zaposlenost: sličan društveni proizvod ima jedna Švedska, gde je država izuzetno prisutna u svim sferama života,i jedan Novi Zeland, gde je njena uloga simbolična. Međutim, visina javnog duga jeste ključna odrednica i tamo gde on pređe 90 odsto društvenog proizvoda država se bukvalno urušava. Zato u Srbiji trenutno nema važnije rasprave od one o načinu upravljanja javnim dugom i o reformi javnih finansija. Svaka ekspanzivna budžetska politika bila bi suicidarna ukoliko joj ne prethode reforma administracije, poreska i penziona reforma. Takođe, samo država koja je profesionalizovala administraciju, ukinula agencije čije se nadležnosti poklapaju s resornim ministarstvima i kaznila one koje su u njeno ime katastrofalno upravljali bankama i preduzećima u kojimadržava učestvuje u vlasničkoj strukturi, ima legitimitet da sutra od građana traži „stezanje kaiša” u ime konsolidacije.
Drugo važno pitanje je uloga države u savremenom društvu. Liberalna država je nokautirana sistemskom ekonomskom krizom, ali se isto može reći i za državu blagostanja koje je postala neodrživa u 21.veku. Možda je rešenje u „organizovanom društvu”, kao što predlaže Filip Blond iz uticajnog britanskog instituta ResPublika, u kojem udruženja građana preuzimaju veću odgovornost u ključnim društvenim sferama. U Srbiji je pitanje uloge države posebno nejasno. Uzmimo samo primer iz sveta finansija: država je preregulisala tržište finansijskih usluga, a istovremeno ništa nije učinila da sačuva domaći (privatni ili državni) kapital u bankama i lizing kućama. Na ovaj način istovremeno imamo i skuplje finansijske usluge i veću izloženost ovog sektora eksternim šokovima. Ipak, najbolji primer konfuzije državne politike je slučaj „Telekoma”. 
Postavlja se pitanje da li uopšte postoji mandat za prodaju preduzeća koje se bavi poslom od javnog interesa. Privatizacija je podržana opštim konsenzusom, ali ona bi trebalo da se odnosi samo na državni i društveni kapital, dok o preduzećima sa javnim ingerencijama nikakva debata nije vođena. Postoje države u kojima preovladava mišljenje da samo državni kapital može da osigura obavljanje poslova od javnog interesa, poput Francuske, dok se u drugim smatra da tu ulogu potpuno uspešno mogu da obavljaju privatni akteri (na primeru Velikoj Britaniji). Srbija bi, gledajući svoju pravnu tradiciju i nerazvijenost državne regulative, trebalo radije da sledi prvu grupu zemalja, ali sva javna preduzeća bi trebalo korporatizovati i profesionalizovati, bez obzira na model koji će (valjda jednog dana) biti odabran.
Jedan primer kako se investira u budućnost. U Francuskoj je usred ekonomske krize u toku 2010. godine predsednik države oformio uglednu komisiju koja je u roku od samo tri meseca identifikovala sedam domena u kojima je neophodna državna intervencija kako bi se osigurala konkurentnost francuske privrede u narednih 30 godina. U cilju realizacije ovih prioriteta, ukupno oko 60 milijardi evra bićeprikupljeno, od čegaće 22 milijarde biti mobilisano na međunarodnom tržištu kapitala, a partnerstvo privatnog kapitala se procenjuje na 25 milijardi. Ova intervencija nema veze s trenutnom ekonomskom konjunkturom (recesijom), većse tičeinvestiranja koje ćedati rezultat na srednji i duži rok. Takođe se ne radi o ,,državnom planiranju” u ekonomiji, jer ćevećina sredstava biti uložena u obrazovanje, zanatstvo, primenjena istraživanja, mala i srednja preduzeća, informatičko društvo i visoke tehnologije.
Od 2000. godine Srbija ima pristup povoljnim kreditima kod međunarodnih finansijskih organizacija. Kad se saberu prihodi od privatizacije, predpristupna pomoćEU, donacije, kao i propuštena dobit nastala poreskom evazijom, vidimo da je Srbija imala šansu da finansira svoju modernizaciju. Formiranje Nacionalnog saveta za infrastrukturu bio je jedini dobar refleks u pravom smeru. U takvo telo pod premijerom treba pozvati najuglednije ljude koji nemaju stranački angažman. Jasno je da široka koalicija opterećena dnevno-političkim interesima nije format za nepristrasan i vizionarski pogled u budućnost. Ta institucija treba da se bavi pitanjem koliko nam koridora treba i šta su prioriteti, a ne da se o tome prepucavaju ministri preko novina.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Saslušana supruga osumnjičenog sveštenika
Ilija Radulović, branilac sveštenika Branislava Peranovića, osumnjičenog za ubistvo Nebojše Zarupca u Jadranskoj Lešnici, izjavio je da je juče u Višem sudu u Šapcu saslušana supruga osumnjičenog Milanka Peranović i da će uslediti i saslušanje dvojice svedoka iz Centra za odvikavanje od droge „Sretenje” – Nemanje Radosavljevića Kebe i Dragana Mitrev Mrvice. Ovaj advokat izražava sumnju u razloge zbog kojih nalazi sa obdukcije nisu stigli u sud ni osam dana posle zbivanja u centru, koja su uznemirila javnost Srbije.
On je za „Politiku” otkrio i nekoliko detalja, kao na primer da je Peranović bio diplomirani agronom, magistar i da je predao doktorsku tezu na psihologiji u Novom Sadu.
– Branislav Peranović nije teolog, on je agronom koji je pre nekoliko godina osetio nepodnošljivu duhovnu potrebu da promeni profesiju. Supruga Milanka je takođe agronom i počasni doktor nauka lečenja ljudi na prirodan način – kaže Radulović.
Pre nekoliko meseci bilo je reči i da će Peranović predavati predmete koji su u vezi sa bolešću zavisnosti na Univerzitetu prirodne medicine, koji je otvoren u Beogradu, a koji ima američku akreditaciju. Međutim, menadžer Univerziteta Željko Stanojević kaže da nisu odmakli dalje od pregovora i da je, koliko se seća, otac Branislav konkurisao sa magistarskom diplomom.
– On je najneobičniji čovek kojeg sam ikada sreo, koji smatra da bolest može da se leči samo duhovno. Na današnjem saslušanju supruge Milanke, čuli smo da su otac Peranović i pokojni Nebojša imali izuzetan odnos pun poverenja, da je on bio najbolji od 47 štićenika i da mu je ukazano posebno poverenje tako što je mogao da posećuje kuću sveštenika udaljenu dva kilometra i to više puta nedeljno. Bila mu je poverena briga o konjima koje je mogao da izvodi svaki dan, a radio je i agronomske poslove – navodi detalje Radulović.
Branilac osumnjičenog sveštenika tvrdi da je ubijeni Nebojša Zarubac mogao da izlazi svakoga dana iz Peranovićevog centra za odvikavanje od droge „Sretenje”.
– Vratio se sa drogom koju je sakrio u šumi. Izdržao je nekoliko dana i tada postao zver, takva je to bolest. Otac Peranović je znao da takvog ne može da pusti i da mora da ga zadrži – prenosi Radulović detalje sa saslušanje Milanke Peranović.
S. Gucijan

Uskoro odluka o nastavku operacija u Nišu
Apsurdna situacija obustavljanja operacija na otvorenom srcu u novoj Klinici za kardiohirurgiju u Nišu, kada na ove intervencije pacijenti u tri najveća kardiohirurška centra u Srbiji i dalje čekaju od četiri do šest meseci, zahteva od nadležnih da u što skorije vreme odgovore ko će i kada obnoviti operativni program u niškom regionu. Od novembra 2010. godine, kardiohirurzi iz Kliničkog centra Srbije (KCS) iz Beograda odlazili su u Klinički centar „Niš” i do sada operisali oko 300 teških srčanih bolesnika. Ova saradnja je iznenada prekinuta, a kapaciteti u koje je uloženo više od 350 miliona dinara stoje neiskorišćeni.
Iz kabineta ministarke zdravlja profesorke dr Slavice Đukić-Dejanović juče je za „Politiku”poručeno da će krajem avgusta biti održan sastanak sa rukovodstvom kardiohirurških službi kako bi se sagledala situacija u ovoj oblasti. Prethodno je iz ministarstva saopšteno i da sagledavanje pružanja usluga iz oblasti kardiohirurgije ne može da bude rešeno na nivou dogovora između KCS i KC „Niš”.
Direktor Klinike za kardiohirurgije KCS profesor dr Mile Vraneš, čije su ekipe u prethodne dve godine odlazile da rade operacije u Nišu, juče je izjavio da „nema nijednog razloga da se ne nastavi saradnja i da od ovog ne bi trebalo da se pravi problem, jer po nekim najavama od septembra bi trebalo ponovo da nastavimo saradnju”.
– Ovo ponovo pokazuje da nemamo dovoljno kardiohirurga. Ideja se rodila u vreme kada smo imali veoma dugačke liste čekanja. Organizovanje kardiohirurgije u Nišu i Kragujevcu je jedan od načina za rešenje problema. Mi smo obučili kadar iz niškog medicinskog centra za ove operacije i sveli ekipu koja je dolazila iz Beograda na tri ili četiri čoveka, ali je to, iz meni nepoznatih razloga, prekinuto. Poslednje operacije uradili smo u maju – kaže dr Vraneš.
On ističe da organizovanje ovih intervencija nije lak zadatak, jer osim hirurga, neophodni su iskusni anesteziolozi i obučeni perfuzionisti, koji rade na aparatima koji u toku operacije zamenjuje rad srca i pluća, a potreban je i iskusan tim sestara i instrumentarki.
– Išli smo u Niš na nedelju dana i praktično smo 24 časa bili prisutni i na odeljenju, jer tamo nema dovoljno osoblja da se pokriju i dežurstva, a takvi pacijenti posle operacija zahtevaju posebnu kontrolu. Mi smo napravili plan koji je odobrilo i Ministarstvo zdravlja i RFZO. Do sada obučeni kadar bio bi sposoban da već ove nedelje sam, na primer, ugradi baj-pas ili izvrši operaciju zamene srčanih zalistaka, kada bi imali nekog starijeg, iskusnog kardiohirurga koji mora da bude prisutan. Ovo je odeljenje otvoreno pre dve godine i ne može se očekivati da budu osposobljeni za složene operacije – kazao nam je dr Vraneš.
Naš sagovornik tvrdi da nije tačno da je išla uvek ista ekipa lekara i da su pojedinci ostvarivali enormne zarade: „Postojale su tri ekipe iz KCS, koliko je moglo da se odvoji, a da zbog toga ne trpe pacijenti u Beogradu.”
Specijalizacija iz kardiohirurgije traje šest godina, ali ni po završetku specijalizacije, ovaj lekar me može da operiše najsloženije slučajeve, pa je potrebno još najmanje četiri godine rada i iskustva da bi mogao da vodi odeljenje i da se nosi sa svim problemima.
Da li bi rešenje bilo da se za novoizgrađeno odeljenje kardiohirurgije u Nišu, bar za prvo vreme angažuje neki kardiohirurg u penziji? Ovo pitamo dr Reika Huskića, penzionisanog kardiohirurga Instituta „Dedinje”, koji je bio angažovan  u privatnom „Beogradskom kliničko bolničkom centru”, gde je operisao više od 300 pacijenata za tri meseca.
– Odluka da se pravi kardiohirurgija u Nišu bila je politički potez, koji je pre dve godine nekom odgovarao, ali sada je teško ući u trag ko je to inicirao i ko je u tom profitirao. Ono što je sigurno jeste da Niš i Nišlije zaslužuju da imaju svoj centar, ali u njega mora da se ulaže. Niš je veliki region i sramota je da nema kardiohirurgiju, ali kadrovi iz Niša moraju da budu obučeni prvo u nekom od naših velikih centara, a zatim, obavezno u inostranstvu. Radio sam 30 i više godina na Institutu „Dedinje” i svi naši lekari – od prvog do poslednjeg – bili su u inostranstvu da uče kardiohirurgiju. Mislim da su se nadležni malo „zaleteli” sa kardiohirurgijom u Nišu, pa i Kragujevcu – smatra dr Huskić.
– Bolje je i da klinika stoji prazna nego da u njoj rade neodvoljno stručni lekari. Ako mene pitate da li bih radio u Nišu…Ne znam, nisam razmišljao, ne košta pokušati – kaže na kraju dr Huskić.
Olivera Popović

Vladika Irinej: Nema tajnih pregovora o dolasku pape
BEOGRAD – Episkop bački Irinej izjavio je da ne postoje nikakvi tajni pregovori o dolasku pape Benedikta XVI u Srbiju.
Vladika Irinej je, u izjavi novinarima ispred Predsedništva Srbije, rekao da je to izmišljena tema i da ne služi na čast onima koji su je izmislili.
„Jedan broj vaših kolega je izmislio temu koja ne postoji. Pretpostavljam da nema materijala u ovom mesecu, ali to ne dozvoljava nikome da izmislja teme koje ne postoje”, kazao je vladika Irinej.
On je istakao da je o dolasku pape sve rečeno, javno i otvoreno, i da nikakvi tajni pregovori ne postoje.
„To što su dva biskupa iz Zagreba bili drugim poslom i u okviru posete svojoj sabraći posetili i patrijarha ne daje nikome pravo da izmišlja stvari”, rekao je episkop bački.

Sekulić: Doneto više od 300 odluka o vraćanju imovine
BEOGRAD - Direktor Agencije za restituciju Strahinja Sekulić izjavio je danas da je, u procesu restitucije u Srbiji, doneto više od 300 odluka o vraćanju imovine.
„U kratkom periodu, vraćeno je više od 10.000 kvadrata poslovnog prostora, 1.000 hektara poljoprivrednog zemljišta, stotine kvadrata građevinskog zemljišta i oko 4.000 poslovno stambenih objekata”, rekao je za RTS Sekulić.
Ukazujući da je doneto više od 300 odluka, on je istakao da prema procenama te Agencije neće biti podneto više od 35.000 zahteva, iako „neki predviđaju da bi moglo biti 150.000 predmeta”.
On je istakao da se imovina u naturi vraća u slučaju kada je to moguće, odnosno da je neophodno da je imovina u javnoj svojini i da postoji.
Sekulić je podsetio da još nije počelo isplaćivanje obeštećenja, obveznica jer mora da se utvrditi visina obeštećenja i dodao da Srbija te pare mora da isplati jer se na to obavezala.
Sekulić je istakao da su pojedine odredbe zakona restriktivno postavljene i da su neke promene neophodne.
On je rekao da podržava proširenje prava kako bi se većem broju ljudi omogućilo vraćanje imovine, ali i upozorio da je vrlo opasno ući u obećanja koja se ne mogu ispuniti.
Prema njegovim rečima, neophodno je naći brza i dobra rešenja koja se mogu primeniti.

DS ne učestvuje u stvaranju „autonomističkog fronta”
O najavi funkcionera LDP-a Milivoja Vrebalova o formiranju „autonomističkog fronta”, nije razgovarano formalno ni neformalno sa predstavnicima vladajućeg DS-a u pokrajini.To je za „Politiku” potvrdio potpredsednik pokrajinske vladei koordinator vladajuće koalicije profesor dr Dragoslav Petrović.
„To je lični predlog Vrebalova, koji nije formalizovan, pa samim tim o tome nije bilo konsultacija sa predstavnicima stranke niti pokrajinske administracije”, kaže za „Politiku” Petrović demantujući tvrdnju Vrebalova da u stvaranju fronta učestvuje i DS.
U beogradskoj centrali DS-a, stranke na koju Vrebalov računa, a koja je osvojila gotovo apsolutnu vlast u vojvođanskom parlamentu, juče nije bilo nikoga ko bi rekao ima li potpredsednik vojvođanske skupštine pokriće za svoja očekivanja.
Funkcioner Liberalno-demokratske partije u Vojvodini Milivoje Vrebalov najavio je mogućnost formiranja „autonomističkog fronta”, ali bez nekog konkretnijeg objašnjenja o njegovim ciljevima i sredstvima da se do njih dođe, a ni potencijalni saveznici iz DS-a, LSV-a i SVM-a, koliko se moglo primetiti, nisu obavešteni o svojoj ulozi u ovoj priči.
Analitičari ukazuju na pomenuto i ističu da je to „pre neki probni politički balon nego ozbiljna ideja”, ali i upozoravaju da „otvaranje još jednog pitanja oko koga bismo se gložili, ni Vojvodini, ni Srbiji u celini, ništa dobro neće doneti”.
Vrebalov je izjavio da je „vreme za formiranje fronta, koji će najbolje zastupati Vojvođane u odnosu na potpuno drugačiji raspored snaga u republičkom parlamentu”. Izjava o „frontu” stigla je samo nekoliko dana posle najave Nenada Čanka, lidera LSV-a, da će u Vojvodini biti vruća jesen zbog odluke Ustavnog suda Srbije o uskraćivanju dela nadležnosti pokrajini. Ima onih koji celu ovu priču vide kao pokušaj pozicioniranja stranaka, ali i onih koji smatraju da, u našoj zemlji, ništa ne treba potceniti, jer se nikada ne zna u šta nešto što liči na potpuno minornu stvar može da se izrodi.
Milan Nikolić, iz Centra za proučavanje alternativa, ne očekuje da se DS uključi u „front” i dodaje: „Neće se uključiti, ako su pametni”.
Nikolić ne veruje, kako kaže, da je Srbiji potrebno još jedno pitanje oko koga „bismo se gložili, tukli i svađali, a koje, kako god da se reši, ne bi donelo dobro, ni Vojvodini, ni Šumadiji, niti ostatku Srbije”. 
Nikolić ističe: „Cela ta priča je izmišljotina, s jedne strane, autonomaških političara, a s druge, sadašnje vlasti na republičkom nivou, koja je centralistički orijentisana. Nije dobro zatezanje ni na jednu stranu. Taj ’beogradcentrizam’ proističe iz komunističke prošlosti većine naših političara, oni ne shvataju da se stvari u svetu menjaju i da regionalizam nije ideja, koja razbija države, već da ona podiže nivo demokratije za građane. S druge strane, u Vojvodini imate političare, koji žive na toj ideji, ljuljaju čamac i očekuju da se od toga nešto napravi u smislu da Vojvodini treba veća autonomija, nezavisnost… I jedna i druga ideja su, po mom mišljenju, ekstremističke i ne donose ništa dobro građanima Srbije. Ne znam hoće li fronta biti, ali ako ga podrži čovek kao što je Živan Berisavljević, onda je on osuđen da bude remetilački faktor u Srbiji. Ako protiv njega bude neko iz radikalne stranke, sigurno je da će to onda biti koska za svađanje između političara oštrih tendencija na obe strane. Sve zajedno, građani Srbije će od toga imati samo štetu”.
Đorđe Vuković, iz Cesida, kaže da mu cela ideja „autonomističkog fronta” nije jasna „potrebno je da vidimo šta to podrazumeva, kakav mu je program, da bismo mogli ozbiljno da razgovaramo”. Vukoviću ovo „izgleda kao probni balon, jer kad neko hoće da mu ideja uspe, on se prvo dogovori sa onima s kojima želi da je realizuje, napravi program, pa onda izađe u javnost, ali ljudi štošta kažu, pa od toga posle ne bude ništa”. Vuković ne razume ni „zašto je to pokrenuo LDP, pa oni kao partija nisu prešli cenzus, dobili su tog jednog poslanika na većinskim izborima”. On zaključuje: „Ne bih toliko pažnje pridavao toj ideji”.
------------------------------------------------
Mijić (LDP): Vojvodina je glasala drugačije
Potpredsednik Liberalno-demokratske partije Dušan Mijić izjavio je juče da ta stranka podržava inicijativu za formiranja bloka stranaka koje bi činile„autonomistički front” i istakao da je do rešenja problema u Vojvodini potrebno doći dijalogom. „Vojvodina je glasala drugačije i građani traže rešenja i mi smo odgovorni da im ih damo, a Liberalno-demokratska partija će imati aktivnu ulogu u tome”, rekao je Mijić za Tanjug.
On je dodao da očekuje da će značajan doprinos tome dati i stranke koje se zalažu za veću autonomiju Vojvodine.
Mijić napominje da o vojvođanskom separatizmu nema govora i da se nijedna od stanaka koje bi činile „autonomistički front” ne zalaže za to, već isključivo za očuvanje potencijala koje bi Srbija kao moderna država trebalo da sačuva. 
 --------------------------------------------------------------------------
Pastor (SVM): Sačekaćemo zvaničan poziv
Funkcioner Saveza vojvođanskih Mađara (SVM) Balint Pastor izjavio je juče povodom inicijative pojedinih stranaka za formiranje „autonomističkog fronta” u Vojvodini da probleme u pokrajini treba rešiti dogovorom.
Važno je da što pre dođe do razgovora između najviših pokrajinskih i republičkih funkcionera da bi se našlo rešenja u interesu svih i da bi se rešili ogromni problemi u pokrajini, rekao je Pastor za Tanjug.
On je dodao da ne može da kaže da li će se SVM priključiti inicijativi za formiranje „autonomističkog fronta”, koji bi činile stranke koje bi se zalagale za veću autonomiju pokrajine, jer nije dobio poziv za to.„Što se tiče pozicije Saveza vojvođanskih Mađara, za nas je autonomija Vojvodine unutar Srbije krucijalno i bitno političko pitanje i mi se zalažemo za što bolji položaj Vojvodine unutar Srbije. Možemo ponuditi građanima isto ono što smo činili prethodne četiri godine”, kazao je Pastor. 
On je istakao da će se SVM na takav način i dalje ponašati i ocenio da bi bilo ključno da pokrajinski i republički najviši funkcioneri sednu za sto i dogovore se.„Ovo nije vreme gromoglasnih izjava, ovo je vreme kada treba sesti i razgovorom, dijalogom, rešiti velika pitanja i probleme koji su se pojavili”, kazao je on podsetivši da još nije donet zakon o finansiranju Vojvodine, a trebalo ga je doneti do kraja 2008. godine.
Kako je kazao, SVM će sačekati inicijativu i zvaničan poziv za formiranja „autonomističkog fronta”, a u međuvremenu i ubuduće će zastupati interese Vojvodine, kao što je to činio i do sada.„Za nas nije od značaja da li je na vlasti DS ili SNS. Mi ćemo raditi isto ono što smo i do sada radili. Ono što je ključno, jeste da što pre dođe do razgovora između najviših pokrajinskih i republičkih funkcionera da bismo našli rešenja u interesu svih, na ove ogromne probleme koji su se pojavili”, naveo je Pastor.
On istovremeno smatra da su priče o vojvođanskom separatizmu „apsolutne gluposti”.„Ne znam nijednu stranku, ni parlamentarnu ni vanparlamentarnu, niti ijedno ozbiljno udruženje građana koje se zalaže za otcepljenje Vojvodine od Republike Srbije”, kazao je on.

Dačić: Uspešno predsedavanje Jeremića u interesu Srbije
BEOGRAD – Premijer Srbije Ivica Dačić rekao je da je interes Srbije da Vuk Jeremić uspešno predsedava Generalnom skupštinom UN i da će on u tome imati svu logističku podršku Vlade Srbije.
„Unutrašnje-politički razlozi ne smeju da štete interesima Srbije, a interes Srbije je uspešno predsedavanje GS UN”, rekao je Dačić na konferenciji za novinare posle sastanka sa Jeremićem koji će za dve do tri nedelje i zvanično preuzeti funkciju predsedavajućeg.
Prema Dačićevim rečima, nezavisno od ličnosti predsedavajućeg, za svaku zemlju je čast i ponos da ima jedno ovakvo mesto.
On je rekao da je odlukama koje je vlada donela u vezi sa predstojećim predsedavanjem Srbije GS stavljena tačka na neprijatnu situaciju koja se prethodnih nedelja stvorila u jednom delu javnosti.
„Imali smo situaciju da generalni sekretar UN lepše i bolje priča o ovoj temi nego što je to bilo kod nas”, naveo je premijer.
On je poručio da će Jeremić i njegov tim uživati svu neophodnu logističku podršku i naglasio da svi zajedno treba da rade na poboljšanju imidža Srbije.
Upitan na kakvu logističku podršku misli, imajući u vidu da je ukinuta kancelarija koja je tu pomoć trebalo da pruža, on je odgovorio da je logistička podrška preoblikovana i da će se ona sada pružati kroz Ministarstvo spoljnih poslova.
„Kada smo analizirali situaciju sa MSP zaključili smo da nema potrebe za posebnom kancelarijom već da se ti poslovi mogu odvijati kroz ministarstvo, shodno budžetu za koji mislimo da je odgovarajući, imajući u vidu situaciju u kojoj se zemlja nalazi. Pomoć nije ukinuta već je samo preoblikovana foram”, precizirao je premijer.
Dačić je naglasio da se Vlada Srbije neće mešati u Jeremićevo predsedavanje a obojica su se složili da bi bili veoma srećni kada bi se poštovali osnovni principi povelje UN, među kojima je jedan od glavnih poštovanje teoritoriajlnog integriteta i suvereniteta
Vuk Jeremić je podsetio da je Srbija pre 20 godina bila izopštena iz UN a da je sada dobila poziciju „prvog među jednakima”.
Prema njegovim mišljenju, „za žaljenje je debata koja se vodila u delu javnosti i koja nije koristila međunarodnom ugledu Srbije”.
„Nadam se da je to okončano. Nema nikakvih nesporazuma između predsedavajućeg Generalnom skupštinom i Vlade Srbije”, rekao je Jeremić.
On je naveo da će jedna od glavnih tema predsedavajja biti rešavanje konflikata mirnim putem uz pošstovanje principa UN.
Jeremić je precizirao da je za predsedavnje odvojeno onoliko koliko je bilo moguće odvojiti i dodao da će predsedavanje biti sprovedeno bez obzira na cifru.
Jeremić: U Njujorku nosim dres reprezentacije
Premijer Srbije Ivica Dačić i predsedavajući Generalnom skupštinom UN Vuk Jeremić opovrgli su danas pisanje beogradskih medija da bi Jeremić, nakon jednogodišnjeg predsedavanja, mogao da postane član Socijalističke partije Srbije.
„Ne znam šta da vam kažem, to nije tačno. Ne znam šta će biti za godinu dana, ali mi nismo razgovarali o tome, a i stranačke situacije me trenutno ne interesuju”, rekao je Dačić na konferenciji za novinare pose susreta sa Jeremićem.
Jeremić je ocenio da je za žaljenje način na koji je vođena debata u sredstvima javnog inormisanja o predsedavanju Generalnom skupštinom UN i što su ponekad propagirani lični, partijski ili neki uski interesi, tako da nanesu širu kolateralnu štetu ugledu Srbije.
„A naneta je šteta ugledu Srbije. Oči međunarodne zajednice uprte su sada u nas. Nije istina da menjam stranački dres. U Njujorku nosim dres reprezentacije i nemam nikakve dalje planove, niti sam sa Dačićem razgovarao o tome”, poručio je Jeremić.
Jeremić ne zna ništa o Đilasovom „ultimatumu”
Vuk Jeremić, koji će od septembra biti na čelu Generalne skupštine UN, rekao je danas da do njega nisu došle informacije o navodnom ultimatumu Dragana Đilasa lideru DS Borisu Tadiću, o kojem pišu pojedini mediji.
Jeremić je na konferenciji za novinare posle susreta sa premijerom Ivicom Dačićem naglasio da je proteklih nedelja bio zaokupljen isključivo pripremama za posao koji mu predstoji.
Upitan da li su do njega došle informacije o tome da je Đilas postavio Tadiću ultimatum da „očisti” stranku ili će je on napustiti, o čemu piše „Kurir”, i da li sebe svrstava u tu kategoriju, Jeremić je rekao:
„Verujte da takve informacije nisu stizale do mene. Koncentrisan sam na posao koji ću za dve-tri nedelje i formalno preuzeti. To je ozbiljan posao i sve moje snage, energija, koncentrisani su na predstavljanje Srbije u Ujedinjenim nacijama.„
Jeremić je naglasio da do njega nisu stizale informacije te vrste.

Narko-karteli osvajaju Evropu
Španske vlasti uhapsile su ovih dana četvoricu „izviđača” iz samog vrha najjačeg latinoameričkog narko-kartela „Sinaloe”, za koje se veruje da su u Evropu stigli kako bi i zvanično otvorili svoje sedište na Iberijskom poluostrvu. Iako je među uhapšenima rođak Hoakina Gusmana „Čapa”, najtraženijeg begunca na svetu i lidera „Sinaloe”, teško da bi ovo hapšenje moglo da spreči meksičke narko-bosove da se dugoročnije i čvršće usidre na Starom kontinentu.
Samo pre desetak dana u južnoj španskoj luci Algesiras zaplenjen je kontejner iz Latinske Amerike sa 373 kilograma kokaina. I mnogi drugi podaci govore da je latinoamerička hobotnica već dobrano pustila svoje pipke po Evropi. Tu nije zanemarljiva uloga balkanske i srpske mafije koja se po procenama međunarodnih institucija za borbu protiv narko-krijumčarenja ipak tešnje povezala sa rivalskim kartelom „Zeta”, i kolumbijskom narko-gerilom FARK, nego sa najmoćnijom „Sinaloom”.
Danas najmoćnija narko-multinacionala potiče iz meksičkog zlatnog trougla (teritorija koju dele tri meksičke države Sinaloa, Čivava i Durango), gde se na plodonosnim padinama Sijera Madre od pre pola veka gaje mak i marihuana i gde se, po svemu sudeći, nalazi jedno od skrovišta Hoakina Gusmana. Kratki, kako se može prevesti njegov nadimak „Čapo” (55), za samo tri decenije od polupismenog seljanina, popeo se na „Forbsovu” listu najbogatijih i najmoćnijih ljudi na svetu. Ovaj časopis veruje da Kratki poseduje bar tri milijarde dolara, a po američkoj poternici onaj ko ukaže na njegov trag ili ga uhvati biće nagrađen sa pet miliona dolara.
Gusman je osnovao ovu organizaciju još 1989. kada je hapšenje narko-lidera  Migela Angela Feliksa Galjarda doprinelo raspadu kartela „Gvadalahara”.
Kako ocenjuje američka agencija za borbu protiv droge DEA, „Sinaloa” je danas najjača narko-mafijaška organizacija Latinske Amerike, koja ima svoje filijale od Čikaga do Buenos Ajresa, i čiji pipci dosežu do Evrope, Azije i Australije. Kartel danas ima filijale sa „lokalnim osobljem” u 48 zemalja sveta sa tendencijom širenja. Još 2008. po izveštajima UN, „Sinaloa” je bila prisutna u Portugaliji, Nemačkoj, Italiji, Poljskoj, Češkoj i Slovačkoj…
O Gusmanu, kao svojevremeno o Kolumbijcu Pablu Eskobaru, prepričavaju se svakojake anegdote, ali izvesno je da je i njegova organizacija kao i rivalska „Zeta” sklona najsurovijim metodama kako bi uplašila one koji joj staju na put. Kratkom se, inače, pripisuje da je prvi organizovao izgradnju tunela ispod zemlje kako bi se bez carine provukao sa robom do SAD. Eksperti ocenjuju da je tajna njegove neuhvatljivosti prozaična. On je spreman da potplati koga god treba kako mu se ne bi mešao u posao.
Novinarka Anabel Ernandes, autorka knjige „Narko-gospoda”, tvrdi da je Gusman novcem korumpirao policiju, vojsku i političare, i da mu je na usluzi savez ove tri institucije. Uz njihovu pomoć, rad „Sinaloine” mašinerije za pranje novca doveden je do perfekcije.
Reporter američkog nezavisnog nedeljnika „Njujorker” je u istraživačkoj reportaži o meksičkoj narko-mafiji u julu izneo uverenje, potkrepljeno citatima merodavnih izvora, da je odlazeći predsednik Meksika Kalderon, vodeći svoj četvorogodišnji rat protiv droge, u kome je izginulo oko 50.000 Meksikanaca, maksimalno štedeo „Sinalou”, a napadao njegove rivale. Predsednikova strategija je bila da se zemlja otarasi svih ostalih slabijih kartela, kako bi država mogla da pregovara sa jednim jedinim, najjačim sagovornikom i da sa njim ostvaruje dogovore. Ovu hipotezu potvrđuju i pojedini španski listovi.
Naslednik Felipea Kalderona Enrike Penja Nijeto, izabran na nedavnim izborima, na predsedničku dužnost stupa u decembru. Njegova Institucionalna revolucionarna partija, koja je do 2000. godine vladala Meksikom, sada pravi veliki povratak. Da će sa kartelom, bar ovim najjačim, uspeti da nađe zajednički jezik govori i fotografija novog predsednika zajedno sa jednim od uhapšenih narko-bosova u Španiji, sa jednog od predizbornih skupova.
Po Meksiku se već govori kako će se rat države protiv narko-mafije brzo sa novim vlastima završiti. Postojaće samo jedan kartel, „Sinaloa” i Čapo, rekao je reporteru „Njujorkera” jedan upućeni Meksikanac.
Zorana Šuvaković

Nagađanja o napadu Izraela na Iran
Izrael bi mogao da napadne Iran između 2. oktobra i američkih predsedničkih izbora 6. novembra, spekulišu uveliko izraelski mediji, tvrdeći već danima da su izraelski premijer Benjamin Netanijahu i ministar odbrane Ehud Barak blizu odluke o udaru na iranska nuklearna postrojenja.
Procenu da bi izraelski napad mogao da se dogodi između 2. oktobra i 6. novembra drugi kanal izraelske televizije bazira na tome da će se, kako se navodno planira, Netanijahu i predsednik SAD Barak Obama sastati u Vašingtonu između 28. septembra i 1. oktobra.
Prema pisanju izraelskog list „Maariv”, Netanijahu i Barak odredili su Obami 25. septembar kao poslednji rok da jasno kaže da li će SAD preduzeti vojnu akciju protiv Irana. Izraelski mediji spekulišu da, ukoliko se Obama do tada javno ne odredi oko napada na Iran, Izrael će sam krenuti u napad kojim želi da spreči razvoj iranskog nuklearnog programa.
S druge strane, Ministarstvo spoljnih poslova Irana je juče saopštilo da ne veruje u izraelski napad na nuklearna postrojenja u Iranu, kao i da „nema osnova za takvu akciju”.
„Čak i ako neko od zvaničnika tog nelegitimnog režima želi da izvede takvu glupu akciju, unutar samog Izraela neće mu dopustiti da to uradi jer bi posledice jedne takve akcije bile veoma teške”, izjavio je na konferenciji za novinare u Teheranu portparol iranskog ministarstva Ramin Mehmanparast, dodajući da Iran ne shvata ozbiljno te pretnje.
Dan pre toga, izraelski premijer oštro je kritikovao seriju novinskih tekstova o očekivanom izraelskom napadu na Iran, ocenjujući ih kao „svetski skandal”. On je istakao da je on „malo i na odmeren” način govorio o Iranu, dok drugi prave štetu dajući specifične informacije i operativne detalje u okviru javne diskusije.
Iz Vašingtona, međutim, stižu informacije da SAD i dalje čekaju darazgovori s Teheranom urode plodom.
„Mi i dalje verujemo da ima vremena i prostora za diplomatiju, mogućnost ostaje Iranu da iskoristi taj proces”, rekao je portparol Bele kuće Džej Karni, izrazivši nadu da će se nastaviti razgovori Teherana sa pet stalnih članica Saveta bezbednosti UN i Nemačkom.
Sve to nije smirilo spekulacije izraelskih medija koji ocenjuju da Netanijahu neće odobriti napad pre nego što se, kako je planirano, 27. septembra obrati pred Generalnom skupštinom Ujedinjenih nacija i zatraži od međunarodne zajednice da preuzme jaču akciju i zaustavi Iran u, kako Jerusalim sumnja, pravljenju atomske bombe. Osim toga, procenjuje se da napada neće biti ni posle predsedničkih izbora u SAD.
Mnogi vodeći izraelski komentatori predviđaju udar uprkos protivljenju Obamine administracije i mnogih vojnih i bezbednosnih zvaničnika u samom Izraelu. List „Maariv” navodi da bi, ako Izrael napadne Iran, Vašington obezbedio toj zemlji takozvanu vazdušnu odbranu od odmazde Teherana i njegovih saveznika.
Najtiražniji izraelski list „Jediot ahronot” objavio je prošlog petka da bi izraelski napad na Iran pre novembra mogao da podrije Obamu, a pomogne njegovom rivalu republikancu Mitu Romniju, koji se tokom nedavne posete Izraelu žestoko potrudio da sebe predstavi kao boljeg prijatelja Izraela. S druge strane, „Maariv” navodi da bi izraelska intervencija koju bi podržale SAD omogućila da Obama drugi put bude izabran za predsednika.
Iako čine samo četiri odsto registrovanog biračkog tela u SAD, američki Jevreji većinski žive u Pensilvaniji, Ohaju i Floridi, američkim saveznim država u kojima čas pobeđuju republikanci, čas demokrate. Uzimajući u obzir da je između Obame i Romnija veoma mala razlika u podršci javnog mnjenja, od glasanja u ovim saveznim državama najviše zavisi ko će biti u Beloj kući do 2016. godine.
Inače, mnoge spekulacije izraelskih medija, praćene prilozima o tome kako bi se trebalo hraniti u skloništima od bombi, uticali su da građani Izraela ne prestaju da telefonski zovu redakcije želeći da znaju da li je već vreme da uđu u skloništa.
N. R.

Bivši premijer tvrdi da je Asad na izmaku snaga
Prema izveštajima agencija
Aman, Meka, Vašington, Peking – Bivši sirijski premijer Rijad Hidžab izjavio je juče da se vlada predsednika Bašara al Asada raspada i da kontroliše samo 30 odsto teritorije države.Na konferenciji u Jordanu gde je sa porodicom prebegao iz zemlje prošle sedmice, Hidžab ja kazao da je moral vlade pao nakon 17 meseci revolta protiv vlasti, prenele su agencije.
„Uveravam vas, na osnovu iskustva i nekadašnje pozicije na kojoj sam bio, da režim propada, duhovno i finansijski. Režim ne kontroliše više od 30 odsto sirijske teritorije”, rekao je on na prvoj konferenciji za novinare otkako je prebegao.
Sirijske vlasti su navele da je Hidžab smenjen, a on je juče u Amanu kazao da je podneo ostavku i pridružio se opozicionim snagama.
Za Asadovu vladu je rekao da je „neprijatelj Boga”.
„Moja je dužnost da operem ruke od takvog korumpiranog režima”, dodao je bivši premijer Sirije.On je zahvalio Saudijskoj Arabiji, Kataru i Turskoj na njihovoj podršci i zatražio od njih da učine još više za opoziciju.
Tražena podrška mogla bi da stigne iz svetog grada Meke gde zaseda Organizacija za islamsku saradnju koja je u pripremnim sastancima uoči početka zvaničnog zasedanja usvojila rezoluciju o suspenziji Sirije iz članstva, javlja Rojters.
Ovaj vanredni samit održavase na inicijativu Saudijske Arabije koja je i domaćin skupa.
Ministri spoljnih poslova su na pripremnom sastanku preporučili suspendovanje Sirije, a očekujese žestoka rasprava, posebno tokom istupanja Irana koji je veran saveznik režima Bašara alAsada.
„Otvoreno sam protiv suspendovanja bilo koje zemlje”, rekao je šef iranske diplomatije Ali Akbar Salehi i ocenio da „suspendovanje neke zemlje ne vodi ka rešavanju problema”.
Agencije javljaju da je i Alžir rezervisan prema takvoj meri.Šef saudijske diplomatije princ Saud alFejsal osudio je u ponedeljak politiku „spaljivanja” Damaska i ocenio da je nasilje „posledica činjenice da režim ignoriše zahteve naroda”. „Bolna situacija” u islamskom svetu zbog sirijskog konflikta „otvara put za slabljenje naše nacije i daje izgovor za mešanje u naše poslove”, rekao je Fejsal.
Zvaničnik saudijskog ministarstva spoljnih poslova Muhamed Ahmed Tajeb rekao je agenciji Frans pres da neki predstavnici pozivaju na još čvršći stav prema Damasku i žele da se zatraži „odlazak predsednika Asada” i počnu „pripreme za prelazni period”.
Dok Iran otvoreno podržava sirijski režim, više članica Organizacije za islamsku saradnjupomaže pobunjenike slanjem oružja, sredstava za komunikaciju i drugim logističkim sredstvima. Vlada u Damasku posebno optužuje Katar i Saudijsku Arabiju za pomaganje pobunjenicima.Sirija neće imati delegaciju na sastanku u Meki, dok opozicija nije ni dobila poziv.
Najavljujući učešće svog specijalnog izaslanika pri organizaciji Rašada Husaina, SAD navode da žele da rade sa „partnerima iz međunarodne zajednice kako bi podržale težnje sirijskog naroda i izvršile veći pritisak na režim Bašara alAsada”.
Iz Vašingtona je stigla još jedna poruka o Siriji, i to od ministra odbrane Leona Panete lično. On je rekao da planovi za uspostavljanje zone zabrane leta iznad delova teritorije Sirije nisu u prvom planu, iako pobunjeničke snage uporno traže dodatnu zaštitu od vazdušnih snaga režima.U intervjuu za AP Paneta je rekao da je uveren da bi SAD mogle uspešno da sprovedu zonu zabrane leta iznad Sirije ali da to zahteva „veliku političku odluku”, koja još nije doneta.
Paneta je rekao da su SAD planirale nekoliko mera iz predostrožnosti kada je reč o Siriji, i da je jedna od njih i uvođenje zone zabrane leta, ali je dodao da su takođe istakli teškoće u sprovođenju takve zone i da, koliko on zna, to sada nije prioritet za SAD.
U pokušaju da ublaži kritike svoje politike prema Siriji, Kina je juče najavila da bi, pored izaslanika vlade u Damasku koji boravi u Pekingu, uskoro mogla da ugosti i predstavnike sirijske opozicije.
Poseta ilustruje bliske veze Kine i Sirije koje su podstakle Peking da sa Moskvom u Savetu bezbednosti UN blokira korake koji bi mogle da podstaknu odlazak sa vlasti Bašara al Asada.
Ipak, Kina razmatra i mogućnost da u posetu pozove i predstavnike sirijske opozicije.To ne bi bila prva poseta predstavnika opozicije, ali bi zbog pogoršane situacije u Siriji nova poseta dobila na značaju.
Očekuje se da će Kina ponoviti poziv obema stranama u Siriji da primene plan međunarodnog izaslanika Kofija Anana od šest tačaka o okončanju sukoba u kojima je, prema procenama opozicije, u poslednjih 18 meseci ubijeno više od 20.000 ljudi.
Anan će krajem ovog meseca otići sa funkcije specijalnog izaslanika, pošto je podneo ostavku zbog neuspeha u primeni mirovnog plana.Kinu i Rusiju oštro kritikuju SAD i druge zapadne zemlje zbog stavljanja veta na rezolucije Saveta bezbednosti koje bi mogle da otvore vrata za sankcije Siriji i uklone Asada sa vlasti.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.


  </body>
 </text>
</TEI>