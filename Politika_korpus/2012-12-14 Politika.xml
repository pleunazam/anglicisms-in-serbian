<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
„Eva Braun” slavi jubilej
Jedan od najcenjenijih domaćih sastava „Eva Braun” večeras će koncertom u Domu omladine proslaviti dve decenije od izlaska debitantskog albuma „Prisluškivanja”. Album prvenac bečejska pop grupa objavila je 1992, baš na tridesetogodišnjicu izlaska prvog singla „Bitlsa”.
– Svi se sećamo početka devedesetih, ratnih godina, grozne situacije u zemlji i sad kad pogledam unazad deluje mi pomalo nadrealno da smo se usudili da se upustimo u avanturu snimanja albuma– priznaje Goran Vasović Vaske, gitarista i pevač „Eve Braun”, koji danas ima jedan primerak te ploče, što i ne čudi, budući da ju je izdavač „Karlo rekords” objavio u tiražu od samo 500 primeraka.
– To vinilno izdanje dugo nisam slušao, i tek kada smo počeli da se spremamo za koncert preslušao sam ga da bih se podsetio pesama, tekstova, akorda… Ploča mi je, da budem blag, zvučala simpatično. Tehnički je nesavršena, produkcija je primitivna, snimljeno je na četiri kanala, nismo koristili bubanj, već ritam mašinu… S druge strane prepoznajem našu radost i entuzijazam u stvaranju te ploče.
Želeli su, priznaje Vaske, prigodno da obeleže jubilej značajan za sve članove sastava „Eva Braun”.
– Nemamo uobičajeni život benda da smo prvo svirali, pa onda ušli u studio, već obrnuto. Zato smo to i hteli da obeležimo. Prvobitna ideja je bila da u Muzeju kinoteke uradimo anplagd koncert, ali na našu radost pokazalo se da interesovanje premašuje kapacitete Kinoteke, pa smo sve prebacili u Dom omladine, u salu Amerikana.
„Eva Braun” će odsvirati ceo album „Prisluškivanja”, i to onim redom kako numere idu na originalnom vinilu – kaže Vaske.
– Bilo je zabavno spremati se za ovu svirku, jer nema klasičan ritual rok koncerta, već je tematska. Prvi deo će biti posvećen albumu „Prisluškivanja” i odsviraćemo svih 14 pesama, a s obzirom da to u koncertnoj verziji traje 45 minuta, dvoumili smo se kako da „popunimo” ostatak nastupa i shvatili smo da je najbolje da napravimo retrospektivu svih naših singlova, i to hronološki, od drugog albuma „Pop mjuzik” do poslednjeg „Plejbek”.
J. K.

Nagrada „Dobričin prsten” Predragu Manojloviću
BEOGRAD – Ovogodišnju nagradu „Dobričin prsten” za životno delo dobio je istaknuti glumac Predrag Miki Manojlović, saopštilo je danas Udruženje dramskih umetnika Srbije.
Manojlović je 28. laureat tog visokog staleškog priznanja, a u konkurenciji je ovoga puta bilo ukupno 15 istaknutih glumica i glumaca.
Pored njega, kandidovani su i Radmila Andrić, Mirko Babić, Vlastimir Velisavljević, Milan Gutović, Milena Dravić, Sonja Jauković, Đorđe Jelisić, Mirjana Karanović, Dragan Nikolić, Marko Nikolić, Nikola Simić, Ljiljana Stjepanović, Renata Ulmanski i Đurđija Cvetić.
Sedmočlani žiri doneo je odluku većinom glasova, a radio je u sastavu: glumci Ružica Sokić, Vojislav Brajović, Predrag Ejdus (prethodni dobitnici „Dobričinog prstena") i Dušanka Stojanović Glid, teatrolog Ksenija Šukuljević Marković, reditelj Slavenko Saletović i dramski pisac Igor Bojović.
Podršku dodeli nagrade dali su Ministarstvo kulture i informisanja Srbije i Sekretarijat za kulturu grada Beograda.
Termin i mesto održavanja svečanosti uručenja zlatne kopije prstena Dobrice Milutinovića (izrada Zlatare Majdanpek) Predragu Mikiju Manojloviću biće saopšteni naknadno.

BiH odustala od „Evrosonga”, RT RS se ne slaže
Bosna i Hercegovina neće učestvovati na 58. „Pesmi evrovizije” 2013. godine u Švedskoj, a razlog otkazivanja nastupa je teška finansijska situacija u kojoj se nalazi Radio-televizija BiH (BHRT).
„Svima je jasno da je ekonomska kriza izuzetno teška. Stoga smo odlučili da bi bilo pametno da ove godine preskočimo učešće na ’Eurosongu’ i sredstva koja bismo za to potrošili uložimo u nešto drugo”, rekla je za portal „Kliks” šefica delegacije BiH na „Eurosongu” Lejla A. Babović.
Ova vest došla je neočekivano jer je BiH proteklog meseca, preliminarno, Evropskoj radiodifuznoj uniji (EBU) potvrdila učešće na „Pesmi evroviziji” naredne godine u Malmeu. Međutim, juče je bio krajnji rok do kada zemlje mogu da odustanu od takmičenja bez finansijskih posledica (plaćanja „penala” EBU), pa se Bosna povukla iz daljeg takmičenja.
Bosna i Hercegovina, kroz JRT šemu bivše Jugoslavije, i kao samostalna država učestvuje na takmičenju „Eurosong” od 1961. godine. Zabeležila je dobre uspehe: „Hari Mata Hari” je zauzeo treće mesto, Dino Merlin je 2011. bio šesti, a prošle godine
Maja Sar, pevajući pesmu „Korake ti znam”, zauzela je 18. mesto, ali i nezvaničnu titulu najkvalitetnije balade ovog muzičkog takmičenja.
Pre Bosne svoje učešće zbog finansijskih razloga otkazale su još četiri zemlje: Grčka, Portugalija, Slovačka i Poljska, a mnogi prognoziraju da je Kipar sledeći koji će izostati.
Zvanični predstavnici Grčke kazali su da ta zemlja u ovom trenutku nema novca da pošalje takmičara sledeće godine u Malme, piše „Dejli mejl”, niti smatraju da bi to bilo moralno zbog krize u kojoj se zemlja nalazi.
Potencijalna opasnost leži i u eventualnom trijumfu, jer bi u tom slučaju pobednička zemlja trebalo da organizuje naredno takmičenje – 2014. godine, što košta oko 70 miliona dolara.
RTS je raspisao konkurs za pesmu koja će nas predstavljati, a izbor će, posle tri godine, opet biti festivalskog tipa. Žiri i publika će na „Beosongu” birati svog favorita koji će nas predstavljati u Švedskoj.
Dve polufinalne večeri 58. „Pesme evrovizije” biće održane 14. i 16. maja naredne godine u „Malme areni”, a finale je planirano za 18. maj.
RT RS želi učešće BiH na Pesmi Evrovizije 2013. godine
BANjALUKA – Radio-televizija Republike Srpske (RT RS) smatra neprimerenom odluku Poslovodnog odbora Javnog radio-televizijskog servisa BiH da Bosna i Hercegovina ne učestvuje na Pesmi Evrovizije 2013. godine.
U saopštenju RT RS navodi se da je ta odluka potpuni promašaj za građane Bosne i Hercegovine, koji plaćaju taksu za rad Javnih RTV servisa.
RT RS navodi da u potpunosti stoji iza projekta grupe Aleksandrija iz Banjaluke, čija se pesma pod radnim naslovom „Horizonti”, priprema upravo za Pesmu Evrovizije i u završnoj je fazi obrade.
Na toj pesmi, dodaje se, već duže vreme rade zajedno sa članovima grupe Aleksandrija i muzički urednici RTRS-a, Maja Tatić i Jadranka Stojaković.
Generalni direktor RTRS-a Dragan Davidović i urednici TV i Muzičke produkcije RTRS-a poručili su da je ta medijska kuća spremna, i po kvalitetu i finansijski i organizaciono, da preuzme svu odgovornost na predstavljanju BiH u Malmemu 2013. godine.
„Na taj način ispunili bismo obaveze prema javnosti u BiH i, naravno, imali bismo otvorenu mogućnost da promovišemo kvalitetnu muzičku scenu Banjaluke, Bosne i Hercegovine i eks Jugoslavije. Mi tražimo podršku javnosti, a od kolega u BHRT način na koji bi ovaj naš predlog mogao uspešno da se realizuje”, navodi se u saopštenju.

Kinez izmislio napravu protiv smaka sveta
Pošto se, navodno, bliži apokalipsa prema kalendaru Maja, povećava se strah da predstoji kraj sveta i zbog toga je jedan Kinez Liju Ćijuan (45) smislio okruglu napravu sposobnu da se odupre smaku sveta.
Bivši poljoprivrednik koji je kasnije postao stručnjak u izgradnji nameštaja, napravio je kapsulu, prečnika sedam metara, koju je nazvao „Nojeva barka”. Ta sprava može da se odupre plimi i oseki mora i zemljotresima.
„Sprava neće imati problema da se nosi s talasima i do 1.000 metara visine. Ona je kao ping-pong loptica. Iako spolja izgleda nežno može da pruži otpor mnogim pritiscima”, rekao je pronalazač sprave u svom ateljeu u Ćiantunu, nadomak Pekinga.
Kapsula ima armaturu od čelika, spoljašnost od stakla, sedam kuglica, boce za kiseonik, rezervoare s vodom i bezbednosne pojaseve u slučaju oluje, a može da se kupi za 37.000 evra. Izumitelj tvrdi da bi neko mogao da živi u spravi na severnom ili južnom polu tokom mesec dana i da mu ne bude hladno.
Strah od kraja sveta je veoma rasprostranjen u Kini. Jedan biznismen iz jedne kineske provincije je naručio 21 spravu.
Vatikan je juče saopštio da su priče o smaku sveta besmislene. Priča o smaku sveta je „besmislena” i vernici ne treba da razmišljaju o tome, poručio je kardinal Ludvig Miler, koji u Vatikanu rukovodi Kongregacijom za učenje vere, nekadašnjom inkvizicijom.
Kalendar Maja počinje 3114. p. n. e., a 13 njegovih ciklusa od po 394 godina okončava se 21. decembra 2012. Tada, po tom računanju, počinje novi period od novih 13 ciklusa, pošto je za Maje to bio sveti broj.

Najskuplji koktel na svetu – vodka i šampanjac
Bečki bar „Planters” namerava da 7. januara gostima ponudi jedan od najskupljih koktela na svetu. Klub će ponuditi gostima „Plantersov dragulj za elitu”, koji se sastoji od vodke i šampanjca, po ceni od 55 evra.
Ukupno će biti napravljeno samo 25 čaša ovog skupocenog napitka, a čaše će biti od kristala, sa zlatnom dekoracijom, i moći će da se nose kući.
Glavni razlog za rekordno visoku cenu je vodka marke „Stoličnaja”, za čiju proizvodnju se koristi voda iz leda sa Himalaja. Flaša te vodke staje oko 3.000 evra, i širom sveta se puni svega 300 boca.
Kako je najavljeno, jedan deo prihoda od najskupljeg koktela bečki bar namerava da prosledi organizaciji za zaštitu životne sredine „Voterkiper alajans”.

Kosovo (mlađe selekcije) može da igra prijateljske utakmice
BEOGRAD – Svetska fudbalska federacija (FIFA) odlučila je danas da Kosovo može da igra međunarodne prijateljske utakmice iako nije član te organizacije.
Kako je saopšteno, Izvršni odbor FIFA odlučio je na sastanku u Tokiju da klubovi sa Kosova i Metohije, kao i mlađe, amaterske kategorije i ženske ekipe mogu da igraju prijateljske mečeve, a odluka stupa na snagu odmah.
FIFA je odluku trebalo da donese u septembru, ali je to odloženo.
„Izvršni komitet misli da je neophodno da se ostavi vremena da se reše nerešena pitanje. Razgovaraćemo u Tokiju 14. decembra”, rekao je tada predsednik FIFA Sep Blater.
FIFA je u maju odlučila da Kosovo koje nije njen član, može da igra prijateljske mečeve, ali je Fudbalski savez Srbije (FSS) tada protestovao, a svetska kuća fudbala suspendovala svoju odluku dok se ne izjasni njen Izvršni odbor.
Laković: Čekamo zvanično obrazloženje FIFA o Kosovu
Generalni sekretar Fudbalskog saveza Srbije (FSS) Zoran Laković rekao je večeras da će ta organizacija sačekati zvanično obrazloženje Međunarodne fudbalske federacije (FIFA) da dozvoli kosovskim klubovima i mlađim selekcijama odigravanje prijateljskih utakmica.
Izvršni komitet FIFA na današnjem sastanku u Tokiju odobrio je selekciji Kosova da igra prijateljske utakmice, ali „samo za mlađe selekcije, klubove, amaterske i ženske ekipe”.
„"Sta se desilo, ko je isprovocirao i kakvo je obrazloženje znaćemo početkom naredne nedelje kada dobijemo odluku napismeno. Za sada imamo samo nezvaničnu informaciju, kako je FIFA dozvolila mlađim selekcijama takozvanog Fudbalskog saveza Kosova da igra van teritorije Kosova, pod zastavom FIFA i pod himnom FIFA”, rekao je Laković Tanjugu.
On je dodao da se FSS više od dve godine nalazi pod pritiskom FIFA i UEFA da se kosovski savez uključi u organe tih organizacija.
„Više puta smo dobili objašnjenje da će se poštovati procedura i statut obe organizacije koji kaže da bilo koja nova država pre svega mora da postane članica Ujedinjenih nacija, a potom traži prijem u članstvo”, poručio je Laković.

Bošković: Polufinale sa Crnom Gorom meč kao i svaki drugi
BEOGRAD – Selektor ženske rukometne reprezentacije Srbije Saša Bošković istakao je danas da će meč protiv Crne Gore biti kao svaki drugi i da će na taj način spremati izabranice za polufinale Evropskog prvenstva.
„Spremamo se kao za svaki drugi meč, kao da igramo protiv Norveške, jer to je sport. Neću pritiskati devojke i insistirati kao da igraju protiv rukometašica, koje su odlučile da igraju za drugu zemlju”, rekao je Bošković.
On je priznao da nije spavao posle sinoćnjeg velikog uspeha i plasmana u polufinale EP.
„Malo smo slavili i spavali, ali šta da se radi. Takav je posao. Večeras nas očekuje analiza protivničke igre, kako bismo spremni počeli meč sa Crnom Gorom. Nemam ništa da zamerim devojkama, trudićemo se da, koliko je to moguće, smanjimo oscilacije u igri i ispravimo greške. Uveren sam da će Arena biti puna”, rekao je Bošković.
Selektor Srbije u tim za sutrašnji meč vratio je rezervnog golmana Jovanu Risović umesto Ane Kačarević.
Reprezentativka Sanja Damnjanović uvrena je da Srbija još nije pokazala sve što i može i da ima prostora za napredak.
„Možemo više da pružimo u napadu, ali se istrošimo u odbrani i ponekad ostanemo bez snage. Jelena Erić i ja dobro funkcionišemo na poziciji tri i četiri, naravno uz sjajnu Katarinu Tomašević na golu. Niko nije nezaustavljiv, pa ni Katarina Bulatović. Ona ponekad šutira i sa 12 metara, a tu je teško čuvati igrača”, rekla je Damnjanović.
Ona je poručila da će Srpkinjama biti potrebna smirenost i hladna glava protiv Crne Gore.
„Crna Gora igra fanatičnu i agresivnu odbranu, možda ponekad i grublju nego što je dozvoljeno, ali ništa im se ne može zameriti. Uspeh na Olimpijskim igrama u Londonu napravile su upravo zbog tog segmenta igre i mislim da uz Francusku i nas, imaju najbolju odbranu na šampionatu”, kazala je ona.
Kristina Liščević očekuje da Srbija nastavi sa dobrim izdanjima na prvenstvu Evrope.
„Ne možemo sad da padnemo, imamo nekoliko dobrih rezultata i utakmica iz nas. Trenutno smo u fazi - ne može nam niko ništa. Mislim da će Crnogorke biti pod većom tenzijom, jer većina potiče iz Srbije”, rekla je Liščevićeva.
Polufinale šampionata Evrope između Srbije i Crna Gore igra se sutra od 17 sati u Beogradskoj areni.
Prethodno, u prvom polufinalu od 14.30 sastaju se Norveška i Mađarska.
-----------------------------------------
Đokić: Neću pevati nijednu himnu
BEOGRAD – Crnogorska rukometašica Ana Đokić, jedna u nizu igračica koje su u poslednjih nekoliko godina napustile selekciju Srbije i zaigrale za Crnu Goru, izjavila je danas da će joj u polufinalnom duelu na šampionatu Evrope biti veoma neobično da igra protiv zemlje u kojoj je rođena.
"Nisam verovala da Srbije može da izbori plasman na Olimpijske igre, odabrala sam Crnu Goru, koja ne samo da je uspela, već je i osvojila medalju. Iz tog ugla sam ispunjena. Srbija je pokazala da ima kvalitet, došle su do polufinala i svaka im čast na tome. Biće neobično, jer prvi put igram protiv bivše zemlje, ali ne mislim da će to uticati na moje izdanje. Neću pevati nijednu himnu, došla sam da igram rukomet, sve ostalo je nebitno”, rekla je Đokićeva novinarima u Beogradskoj areni.
Ona je dodala da se u Srbiji oseća kao kod kuće i da ne veruje da atmosfera na tribinama može može da je pokoleba.
„Sigurno se ovde bolje osećamo nego u Londonu, ovde smo kao svoj na svome. Ljudi su nam izlazili u susret i sve što smo tražile smo dobile. Zadovoljna sam organizacijom šampionata, uostalom, Srbija se dokazala kao dobar domaćin i u januaru kada je bio muški šampionat”, istakla je rođena Aranđelovčanka.
Dres Crne Gore u sutrašnjem polufinalu nosiće još jedna dojučerašnja Srpkinja - Katarina Bulatović.
Međutim, za razliku od Đokićeve ona baš i nije bila pričljiva tokom „druženja sa novinarima"
„Ana i ja smo profesionalci. Činjenica da igramo protiv Srbije neće uticati na nas. Biće to još jedna u nizu utakmica”, poručila je Bulatovićeva, rođena Kragujevčanka, svakako igračica od koje preti najveća opasnost u polufinalnom meču.
Prva igračica koja je srpski dres zamenila crnogorskim bila je Bojana Popović, a osim Đokićeve i Bulatović to su učinile još Ana Radović i Mira Milenković.
------------------------------------------
Adžić: Šanse za prolazak u finale su podjednake 
BEOGRAD – Selektor ženske rukometne reprezentacije Crne Gore Dragan Adžić rekao je danas da njegov tim i Srbija imaju podjednake šanse za prolazak u finale prvenstva Evrope.
„Srbija je pokazala da je sposobna za visoke domete na domaćem terenu. Šanse u sutrašnjem meču su 50:50. Veliki je ulog u pitanju i pritisak na oba tima, ne treba očekivati tehnički lepu i dopadljivu igru”, rekao je Adžić.
On je dodao da poštuje selekciju Srbije, ali i da veruje u pobedu Crne Gore.
„Siguran sam da možemo postaviti kvalitetnu odbranu i da dobrim odnosom i iskustvom, koje je bez obzira na godine na našoj strani, možemo odigrati dobru utakmicu, kontrolisati je u svakom segmentu i završiti na način koji želimo”, poručio je Adžić.

FIFA: Mesi je rekorder
CIRIH –  Međunarodna fudbalska federacija (FIFA) odbila je zahtev Zambije da se kao rekorder po broju golova datih u jednoj godini prizna njijhov fudbaler Godfri Čitalu, a ne Lionel Mesi.
„Hvala vam na pitanju koje ste postavili u vezi rekorda Čitalua, ali naša zvanična statistika vodi se samo za takmičenja pod okriljem FIFA, tako da ne mozemo da priznamo ovaj rekord Čitalua”, saopštilo je danas odeljenje za komunikacije FIFA na Tviteru.
Mesi je ove godine postigao 88 golova i time za tri pogotka nadmašio prethodni rekord Nemca Gerda Milera, star 40 godina.
Zambijska fudbalska federacija je u subotu objavila da je njihov fudbaler Čitalu postigao 107 golova 1972. godine.
Sličan zahtev za priznavanjem rekorda uputili su u sredu i čelnici brazilskog kkluba Flamengo, smatrajući da je njihov bivši fudbaler Ziko bio 1979. godine sa 89 golova efikasniji od Mesija.

U novom broju „Magazina” u nedelju, 16. decembra, čitajte:
POD LUPOM: ŠTA SE KUPUJE NA AUKCIJAMA
Prvi put, drugi put, treći put… prodato!

Ko je spreman da za Madonin korzet plati 77.000 dolara, za tange Jelene Karleuše 2.000 evra, za uvojak Betovenove kose za 7.300 dolara? Na aukcijama u svetu imućni pojedinci i kompanije, muzeji i galerije prodaju i kupuju vredna umetnička dela, antikvitete i skupocen nakit, ali se sve češće pojavljuju i obožavaoci estradnih i sportskih zvezda, zainteresovani za njihove memorabilije. Takvi su za haljinu Merilin Monro dali više od milion dolara, a za par rukavica Muhameda Alija oko 386.000 dolara. Najskuplje izlicitirana slika je Pikasova, za 104 miliona dolara, a od naših slikara „Ukrotitelj zmija“ Paje Jovanovića (169.580 dolara).Šta li će dostići najveću cenu na današnjoj aukciji u Beogradu?
Piše Aleksandra Mijalković
--------------------------------------------------------------------------------- 
Porodični lekar
Osteoporoza muči i muškarce
 Čim zakorače u četrdesete, pripadnici jačeg pola bi trebalo da počnu da proveravaju gustinu svojih kostiju, jer se i njima može desiti da završe – na ortopediji. Naime, iako muški klimaks zvanično ne postoji, lekari ističu da na slabljenje kostiju i kod muškaraca, baš kao i kod žena, utiče hormonski disbalans (pad nivoa testosterona) što može dovesti do preloma i pri manjem naporu. Kako to sprečiti? Fizičkom aktivnošću, adekvatnom ishranom, izbegavanjem stresa i – obaveznom kontrolom.
Piše Dana Stanković
--------------------------------------------------------------------------- 
EKSKLUZIVNO: RECEPTI IZ HILANDARSKE KUHINjE
Od lagane čorbe do kuvane ribe
 Skuša u sosu, riblja čorba na svetogorski način, zapečena leblebija, nadeveni patlidžan, sarma s vrganjima... Recepti iz Hilandara uvek tokom posta postaju provereni „mamac“ za čitaoce, zato što se podrazumeva da onaj ko ih priprema po njima kuva baš onako kako bi trebalo da se jede u danima kada su meso, mleko, jaja i druge životinjske masnoće nepoželjne na trpezi. Zato smo se potrudili da od Milana Zlatića, kuvara koji već 11 godina radi u hilandarskoj kuhinji, čujemo šta to on priprema za četrdesetak monaha i njihove goste na Svetoj gori.
Piše Rajna Popović
------------------------------------------------------------------------- 
TAMO-AMO PO TARI
Od starog hotela samo ruševine

Račanska Šljivovica je naselje na planini Tari, udaljeno 21 kilometar od Bajine Bašte, na putu Kaluđerske bare – Mitrovac. Nastanjeno je uglavnom seoskim domaćinstvima, mada je sve više vikendaša koji ovde uživaju u lekovitom vazduhu, jahanju, šetnji... Tu je i hotel „Tara”, bolje reći ono što je od ovog starog, uglednog zdanja ostalo nakon privatizacije. U njemu su se od plućnih bolesti nekada davno lečila siromašna deca, bio je jedno vreme bolnica, onda meta turista, pa odmaralište za „Crvene beretke” a danas je – opasnost po okruženje.
Piše Slavica Berić
-------------------------------------------------------------------------------------- 
VIŠE OD HOBIJA 
Hiljadu ždralova za jednu želju 

Origami, drevna japanska veština pravljenja figura od papira podstiče strpljenje i samokontrolu i pomaže uspostavljanju harmonije koja je, kako kaže Sanja Jevtić, instruktor origamija i majstor aikida prvog dana, preduslov za srećan život. Kakva je veza između aikida i origamija? Zašto baš hiljadu papirnih ždralova donosi ispunjenje želje?
Piše A. Mijalković

Pamtiću u 2012: Gordan Kičić
Glumac Gordan Kičić debitovao je ove godine kao filmski producent u trileru „Ustanička ulica” u kojem je igrao i glavnu ulogu, uz Radeta Šerbedžiju i Uliksa Fehmijua. Film je videlo više od 50.000 gledalaca samo u domaćim biskopima, osvojio je nekoliko nagrada i prikazan je na stranim festivalima.
Evo po čemu će Kičić pamtiti 2012. godinu
DOGAĐAJ GODINE
Beogradska premijera filma „Ustanička ulica”
PROMAŠAJ GODINE
Ekonomska kriza koja konstanstno traje
DOMAĆA LIČNOST GODINE
Novak Đoković
ALBUM GODINE 
Album „Battle Born” grupe „Kilers” – ovaj album je njihov povratak posle izleta u solo karijere. Osveženi su, a svakim novim albumom imaju drugačiji zvuk. Album ima nekoliko dobrih singlova.
KONCERT GODINE 
„Metalika” na Ušću – upoznao sam ih, bio sam u „snejk pitu”, gledao sam ih kako sviraju na metar od mene.
FILM GODINE 
„Ustanička ulica” – posle uspešne premijere u Beogradu,  distribucije u Srbiji i nagrada, film je prikazan na festivalima u Sarajevu, Sao Paulu, Kotbusu i Mombaju, a bio je i na marketu kanskog festivala.
ROMAN GODINE 
„Kandže 2, diler i smrt” Marka Vidojkovića
POZORIŠNA PREDSTAVA GODINE 
Ne bih isticao neku predstavu, pojedinačno, već bih izdvojio pozorište Atelje 212 i jedinstvo zaposlenih. Imali smo veliku muku sa bivšim upravnikom, a sada, sa novim, verujemo u bolju budućnost.
ŠTA ĆE OBELEŽITI 2013?
Koncert „Dipeš mod” u Beogradu. A ako ne dođe do propasti sveta 21. decembra, želeo bih da 2013. bude mirna godina. Voleo bih da se više ulaže u kulturu, i to planski, i da se skloni fokus sa dnevnopolitičkih tema.
Učestvujte u našoj anketi o 2012. Vaše utiske i favorite u navedenim kategorijama, uz obrazloženje, pošaljite mejlom na adresu [email protected] ili pismom na adresu Politika (za Spektar), Makedonska 29, Beograd.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Čitaoci „Tajma”: Ličnost godine je Kim Džong Un
Ličnost godine po izboru čitalaca „Tajma” je mladi severnokorejski lider Kim Džong Un, objavio je ovaj američki magazin koji će sledeće nedelje saopštiti i svoj izbor, odnosno osobu koja je obeležila 2012. 
Pre nego što urednici 19. decembra budu kazali ko je ličnost godine magazina „Tajm”, nezvaničan izbor pao je na sina dugogodišnjeg vladara u Pjongjangu, Kima Džonga Ila.
Severnokorejski vođa je osvojio nezvaničnu titulu sa 5,6 miliona glasova, dok je Džon Stjuart, američki voditelj šaljivog političkog programa „Dejli šou”, drugoplasirani sa 2,3 miliona glasova.
Visoko na listi su i Gabi Daglas, afroamerička olimpijska pobednica, Aung San Su Ći, opoziciona liderka u Mjanmaru, predsednik ove zemlje Tein Sein, njegov egipatski kolega Muhamed Mursi, kao i državna sekretarka SAD Hilari Klinton. 
Pobednik nezvaničnog izbora, Kim Džong Un, preuzeo je vlast posle smrti svog oca krajem prošle godine. Uredništvo ocenjuje da je on potukao rivale, uzeo sve konce vlasti u svoje ruke i uspešno lansirao raketu sa satelitom. Da je on igrač na međunarodnoj sceni pokazuje i to što ga je ovaj magazin nedavno stavio na svoju naslovnu stranu. To, međutim, ništa ne govori o šansama novog vladara u Pjongjangu da bude i zvaničan izbor magazina.
Na listi su još i useljenici bez papira, sirijski predsednik Bašar Asad i pakistanska devojčica Malala Jusafzaj, koja se bori za prava žena na obrazovanje i kojoj su Talibani pucali u glavu. Dosta glasova su pokupile i članice feminističkog pank benda „Pusi rajots”, osuđene na zatvorske kazne zbog pesme koja kritikuje vladavinu Vladimira Putina. I dok su Ruskinje završile iza rešetaka zbog borbe za slobodu govora, britanska autorka bestselera o slobodoumnom seksualnom životu „Tri nijanse – sivo”, E. L. Džejms, završila je kao prva na listama bestselera i nešto niže na listi „Tajmovih” čitalaca. Tu je bilo mesta još i za američkog repera Džej Zija, kao i njegovog južnokorejskog kolegu Saja čiji je spot za pesmu „Gangam stajl” najgledaniji materijal na „Jutjubu” od njegovog pokretanja. 
----------------------------------------------
Omiljen i omražen 
Egipatski predsednik Muhamed Mursi našao se među imenima koje su čitaoci „Tajma” predložili za ličnost godine, ali je još više glasova dobio kao kandidat koji nikako ne bi smeo da ponese ovo zvanje. Na listi onih koji ne treba da budu ličnost godine Mursi ubedljivo vodi sa nešto više od dva miliona glasova. On je postao šef države posle dugogodišnje nedemokratske vladavine Hosnija Mubaraka, ali je razočarao mnoge Egipćane kada je nedavnim dekretom sebi izdejstvovao još i veća ovlašćenja od svrgnutog prethodnika.

Spontanost
Kada se u različitim psihološkim teorijama opisuje kakva bi idealna ličnost trebalo da bude, naglašava se da bi trebalo da bude spontana. To jeste razumljivo, jer je nečija spontanost znak da je u skladu sa samim sobom. Spontano izražavanje jeste osobina onih ljudi za koje kažemo da imaju integrisanu ličnost.
Ali zar nisu upravo deca prirodno spontana, jer se izražavaju u skladu sa tim šta osećaju i šta žele? Ova vrsta spontanosti ima negativno značenje zato što deca svojim izražavanjem često krše različite društvene norme. Zato ovu divlju spontanost zovemo impulsivnost. Ona označava da dete ili odrasli reaguje u skladu sa svojim unutrašnjim impulsom, otpisujući neke bitne aspekte stvarnosti, osećanja drugih ljudi ili društvene norme. Spontanost ima pozitivno značenje, jer podrazumeva izražavanje u socijalno prihvatljivim okvirima. Tokom kultivisanja impulsivnosti osoba u svojoj ličnosti integriše važne socijalne norme i vrednosti. Zato što ga sačinjavaju automatizmi koje razvijamo tokom socijalizacije, spontano ponašanje nije prirodno ponašanje.
Nespontanost je kada je osoba zadržana, kada je u grču i kada se kontroliše. To se dešava kada ili postoji konflikt između osobe i spoljašnjeg sveta, ili postoji konflikt unutar osobe – između dva dela njene ličnosti.
Spontanost je povezana sa opuštenošću, kako u telu, tako i u mislima. Zato je spontanost povezana sa duhovitošću, jer opušteni ljudi mogu da se igraju sa svojim mentalnim predstavama, praveći nove asocijacije između njih. Spontanost je osnova za stvaralaštvo, kreativnost.
Postoji razlika između spontanosti unutar socijalnog kruga ljudi sa kojima je neko blizak i spontanog ponašanja u javnosti. Ljudi sebi uglavnom dozvoljavaju spontanost u okvirima bliskosti, a u javnosti se ponašaju samokontrolisano, jer nose psihološku masku. Razlog za to je što ne znaju kako bi na njihovo spontano ponašanje mogli da reaguju ljudi koje ne poznaju, tako da se ustručavaju da se opuste. Ipak je moguće biti spontan i u javnosti na jedan socijalno prihvatljiv način.
Zato što su spontani ljudi prihvatili sebe, u društvu su opušteni i duhoviti, što ih čini omiljenima. Oni se prepuštaju tokovima unutrašnjih asocijacija i slobodno se izražavaju, bez vređanja drugih. U društvu spontanih je prijatno i nikada dosadno tako da ne dolazi do zasićenja. Kada je neko opušten i spontan, on druge poziva da se isto tako opuste i oslobode u njegovom društvu. Spontani ne samo da pokazuju da su sebe prihvatili, već i drugima pokazuju da ih prihvataju.

Arena se puni: Srbija – Crna Gora
Kao da tek danas počinje Deseto evropsko prvenstvo za rukometašice, a zapravo, došlo je na red polufinale. Danas bi „Kombank arena” (kapacitet za ovaj šampionat 19.982), u kojoj proteklih dana nijednom nije bilo više od 6.500 gledalaca, trebalo da bude dobro popunjena, jer ne samo da se vode bitke za ulazak u finale, već će se u drugom polufinalu sresti Srbija i Crna Gora. Koliko god igračice obe reprezentacije tvrdile da je to meč kao i svaki drugi, niko ne može da ospori da je ovo ipak „više od igre”.
Sudeći po rezultatima posle nestanka zajedničke države – Srbije i Crne Gore – naše rukometašice nemaju šta da izgube, jer na prethodna tri šampionata bile su dva puta 14. i jednom 13, dok su Crnogorke na „Evru 2010” u Danskoj zauzele šesto mesto a letos, na Olimpijskim igrama u Londonu, igrale u finalu (poraz od Norveške).
Za razliku od našeg protivnika, koji je bez po muke obezbedio polufinale u Drugoj grupi, naš tim je strepio do samog kraja susreta s Francuskinjama (18:17) u kojem je golman Katarina Tomašević na volšeban način u poslednjih 70 sekundi dva puta sačuvala gol.
Uoči današnjeg meča, rukometašice obe selekcije nisu mogle da izbegnu pitanje o nekadašnjim zajedničkim danima, kada su kao juniorke (neke i kao seniorke) igrale pod istom zastavom. Na zajedničkom slikanju u „Kombank areni” bilo je mnogo zagrljaja i poljubaca, videlo se da među njima i dalje vlada prijateljstvo, ali sve će to danas, na trenutak, ostati po strani.
Neposredno posle susreta s Francuskinjama, naša igračica Jelena Erić pozvala je javnost i medije da ovaj duel svedu na „sportski nivo”:
– Zamolila bih posebno navijače da ne dižu prašinu oko toga jer ne trebaju nam tenzije. S mnogim crnogorskim reprezentativkama sam igrala zajedno još u juniorskoj konkurenciji, ali za mene će ovaj susret biti kao i svaki drugi.
S njom se složio i naš selektor Saša Bošković koji je za današnji meč opet zarotirao rezervne golmane pa se tako Jovana Risović vraća umesto Ane Kačarević:
– Zašto bi Crna Gora bila izuzetak. Nemam neke posebne emocije. Svejedno mi je da li je to Crna Gora ili Mađarska. Imam samo sportski izazov jer selekcija Crne Gore je jedna od najboljih na svetu.
Selektor Crne Gore Dragan Adžić očekuje mnogo punije tribine. U izjavi za „Pobjedu” kazao je:
– Cenim srpske rukometašice koje imaju važne uloge u velikim evropskim klubovima. Plasman u polufinale je potvrda toga. Igraćemo pred punom dvoranom koju će i Crna Gora popuniti do kraja. Ostvarili smo sve što smo planirali ove godine, ali nećemo dati na sebe ni u naredna dva meča.
Mnogi su uoči šampionata sumnjali u obe selekcije. U Srbiju zbog prethodnih rezultata, a u Crnu Goru zato što su se od njenog dresa oprostile jedna od najtrofejnijih igračica Evrope svih vremena Bojana Popović i Maja Savić. Ipak, oba tima su svojim igrama oduševila, pre svega srpski, jer znalo se da Crnogorke i podmlađene imaju velike ambicije.
Sudeći po statistici, naš selektor je u pravu kad kaže da je Srbija „pre svega tim” i da „ne zavisi ni od koga, pa ni od Katarine Tomašević”. U Crnoj Gori mnogo toga kreće od Kragujevčanke Katarine Bulatović, vodećeg strelca šampionata s 42 gola, i najboljeg asistenta na prvenstvu Milene Knežević. Kod nas su golovi raspoređeni na više igrača, mada se prva zvezda ekipe – Tomaševićeva (vodeća po broju odbrana: 86) – nalazi među stativama.
----------------------------------------------
Očekuje se više od 10.000 gledalaca
Do juče u 14 časova bilo je prodato nešto više od 8.000 ulaznica za današnja polufinala, a organizator je najavio da danas u „Kombank areni” očekuje više od 10.000 gledalaca. Cene ulaznica su od 1.200 do 35.000 dinara.
----------------------------------------------
„Neću da pevam nijednu himnu”
Nekoliko crnogorskih reprezentativki su poreklom iz Srbije, među njima i Ana Đokić, rođena u Aranđelovcu, koja kaže da je odabrala crnogorski dres jer nije verovala da Srbija može da se plasira na Olimpijske igre:
– Biće mi neobično jer ću prvi put igrati protiv bivše zemlje, ali to neće uticati na moju igru. Neću pevati nijednu himnu, došla sam da igram rukomet.
Kragujevčanka Katarina Bulatović, danas vodeća igračica Crne Gore, takođe kaže da to što igra protiv Srbije neće uticati na njenu igru.
----------------------------------------------
Crnogorska železnica dala besplatan prevoz
Železnički prevoz Crne Gore je, kako su objavili mediji u toj zemlji, organizovao juče besplatan prevoz u oba smera za sve one koji su hteli da dođu u Beograd da bodre rukometašice Crne Gore.
----------------------------------------------
Za plasman od 1. do 6. mesta
Danas
Za 5. mesto:Rusija – Danska 12.00 č
Polufinale: Norveška –– Mađarska           14.30 č
Polufinale: Srbija – Crna Gora    17.00 č
Sutra
Za bronzanu medalju 14.30 č
Za zlatnu medalju       17.00 č
----------------------------------------------
Rezultati Srbije
Norveška       26:28
Ukrajina         25:23
Češka 28:24
Švedska         23:23
Danska            29:26
Francuska      18:17
Rezultati Crne Gore
Island            26:16
Rusija 30:27
Rumunija         23:20
Mađarska        28:26
Nemačka          20:27
Španija         27:23

Stručni savet predložio Savića za selektora
Stručni savet Vaterpolo saveza Srbije je jednoglasno predložio Dejana Savića za selektora A reprezentacije. Konačnu odluku doneće u ponedeljak Upravni odbor VSS. Mesto je upražnjeno od ostavke Dejana Udovičića, koji je na čelu naše reprezentacije bio od 2006.
Savić je umesto njega vodio dve utakmice u Svetskoj ligi (protiv Nemačke i Španije) i Srbija je obe dobila. Jedan od naših najboljih vaterpolista svih vremena je trener Crvene zvezde i selektor juniorske reprezentacije s kojom je ove godine osvojio srebrnu medalju na Evropskom prvenstvu u Francuskoj i bronzanu nedavno na Svetskom šampionatu u Australiji.
Stručni savet je usvojio i Savićev izveštaj sa poslednjeg takmičenja.

Partizan kao misija
Trener Partizanovih košarkaša Duško Vujošević je posle ispuštene šanse za plasman u Top 16 Evrolige, u produžetku susreta sa Brose basketom u Bambergu, istakao da su se njegovi igrači borili herojski i da je ponosan na njih. Dan posle meča je sumirao utiske:
- Zadovoljan sam nastupom u Evroligi. Igrama, trudom koji su ovi momci uložili da svoj talenat razviju, timskom igrom, odnosom prema treningu, utakmici, saigračima, publici. Teško je podneti ovoliku količinu nesreće u jednoj polusezoni. S druge strane, kvalitet igara, tri produžetka, još dve utakmice igrane na jednu loptu, sigurno su za optimizam i trebalo bi da svima budu motiv da ekipa ostane duže na okupu. Jutro posle ovakvog ispadanja iz Evrolige nije lakobiti optimista, ali ja sam optimista.
O uslovima u kojima Partizan radi je rekao da su teški:
- Nismo državni projekat. Mislim da se država malo pomera pa gleda da ne napravi monopol u sportu kad su u pitanju neki drugi klubovi. Da gleda da se obezbedi i za Partizan, a makar se to sada više gledalo nego obezbedilo, opet se prepoznaje i ta neka vrsta napora. Mi ako dobijemo upola kao neki drugi, smatraćemo da smo dobili isto.
Strateg „crno-belih“ se osvrnuo i na kritike:
- Niko nije toliko glup da ne shvati da jedan igrač Barselone košta koliko ceo ovaj tim. Niko nije toliko neinformisan da ne zna da su ovi momci najmlađi tim u Evroligi u istoriji. Pa opet se nađu pametni koji analiziraju da li je trebalo da se pravi faul. Evo vidim i posle ove utakmice istraživanje krivice, ko je kriv za neke lopte. Mi radimo posao koji je neka vrsta misije.
Vujošević, koji je i predsednik Partizanovog sportskog društva, govorio je i o situaciji sa navijačima:
- Fantastično smo praćeni publikom. Moram da kažem da meni jako teško padaju podele među navijačima Partizana. Sa druge strane, imamo konkurenta čiji se navijači amnestiraju, čije grotlo jača. Meni se zamera što sam igračima prekinuo neko pevanje. Pa ne mogu oni na 15 mesta u sali da pevaju, pogotovo nekoj grupi koja je na utakmici sa CSKA navijala za CSKA. Oni kada pevaju jednoj grupi, pevaju svima i mi ni u kakvim podelama ne želimo da učestvujemo. Velika organizacija za dobro navijanje nije potrebna, svako ko hoće da navija trebalo da dođe i srcem da navija za Partizan. Još su nam samo, na svu ovu muku i stav koji se ima prema Partizanu, čak i prema sportskom društvu, je l' u pitanju je jedan deo države, trebale ozbiljne podele među navijačima. Jednostavno, ako se nešto zaista voli, neke stvari moraju da se prevaziđu. Makar kad su u pitanju stadion i sala. A sad ko s kim manipuliše, kakvi su interesi u pitanju, ko hoće da kontroliše klub preko kojih navijača i tako dalje, to je druga stvar.Svi bi trebalo da prepoznaju momenat u kome se nalazi Jugoslovensko sportsko društvo Partizan, mislim da se odmicanjem od istorije i antifašističke borbe uzeo jedan zaklon i od Partizana koji reprezentuje u svom imenu i grbu jedan deo naše istorije i da deo države želi da napravi od Partizana efemerno sportsko društvo.Svi koji vole Partizan moraju upravo zbog toga da budu derviški vezani i posvećeni, kao što smo mi.
Na kraju je napomenuo:
- Učestvujući u vođenju i košarkaškog kluba i sportskog društva, ja sam prinuđen da se o određenim situacijama izjasnim i donosimodluke koje nisu nimalo lake. Neke stvari ne možete da kažete na lep način, oko nekih stvari ne biste hteli da se izjašnjavate, niti ste učestvovali u kreiranju nekih problema, prosto čovek treba da donosi neke odluke. Nisu putari jedini u Srbiji koji treba da donose teške odluke.
----------------------------------------------
Top 16 od 27. decembra
Prvi krug Evrolige završen je sinoć utakmicama C grupe: Kaha laboral – Cedevita, Žalgiris – Efes, Olimpijakos Armani.
Top 16 počinje 27. decembra, a sastavi grupa su sledeći:
E: Real, Unikaha, CSKA, Panatinaikos, Efes, Alba, Brose, C1.
F: Makabi, Barselona, Himki, Sijena, Bešiktaš, Fenerbahče, C2 i C4.

Vučić: Mnogi političari bili na strani Miškovića
BEOGRAD – Prvi potpredsednik Vlade Aleksandar Vučić izjavio je danas da postoje saznanja da je vlasnik „Delta holdinga” Miroslav Mišković isplaćivao 30 do 50 hiljada evra mesečno pojedinim ministrima.
Vučić je na konferenciji za novinare u vladi rekao da je bilo mnogo političara koji su neskriveno i ne dvoumeći se bili na strani Miškovića, a ne na strani države i da se o tome vode određene istražne radnje.
On je istakao da ne želi da komentariše odluke suda u vezi sa Miškovićem, da ne ističe ni zadovoljstvo, ni nezadovoljstvo jer je na tužilaštvu i sudu da rade svoj posao.
„Uveren sam da će da ga rade na odgovoran način”, naglasio je Vučić.
Na pitanje da li ima informacija i da li očekuje da će istraga u vezi sa Miškovićem dovesti i do nekih političara prvi potpredsednik Vlade je naglasio da postoji više predmeta gde se vode istrage i ponovio da je jasno da u Srbiji nema zaštićenih.
„Vode se određene istražne radnje, kada bude dovoljno podataka tužilaštvo će pokrenuti postupke”, naglasio je Vučić.
On je takođe rekao da postoje saznanja i da je Mišković isplaćivao 30 do 50 hiljada evra mesečno pojedinim ministrima ali da „pored saznanja potrebno je da imamo i dokaze”.
Vučić je naglasio da on ima više saznanja koje bi javnost interesovala ali da niko u štampi nema pravu informaciju.
U današnjoj štampi objavljeno je da je Mišković na platnom spisku imao i pojedine ministre kao i da je neimenovani funkcioner SPS obećao Miškoviću da neće biti uhapšen.
Novi zakon o javnim nabavkama do kraja godine
Potpredsednik Vlade Srbije Aleksandar Vučić najavio je danas da će novi zakon o javnm nabavkama najkasnije sutra biti poslat u skupšinsku proceduru i usvojen do kraja godine.
Vučić je novinarima u Vladi Srbije rekao da bi taj zakonski predlog trebalo da stigne u skupštinsku proceduru, ako ne danas, onda već sutra.
Prema njegovim rečima, to je sistemski zakon koji bi trebalo da omogući uštede u javnim nabavkama od nekloliko stotina miliona evra godišnje, obezbedi povoljniji poslovni ambijent za investitore i uštede sredstava poreskih obveznika.
Vučić je dodao da će donošenjem tog akta Srbija pokazati da je insititucionalno uređena zemlja, koja će ekonomski moći da napreduje.

Nikolić: Podržavam Vučića u borbi protiv korupcije
BEOGRAD –Predsednik Srbije Tomislav Nikolić izjavio je danas da podržava prvog potpredsednika Vlade Srbije Aleksandra Vučića u borbi protiv korupcije i organizaovanog kriminala.
„Aleksandar Vučić ima moju punu podršku u borbi protiv korupcije i organizovanog kriminala”, napisao je Nikolić na Tviter nalogu.

Miškoviću produžen pritvor
Specijalni sud u Beogradu odredio je rano ujutro pritvor do 30 dana vlasniku „Delta holdinga” Miroslavu Miškoviću, njegovom sinu Marku Miškoviću, vlasniku „Nibens grupe” Milu Đuraškoviću i još četvorici njihovih saradnika, dok su trojica osumnjičenih puštena da se brane sa slobode, izjavio je za „Politiku” tužilac za organizovani kriminal Miljko Radisavljević.
Pritvor je određen i bivšem direktoru PZP „Niš” Zoranu Mihailoviću, predsedniku Skupštine akcionara PZP „Niš” Dejanu Jevtiću, direktoru „Šer korporacije” Risti Ristiću i procenitelju „Konzita” Raši Zdravku.
Sa slobode će se braniti bivši direktor PZP „Niš” Milutin Gašević, bivši akcionar PZP „Niš” Zoran Kaitović i direktor „Delta brokera” Predrag Filipović. Njima su oduzeti pasoši i zabranjeno im je da napuštaju mesto boravišta.
Tužilaštvo je donelo naredbu o sprovođenju istrage protiv deset osoba, zbog sumnje da su zloupotrebom položaja izvlačili novac iz putarskih preduzeća i sebi pribavili korist od oko 30 miliona evra.
Istraga će biti sprovedena protiv Miroslava Miškovića, njegovog sina Marka Miškovića, vlasnika „Nibens grupe” Đuraškovića i još sedmorice njihovih saradnika.
Prema navodima krivične prijave Uprave kriminalističke policije, Miroslav i Marko Mišković, kao i Đurašković su, od 2005. do kraja 2010. godine, kao suvlasnici u privatizovanom Preduzeću za puteve „Niš”, a preko njega i suvlasnici više preduzeća za puteve – „Beograd”, „Kragujevac”, „Vranje”, „Srem put”, „Bačka put” i drugih, neosnovano iz tih firmi izvukli novac i imovinu vrednu oko 30 miliona evra. Sumnja se da su oni od zajedničkog posla zaradili oko 30 miliona evra, od čega je Marku Miškoviću pripalo od 17 do 19 miliona, Đuraškoviću 10 miliona, a preduzeću „Hemslejd” 1,2 miliona evra.
----------------------------------------------
Zbog uznemiravanja javnosti 
Miroslavu Miškoviću pritvor je određen, pored ostalog, i zbog uznemiravanja javnosti. Ostali razlozi za određivanje pritvora su opasnost od bekstva i mogućnost da ometa istragu.
U Specijalnom sudu nije bilo moguće dobiti informacije o tome kako se Mišković uklopio u zatvorski režim. Kako nam je rečeno, Miškoviću, kao i svim ostalim pritvorenicima biće omogućena lekarska nega kao i primanje terapije, ukoliko je neophodna. Sudije pritvorenicima odobravaju privatne posete i dostavljanje hrane.
----------------------------------------------
LDP: dajte imena
Nakon izjave prvog potpredsednika Vlade Srbije očekujemo od državnih organa da brzo i konkretno saopšte ko je politički štitio ili omogućavao korupciju, uz tačne dokaze i veze, pošto korupcije nema bez korena u centru države, navodi se u saopštenju Liberalno demokratske partije (LDP) poslatom medijima.
„Ako je Mišković poslovao sa Šarićima, moramo dobiti odgovor ko je Šarićima omogućio da dobiju državljanstvo Srbije i ovde razviju svoje poslove. Ako je Mišković prekršio Zakon o privatizacijama, moramo znati koji je političar omogućio te privatizacije. Ako je Mišković davao pare političarima i strankama, onda se mora reći ko su ti koji su bili na njegovom platnom spisku”, piše između ostalog u saopštenju.
----------------------------------------------
Ispitati poslovanja Miškovića u Republici Srpskoj
Od našeg stalnog dopisnika
Banjaluka – Iz Partije demokratskog progresa (PDP) saopšteno je da povodom najnovije akcije, u okviru koje je pritvoren Miroslav Mišković, vlasnik „Delta holdinga”, članovi PDP-a „pozivaju nadležne institucije u Republici Srpskoj da ispitaju poslovanje Miškovićevih firmi u RS, posebno ulogu Miškovića u privatizaciji ’Oslobođenja’ i kupovini državnog kapitala Robne kuće ’Boska’ u Banjaluci”. „Miškovićeva firma „Delta” DMD prekršila je uslove ugovora vezanog za privatizaciju „Oslobođenja”, za to je kažnjena od Investiciono razvojne banke sa četiri miliona maraka a naknadnim odlukama Vlade Republike Srpske oslobođena plaćanja kazne. Potrebno je ispitati ulogu „Delta holdinga” u privatizaciji „Boske”, imajući u vidu da ugovor o privatizaciji nikada nije predočen javnosti, te da je Vlada Republike Srpske, nakon privatizacije, izvršila kupovinu obveznica „Boske” u vrednosti od 15 miliona maraka.
B. Marić

Nelegalna vlada traži smenu nelegalnog predsednika
Od našeg stalnog dopisnika
Sarajevo – Federacija Bosne i Hercegovine (FBiH) i dalje je u potpunoj institucionalnoj blokadi i bez ikakvog nagoveštaja da će višemesečna politička trakavica u ovom entitetu uskoro biti rešena. Žestoko posvađani federalni partneri, koje sa jedne strane predvodi SDP, a sa druge SDA, nastavljaju borbu za osvajanje pozicija, ali zasad potpuno neuspešno.
Za najveću posleratnu političku krizu kroz koju prolazi FBiH, kao i za sprečavanje aktuelne rekonstrukcije izvršne vlasti u ovom entitetu mnogi okrivljuju predsednika FBiH Živka Budimira uz kojeg stoji jedino SDA Sulejmana Tihića koja ga ohrabruje da ostane na istom kursu.
Međutim, Budimir, koji više nema podršku onih koji su ga imenovali, ne oglašava se. Na svom stolu već nekoliko dana drži dva zahteva – jedan za smenu osam „neposlušnih” ministara u federalnoj vladi, a drugi za smenu premijera Nermina Nikšića. Na pitanja kada će rešiti te zahteve, on uzvraća da će se „striktno držati Ustava”, a na pozive da bi trebalo da se povuče sa sadašnje pozicije odgovara ćutnjom.
Smenu osam ministara iz SDA, HSP-a i Narodne stranke „Radom za boljitak”, koji „blokiraju” rad vlade, zatražio je premijer Nikšić, a njegovu smenu, zbog „nezakonitog i protivustavnog” ponašanja, zatražili su samo dan kasnije federalni parlamentarci koji dolaze iz pomenute tri stranke. Iz istih razloga krivičnu prijavu protiv Nikšića podnelo je osam ministara koji su za njega „antireformski” i kao takve ne želi ih videti u svom kabinetu.
Politički analitičar i direktor Nezavisnog biroa za humanitarna pitanja Žarko Papić smatra da je politička kriza u FBiH počela odmah nakon izbora 2010, zahvaljujući „pogrešnim potezima” Socijaldemokratske partije BiH Zlatka Lagumdžije.
„Bojim se da je politička kriza, ekonomsku i socijalnu da ne pominjem, ušla u fazu u kojoj je došlo do potpune paralize i blokade institucija”, kaže Papić za „Politiku”, navodeći da u parlamentarnim demokratijama nije zabeležen slučaj da premijer traži da se smeni osam ministara, a da tih osam ministara njega tuži za kršenje zakona.
On se ne slaže sa mišljenjem pojedinaca da Federaciju BiH u pat-poziciji drži Živko Budimir i da je njegova ostavka ključ za rešavanje trenutnog statusa kvo.
„Nije on taj. Budimir je nelegalno izabran. Njegov izbor poništila je Centralna izborna komisija BiH, a to poništenje svojom odlukom poništio je visoki predstavnik Valentin Incko. Ta Inckova glupost jedan je od faktora čitave ove krize”, objašnjava Papić.
Situaciju u kojoj nelegalno izabrani predsednik FBiH predlaže premijera i vladu Papić naziva apsurdom zato što smatra da su u tom slučaju nelegalni i premijer i vlada. „I sad ta nelegalna vlada traži smenu nelegalnog predsednika.”
U kom smeru će se kretati dalji procesi u FBiH teško je proceniti. Najnovija opcija je da premijer Nikšić podnese ostavku i da se ide na sastavljanje nove vlade u kojoj bi bili ministri iz reda sadašnje koalicije, uključujući i dva HDZ-a, koja je Lagumdžija ignorisao prilikom sastavljanja još uvek aktuelne vlade.

Prvi je gotov!
Franc Kagler je „gotov”. Gradonačelnik Maribora je inače prvi slovenački političar kojeg je smenila ulica od kad je Slovenija postala samostalna država. Ako ni po čemu drugom, bar će se po tome upisati u slovenačku političku istoriju. Da li će ostati jedini ili je prvi u nizu? Da li će njegova ostavka još više podstaći demonstrante ili će se eksplozivni naboj demonstranata smiriti? Na odgovor ćemo morati da sačekamo bar do 21. decembra, kada je u Ljubljani najavljen takozvani sveslovenački ustanak.
Kao ni jedan političar do sada, tako ni mariborski gradonačelnik nije podneo ostavku samo zbog protesta, iako su oni bili sve masovniji, oštriji, pa i sve grublji. Znao je on da ga na podnošenje ostavke niko ne može naterati. Gradonačelnici i poslanici u Sloveniji su praktično nedodirljivi. Verovatno bi o ostavci  još uvek razmišljao da nije bilo jednog telefonskog poziva. Tek dan ili dva posle razgovora sa premijerom Janezom Janšom, mariborski gradonačelnik povukao je odlučujući potez, iako Janša kaže da ga nije nagovarao da podnese ostavku. Do tada je uporno i odlučno ponavljao da neće dati ostavku, da za tako nešto nema razloga, da se u pozadini protesta nalazi opozicija, da je on nevin, a da su svih deset i više krivičnih prijava zbog sumnje na korupciju – političke konstrukcije. Sada tvrdi da je i žrtva zavere.
Mariborski demonstranti su postigli cilj. Imaju utisak da su zbacili političara, koji je postao simbol svega lošeg, što ljudi pripisuju politici – pokvarenosti, korumpiranosti, otuđenosti i aroganciji, neznanju i nesposobnosti. Kažu i da će sa protestima nastaviti i da je Kangler tek prvi u nizu.
Mariborski „uspeh” mogao bi dodatno da ohrabri ljude da na ulice izađu u još masovnijem broju. Ali, ne mora obavezno to da znači. Među demonstrantima u Mariboru i u drugim slovenačkim gradovima postoje prilične razlike. U Mariboru su imali tačno određenu metu i cilj – svrgnuti gradonačelnika. U drugim gradovima demonstranti su postavljali veliki broj uopštenih zahteva. Upereni su protiv političara uopšte, gradonačelnika, poslanika, vlade i načina vladanja. Kao objekat nezadovoljstva zapravo je najistureniji predsednik vlade Janša, koji simbolizuje i otelotvoruje sadašnju vladajuću politiku stezanja kaiša u svim oblastima i autoritaran način vladanja, međutim zahtevi demonstranata nisu tako oštro usredsređeni protiv vlade ili Janše. Spektar zahteva je širok, ponekad malo konfuzan i nejasno artikulisan. Demonstranti mnogo određenije znaju šta neće, nego šta hoće. Neće dosadašnji način upravljanja društvom, korumpirane i pokvarene političare koje zanima samo sopstveni džep, neće podele na leve i desne, neće tajkune, neće neoliberalni model ekonomske politike, koja kao jedini cilj ima što veći profit za šačicu izabranih, neće privatizaciju društvenih delatnosti, kao što su školstvo, zdravstvo... Hoće promene! Kakve? To je već teško navesti.
Bar do sada, ne izgleda da iza demonstracija stoji neka organizacija, niti organizovane snage ili ljudi, koji bi iz pozadine vukli konce i usmeravali proteste, uprkos tome što se , naročito vladina stranka, Janšina Demokratska stranka (SDS) na sve načine trudi da otkrije neke tajne sile, koje organizuju proteste. Naravno, ako ostavimo po strani nasilne ekstremističke grupe, koje pokušavaju da diskredituju mirne proteste, bilo same bilo po nečijoj narudžbi. Ljude je na ulicu dovelo nezadovoljstvo, koje se skupljalo poslednjih godina i povećavalo sa krizom, propadanjem preduzeća, povećanjem nezaposlenosti, beskompromisnim vladinim merama štednje i u mnogim primerima dokazani fijasko pravne države.
Demonstranti bar za sada odbijaju svaku „pomoć” političkih stranaka, čini se kao da žele da zadrže istu distancu prema politici, vladinoj ili opozicionoj. Janšin SDS je požurio sa programom političkih promena, koje na prvi pogled korespondiraju sa nekim zahtevima demonstranata, a zapravo bi samo još više povećale ulogu izvršne vlasti i stranke na vlasti u odnosu na druge grane i društvene podsisteme. Demonstrante nisu ubedili. Druge stranke stoje po strani i čekaju da vide šta će se dogoditi.
Mogući su baš svi scenariji. Od onoga da će se sve smiriti, do toga da bi neko iskoristio i zloupotrebio talas nezadovoljstva i da bi onda na kraju dobili nekog novog populistu. Nešto je ipak ostvareno – poslednji događaji su demantovali sve one koji su tvrdili da su Slovenci sposobni da protestuju samo u mirnom okrilju svojih kuća ili eventualno za kafanskim stolom, odnosno tako da ne izlaze na izbore. Sada vidimo da su i Slovenci spremni da izađu na ulicu, čak i po kiši, snegu i hladnoći. Očigledno je postalo mnogo teško.
Drago Baložič*
Autor je novinar Radio Slovenije

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Đukanović: Sve privatizacije u Crnoj Gori bile zakonite
PODGORICA – Crnogorski premijer Milo Đukanović izjavio je danas da su sve privatizacije u Crnoj Gori odrađene u skladu za zakonom, a da tužilaštvo treba bez oklevanja da pristupi proverama ukoliko je u privatizacionim aranžmanima eventualno bilo privilegovanih.
„Sve privatizacije u Crnoj Gori su odrađene u skladu za zakonom, odnosno transparentno. Nemam saznanja da je bilo privilegovanih, a ako ih je bilo, to je poziv državnom tužiocu da bez oklevanja ustanovi odgovornost svakog činovnika koji je omogućio nekom partneru da postane vlasnik državne svojine”, rekao je Đukanović.
On je Televiziji Crne Gore kazao da pojedini investitori nisu pokazali odgovornost i kompetentnost, zbog čega država nema nijedan razlog da bude tolerantna prema njima. 
„Vlada Crne Gore ima moralno pravo da krene u politiku preispitivanja odgovornosti svakog od privatizacionih partnera i da bez bilo kakve selektivnosti svakome uskrati poverenje. Država ima manevarski prostor da sa raznim merama obezbedi realizaciju tog cilja i stvori uslove da se sa drugim partnerima stvore nove proizvodi i radna mesta”, istakao je Đukanović.
Navodeći da je javni dug Crne Gore premašio 50 odsto bruto-domaćeg proizvoda, on je kazao da je za tu državu najbitnije da se u narednom periodu ne okreće samo turizmu, već i drugim potencijalima neophodnim za održavanje crnogorske ekonomije.
Treba iskoristiti potencijale u oblasti energetike, proizvodnji hrane i industrije, naglasio je crnogorski premijer.
Prema njegovim rečima, Vladu Crne Gore očekuje težak posao u narednom period, zbog čege će morati dobro da podmetne leđa da bi se uspešno odgovorilo na sve izazove.

Kreditna omamljenost
Srbija će ovu godinu završiti sa ukupnim dugom od oko 25 milijardi evra. To je oko 80 odsto procenjenog nacionalnog kolača. Od te sume oko 16,5 milijardi evra otpada na javni, što bi se reklo, državni dug. Time je već prekardašeno 60 procenata BDP.
Po samo ova dva merila, bez obzira na svu rastegljivost stručnih parametara, Srbija je veoma zadužena zemlja. Njenu sve veću potrebu za novim zajmovima pojedini ekonomisti već su nazvali „narkomanskim sindromom”. Kao omamljeni tresemo se pred svaku veću isplatu obaveza. Kako bez pardona govori prvi potpredsednik vlade Aleksandar Vučić, Srbija bez stranih kredita ne može da isplaćuje penzije, zarade učiteljima, lekarima, policiji, vojsci…
I tu dolazimo do suštine stvari. Do odgovora na pitanje zbog čega se zajmimo. Jasno je. Da bismo trošili. Za puko preživljavanje. Zidamo obaveze, guramo ih u ne tako daleku budućnost, deset do 20 godina, nadajući se nekim boljim i bogatijim vremenima u kojima ćemo, navodno, biti u mogućnosti da ih lakše vraćamo i plaćamo. Ili, što bi bilo ravno premiji na velikoj svetskoj nagradnoj igri, da nam neko opet, kao početkom prošle decenije, oprosti dve trećine dugova. Ali, to je prošlost, koja, najverovatnije, neće imati svoju reprizu.
Da bismo došli do „svetle budućnosti” u kojoj ćemo moći lagodnije da plaćamo dospele obaveze, već sada moramo da ulažemo u njene temelje. Mi to, nažalost, ne radimo. Sve pojedosmo. Malo nam je sve ono što stvorimo za godinu, tridesetak milijardi evra, pa moramo i da se zajmimo, ali ne da bismo podizali fabrike, termoelektrane, jačali industriju... već da bismo nekako preživeli s prosečnim platama od oko 350 evra, koje stižu u sve manji broj ruku.
Ova nimalo ružičasta istina, svejedno kroz koju političku ili partijsku lupu gledali, nije nepoznata ni sadašnjem ministru finansija Mlađanu Dinkiću, koji je priznao realnost naših javnih finansija i prestao da skriva sve provalije u budžetu. I to je dobar znak. Za početak. Znamo bar da smo doterali cara do duvara.
Ali šta ne znamo – kako ćemo ga odatle pomeriti. Ministrova obećanja, istina pretočena u budžet za 2013, u kome pompezno najavljuje početak osetnog smanjivanja deficita, ne znače mnogo ako ne poradi i na prihodnoj strani budžeta. Ne čusmo program, bar ideju, šta Srbiju i njenu razorenu privredu, a pre svega industriju, može da povuče napred – osim Fijata. Dozivamo strane investitore, a sve dublje padamo na svim lestvicama zemalja poželjnim za ulaganja. I njih nema, jer ne radimo dovoljno da ih privučemo.
Pošto ni to nije lako, hajde da trošimo i ono što nemamo. I to svojski i kvalitetno radimo. Krajem 2009. javni dug bio je 9,85 milijardi evra, odnosno 34,8 odsto BDP-a. Samo godinu dana ranije 8,78 milijardi evra ili 29,2 odsto BDP-a. Sjajan tempo. Još se radujemo svakom novom kreditu, a dogodine samo za kamate treba izdvojiti nepunu milijardu evra. Gorka računica.

U Kulturnom dodatku u subotu, 15. decembra, čitajte
INTERVJU
Slobodan Šijan: Moraću da skrenem
 
Slobodan Šijan (Foto Zoran Kršljanin)
Šejki me je privuklo njegovo bavljenje estetikom ružnog koja je bila prisutna, recimo, i kod mog profesora filmske režije Živojina Pavlovića. Na mojoj izložbi ima pet filmova koji se dobro uklapaju u tu temu, bave se nekim bazičnim brutalnim temama: groblje, đubrište, klanje, seks, droga, kaže reditelj i vizuelni umetnik, autor izložbe u Muzeju savremene umetnosti Vojvodine u Novom Sadu
Gordana Popović
-------------------------------------------------------------
POZORIŠTE U SIBIRU
Remark u carstvu „Gaspromnjefta”
 
Raj za radnike i medvede: odmaralište „Gaspromnjefta” u šumi kraj jezera Foto D. Bošković
Markesovski „magijski realizam” vrlo dobro funkcioniše, prevodeći surovu, ratnu priču u vanvremeno zbivanje. Kult teatra je i u Surgutu izuzetan i istinit. Predstave, obično, počinju u šest uveče, da bi svi mogli da se vrate kući do ponoći
Dragana Bošković
------------------------------------------------
KULTURA I DRUŠTVO
Muzika potlačenih probija klasne barijere

Džez kao vid integracije Afroamerikanaca u američko društvo: Veselin Mitrović
Ne ulazeći u analizu veze između romskih pesama i integracije Roma u srpsko društvo, potrebno je istaći da su te pesme tek deo bogate kulture te zajednice. Društvenim i estetskim izolovanjem tih melodija ne činimo vidljivim kulturne potencijale iz kojih su one nastale, upravo zahvaljujući specifičnim sociokulturnim interakcijama,  kaže sociolog Veselin Mitrović 
Dimitrije Bukvić
---------------------------------------------------
PUTOVANjA – SPISI 1
Ispruženi šeširi Engleske

Tven u Londonu
Iz prvog dvobroja novog časopisa „Putopis” koji se upravo pojavio u izdanju „Tenduro Management” iz Beograda, prenosimo odlomak zapisa slavnog američkog pisca iz Londona,u leto 1896, o proslavi jubileja kraljičine vladavine 
Mark Tven
-------------------------------------------
AVENIJA AMERIKA
Elektronska knjiga – čitalac i kartica pod prismotrom
Malo korisnika digitalnih uređaja za čitanje je svesno da kupuje samo „dozvolu” i da kupljena dela nisu njihov posed
Milan Mišić

Restoran „Central park” izgoreo do temelja
Restoran „Central park” na uglu Pariske i Uzun-Mirkove ulice i jedan stan u susednoj zgradi izgoreli su u požaru koji je posle 17 časova izbio u prostorijama restorana.. U požaru je lakše povređeno troje vatrogasaca, dok su gosti restorana i stanari susedne zgrade ostali neozleđeni, zahvaljujući pravovremenoj evakuaciji. 
O uzroku požara u opticaju su dve verzije: prema jednoj, plamen iz kamina otrgao se kontroli, a prema drugoj, vatra se razbuktala u kuhinjskom restoranu. Ubrzo je čitav prostor obavijen gustim crnim dimom. Vatrogasnim ekipama koje su prve stigle na teren ubrzo je bilo potrebno pojačanje, jer se kroz dimnjak požar proširio i na tavanski prostor restorana, površine oko 300 metara kvadratnih, kome vatrogasci dugo nisu mogli da priđu. Situacija je postala kritična kada se shvatilo da je u plamenu i stan na petom, poslednjem spratu zgrade na koju se restoran naslanja. Ispostavilo se da je vatra stigla do tih visina kroz dimnjak „Central parka”, koji je povezan sa tim stambenim objektom. Vatrogasne ekipe, koje su stizale sa Zvezdare, Voždovca i iz Zemuna, morale da koriste platformu kako bi doprle do vrha petospratnice, a tridesetak stanara je evakuisano. 
Posle tročasovne borbe požar je stavljen pod kotrolu. U vatrenoj stihiji potpuno je izgorela unutrašnjost restorana kao i jedan stan na petom spratu susedne zgrade, dok su ostalih 13 stanova i tavan oštećeni.
Kako je za „Politiku” izjavila Sanja Vuksanović-Žugić načelnica Uprave za vanredne situacije u Beogradu, na terenu je dejstvovalo 16 vozila sa 62 vatrogasca iz nekoliko gradskih opština.
Predsednik Skupštine grada Aleksandar Antić, koji je došao na lice mesta izjavio je da će grad zbrinuti sve stanara koji ne budu imali gde da se smeste.
Restoran na uglu Pariske i Uzun Mirkove ulice je u vlasništvu Ugostiteljskog preduzeća „Varoš kapija”, a među njegovim sadašnjim zakupcima su televizijski voditelji Marija Kilibarda i Ivan Ivanović.

Obilaznice spas za Kragujevac
Kragujevac – Prema najavama gradskih čelnika, 2013. biće godina investicija i razvoja, uprkos negativnim privrednim i ekonomskim trendovima. U narednoj godini, kako je juče na konferenciji za novinare saopštio član Gradskog veća za investicije i razvoj Nebojša Vasiljević, Kragujevac bi trebalo da postane veliko gradilište, pre svega kad je reč o saobraćajnoj infrastrukturi.
Nastavak izgradnje južne i severne obilaznice, nova gradska ulica za potrebe „Fijata“, kao i rešavanje problema statičkog saobraćaja, odnosno parking-prostora samo su neke od investicija koje bi trebalo da počnu da se realizuju tokom sledeće godine, ako ne u celosti, onda bar u obimu za koji će grad moći da obezbedi sredstva.
Završetak nekih davno najavljenih projekata, kako je objašnjeno, moguć je jedino u saradnji sa investitorima iz inostranstva.
– Što se tiče javne garaže u centru grada, razmišljamo da, umesto jedne, budu dve podzemne etaže sa po 450 parking-mesta. Onako kako se menja situacija na tržištu, kako do nas stižu nova tehnička rešenja, tako se i grad prilagođava. Zato je izmenjen projekat koji pravimo u saradnji sa stranim investitorima, zainteresovanim da ulažu u izgradnju prve prave javne garaže u Kragujevcu – naveo je većnik Vasiljević.
Prema njegovim rečima, trenutno se sagledava odnos ulaganja i ekonomske isplativosti eksploatacije garaže koja je bi, prema projektu Direkcije za urbanizam, trebalo da se gradi u najužem centru grada, između hotela „Kragujevac“ i stare Robne kuće „Beograd“.
Iznad garaže je predviđeno formiranje centralnog gradskog trga, površine oko jednog hektara. Njime će dominirati monumentalni spomenik knezu Milošu Obrenoviću, a zbog obimnosti radova ovaj projekat je podeljen u faze. Prvobitnim rešenjem, investicija je procenjena na oko pet miliona evra, a koliko će koštati izgradnja duplo veće garaže, tek treba da se utvrdi.
Kad je reč o dve gradske obilaznice, južnoj i severnoj, Vasiljević je napomenuo da je reč o projektima od nacionalnog značaja, budući da je i dolazak „Fijata“ u Kragujevac najvećim delom investicija Republike Srbije.
U sklopu rešavanja problema tranzitnog saobraćaja, ovaj gradski većnik je istakao i ulogu Javnog preduzeća „Železnice Srbije“, imajući u vidu da pruga kojom se „Fijatova“ vozila transportuju ka Luci „Bar”, odnosno ka Subotici, prolazi kroz sam centar Kragujevca.
– Ne može ova gradska vlast, ma koliko se trudila, sama da reši sve nagomilane probleme. Ako država projekat „Fijata“ doživljava kao svoju najveću investiciju, onda Vlada Srbije mora da pomogne – izjavio je Vasiljević, podsećajući da samo sa završetak južne obilaznice treba obezbediti više od 30 miliona evra, što je trećina planiranog gradskog budžeta za 2013. godinu.
Od oko 9,5 milijardi dinara, koliko će se prema projekciji kragujevačke vlasti sliti u gradsku kasu tokom naredne godine, 700 miliona predviđeno je za „kapitalna ulaganja“. Deo ovog nemalog finansijskog kolača opredeljen je za završetak projekta izgradnje novih stambenih jedinica u naselju Stara radnička kolonija, rekonstrukciju „Kneževog arsenala“, te proširenje radne zone „Petrovac“.

Došli smo da se bavimo obrazovanjem
Bujanovac –Odluka da dođemo na ovo područje u potpunosti se pokazala opravdanom, kaže u razgovoru za „Politiku” prof. dr Nenad Vunjak, dekan Ekonomskog fakulteta u Subotici, koji od prošle godine ima svoje odeljenje u višenacionalnom Bujanovcu, drugo u Srbiji, posle onog koje postoji 32 godine u Novom Sadu, sedištu Univerziteta.
 Posle neuspelih razgovora sa tri državna fakulteta (Niš, Kragujevac, Beograd) pozvao nas je Žarko Obradović, ministar za obrazovanje, nauku i prosvetu, kao i Milan Marković, tadašnji ministar za državnu upravu i lokalnu samoupravu i predsednik Koordinacionog tela za opštine Bujanovac, Preševo i Medveđu. Zajedno sa ambasadorima Nemačke, Engleske i Holandije, predočena nam je njihova namera o otvaranju odeljenja našeg fakulteta u Bujanovcu. U početku smo hteli da model bude takav da predavači sa sva četiri državna fakulteta budu prisutni ovde, ali to nije bilo dozvoljeno. Išli smo na ispunjenje svih akreditacija, dogovorili se da gostujući profesori na albanskom jeziku sa naučnim kartonima budu iz Tetova. Takođe, da se udžbenici prevedu na albanski jezik, da se predaje po programu Republike Srbije – ako se želi doći do diplome. Početak nastave je kasnio mesec dana, moja ekipa i ja nismo koristili godišnji odmor, sve smo podredili pripremama za taj dugo očekivani početak, ističe Vunjak.
Uprkos početnim problemima prva generacija studenata, njih 68, upisalo je drugu godinu, kaže Vunjak. Primetno je da se u multietničkom Bujanovcu polako stvara klima intelektualizma. Ta misija uvođenja u studentski život, sa jasnim pogledom u budućnost, ide u pozitivnom pravcu. Ono što je posebno važno istaći jeste osećaj zajedništva na delu, u školovanju. Iako je odnos upisanih studenata na strani Albanaca, to se ne primećuje na časovima. Ono što se primećuje, a što se mora promeniti jeste njihovo nedovoljno poznavanje srpskog jezika, koji moraju da savladaju. Pored toga što smo deset naših knjiga preveli na albanski jezik, studenti albanske nacionalnosti će od devet predmeta, u prvoj i drugoj godini, četiri slušati i polagati na svom jeziku – u trećoj dva, a u četvrtoj godini samo jedan. Ponavljam, moraju da nauče srpski jezik ako žele da završe fakultet i rade na ovom području, u državi Srbiji, koja im je omogućila da se besplatno školuju – mnogi od njih, zbog nedostatka materijalnih sredstava ne bi mogli sebi to da priušte. Mi smo ovde došli da se bavimo obrazovanjem, ne politikom. Želimo da obrazujemo decu, ne da ih delimo po nacionalnosti. Uostalom, u Bujanovcu nastavu izvode profesori – pripadnici  deset nacionalnosti, ističe Vunjak.
S obzirom na uspešne, početne rezultate, zatražili smo, dodaje dekan, da se sagradi poslovna zgrada od oko 1.400 metara kvadratnih. Projekat već radi CIP. Dogovor je već napravljen između njih, opštine, ministarstva i Koordinacionog tela. Dali smo tehničke uslove kako bi sve to izgledalo. Jedan mali amfiteatar sa oko 150 mesta, dve sale od po 50 do 60 mesta, laboratorija sa oko 30 računara, biblioteka gde bi studenti učili, tereni za sportske aktivnosti... Jednom rečju – želimo da napravimo mini-fakultet, a da i dalje bude odeljenje, jer sve priče o potrebi prerastanja u nekakav univerzitet za oko 300 studenata jesu megalomanske i nerealne ambicije nekih ovdašnjih političara. To niko neće da finansira, a i zašto bi. Izvesno je da će naš predlog koji je usvojen biti i realizovan. Nadam se, dodaje on, da će na proleće krenuti gradnja, na poznatoj i dodeljenoj lokaciji u gradu. Verujem da će već u sledećoj godini studenti tri generaciji sedeti u novim prostorijama i studirati u mnogo boljim uslovima. Uključena u tri studijska programa: sadašnji studenti druge godine studiraju marketing, ove godine upisani – bankarstvo, a sledeće godine – agroekonomiju i agrobiznis. To je kao da smo ovde otvorili tri fakulteta.
Naravno, potrebne su investicije, ozbiljno ulaganje u privredu i stvaranje  povoljnijeg ambijenta, u koji bi se  po završetku studija naši studenti uklopili. Potpisali smo više sporazuma o poslovnoj saradnji sa privredom i institucijama. Na ovom području sa gradom Vranje, opštinom Bujanovac, „Simpom”, Vodovodom – sve u cilju uvođenja praksi, a po završetku studija radi lakšeg zapošljavanja, zaključuje prof. dr Nenad Vunjak.

Trijenale keramike bez nagrada za najbolje
Subotica – U Modernoj galeriji „Likovni susret” danas se  otvara 14. Trijenale keramike, koji ova ustanova priprema zajedno sa Muzejom primenjenih umetnosti u Beogradu. Cela postavka preseliće se u maju naredne godine u Beograd.
Osim izbora vrhunskog stvaralaštva u poslednje tri godine u oblasti keramike, na 14. trijenalu su i prateće izložbe, a to je samostalna izložba „Suprotni svet”, Larise Ackov, dobitnice Velike nagrade prethodnog trijenala, kao izbor iz zbirke Međunarodnog keramičkog studija u Kečkmetu, sa kojim je „Likovni susret” obnovio saradnju.
Za učešće na trijenalu prijavilo se preko 60 autora, kazala nam je Olga Šram, direktorka Moderne galerije „Likovni susret”, a sedmočlana komisija izabrala je 44 rada koja potpisuju 33 autora. Među njima najbolje će izabrati Margit Gere, keramičarka iz Mađarske, kao predsednik žirija, u kome su još profesor Velimir Vukićević, Larisa Ackov, Jelena Miletić i Tanja Vićentić. Trijenale prati i katalog za koji su tekst pripremile Biljana Vukotić, istoričar umetnosti i viši kustos Muzeja primenjenih  umetnosti iz Beograda, i Nela Tonković, istoričarka umetnosti iz Moderne galerije, koja je pisala o stvaralaštvu Larise Ackov.
– Keramika se i likovno i jezički oslobodila upotrebnih i estetskih načela primenjene umetnosti i u njoj se ostvaruju likovna dela i skulpture univerzalnog značenja. Keramika se koristi od porcelana tankog kao papir do najtežih materijala poput šamota i kamenine, a različite osnove daju nove izraze za glazuru i oslikavanje. Ogromne mogućnosti materijala se fantastično koriste i to nije više samo pitanje mašte, već razvojna nit keramike koja je postala potpuno ravnopravan medij u savremenoj umetnosti. Zbog toga svaka izložba predstavlja pravo iznenađenje – objašnjava Olga Šram.
Međutim, i pored toga što će se na trijenalu videti vrhunska dela koja se sada prvi put izlažu, nagrade neće biti i uručene autorima čije radove žiri proglasi najboljima. Kako objašnjava Olga Šram, budžet trijenala je izuzetno mali – iz republičkog budžeta je odobreno 330.000 dinara, a samo štampanje katalog košta 220.000 dinara, iz pokrajine je stiglo 150.000 dinara, dok iz gradskog budžeta ništa nije izdvojeno za ovu manifestaciju. Tako će Velika nagrada trijenala, čiji je bruto iznos 140.000 dinara, dobitniku biti uručena tek naredne godine, ako budu prihvaćeni predlozi kojima je Moderna galerija „Likovni susret” konkurisala kod fondova.

Izgradnja Južnog toka možda u januaru
Zorana Mihajlović, ministar energetike pozvala juče investitore da ulažu u Srbiju obećavši da će im ubuduće umesto 27 biti potrebno pet dozvola
Zorana Mihajlović, ministar energetike, predstavila je juče plan prioritetnih projekata u energetiku i zaštitu životne sredine, u koje treba uložiti od sedam do 12 milijardi evra, kroz koje bi moglo biti otvoreno na desetine hiljada radnih mesta.
Najavljujući da će resorno ministarstvo smanjiti broj dozvola za investitore, koji treba da ulažu u energetiku, ona je precizirala da će umesto 27 ubuduće trebati svega pet takvih dokumenata.
Mihajlovićeva je rekla da je manje važno da li će radovi na gradnji Južnog toka početi krajem decembra ili početkom januara, ističući da resorno ministarstvo nije ni najavljivalo datum početka izgradnje.
Šef delegacije Evropske unije u Srbiji Vensan Dežer ocenio je da je energetika veliki potencijal za razvoj Srbije, ali da u tom sektoru nije ostvaren dovoljan napredak.
On je podsetio da je EU do sada uložila više od 500 miliona evra u energetski sektor Srbije i dodao da su investitorima potrebni zanimljivi projekti iz te oblasti. Potrebno je, naglasio je, liberalizovati tržište i napraviti tarife koje odražavaju troškove proizvodnje, kako bi se podstakli unapređenje energetskog sektora i nove investicije, istakao je Dežer.
– Energetika i zaštita životne sredine zauzimaju značajno mesto ne samo u planovima i projekcijama vlade, nego i opština širom zemlje, rekla je Verica Kalanović, ministarka regionalnog razvoja.
Naftna industrija Srbije ulagaće u proseku oko 500 miliona evra godišnje u naredne tri godine najavio je Kiril Kravčenko, generalni direktor NIS-a dodajući da će Rafinerija Pančevo sledeće godine izvesti gorivo evropet kvaliteta u vrednosti od oko 400 miliona evra.
NIS-u, dodao je Kravčenko, predstoji ulaganje u termoelektranu – toplanu Novi Sad, čija rekonstrukcija treba da počne iduće godine i da se završi u narednih 36 meseci, uz ulaganja od 250 miliona evra, najavljujući i izgradnju TE-TO u Pančevu od sledeće godine, a vrednost te investicije je takođe 250 miliona evra.

Od nove godine unakrsna kontrola imovine i prihoda
Početkom naredne godine u Srbiji počinje unakrsna kontrola imovine i prihoda, saopštio je juče novinarima Mlađan Dinkić, ministar finansija i privrede. Ministarstvo finansija Srbije uputilo je juče poziv građanima da podnesu prijavu Poreskoj upravi od 15. januara do 31. marta 2013. godine ako imaju imovinu u Srbiji i inostranstvu čija je ukupna vrednost veća od 35 miliona dinara (oko 270.000 evra).
Unakrsna provera imovine i prihoda građana u Srbiji predviđena je zakonom, ali do sada nije sprovođena. – Naš cilj je da se na ovaj način uvede red i u ovu oblast, ali i da se omogući da država oporezuje imovinu koja nije evidentirana – rekao je Dinkić. 
Razliku između neprijavljene imovine i prihoda biće oporezovana po stopi od 20 odsto. 
Prema Dinkićevim rečima, poreski inspektori neće kontrolisati građane za koje se pretpostavlja da je razlika između njihove imovine i prihoda mala, već oni „kojima se ta razlika meri milionima”. Na jučerašnjoj konferenciji u zgradi Vlade Srbije Dinkić je novinarima predstavio Ivana Simiča, koga je vlada na poslednjoj sednici imenovala za vršioca dužnosti direktora Poreske uprave, a na dužnost će stupiti do 1. februara 2013. Simič je bio direktor Poreske uprave Slovenije i važi za najboljeg poreskog stručnjaka u regionu. 
 Dinkić je rekao da će u naredne dve godine biti sprovedena radikalna reforma poreske uprave „koja je birokratizovana, učmala i zastarela”.
Tako će Srbija do kraja 2014. dobiti moderan poreski sistem sa elektronskim poslovanjem i bez pet miliona različitih obrazaca koji se sada koriste u komunikaciji između privrede i poreske uprave. Cilj reforme je, rekao je Dinkić, da što više olakša poslovanje građana i privrede. 
Kada reforma bude sprovedena, na javnom konkursu biće izabran direktor Poreske uprave, rekao je Dinkić i podsetio da će do februara 2013. biti imenovani gotovo svi direktori filijala na osnovu konkursa iz oktobra meseca 2012. 
----------------------------------------------
Uslovni otpis zateznih kamata
Od ponedeljka se dižu sve blokade za do sada neplaćene poreze sa stanjem na dan 31. oktobar ove godine, najavio je juče ministar Mlađan Dinkić. Skupština danas treba da usvoji nekoliko ekonomskih zakona, među kojima i Predlog zakona o uslovnom otpisu zateznih kamata za sve one koji budu redovno izmirivali tekuće obaveze. Zato je Dinkić pozvao sve privrednike i građane da uplate obaveze za novembar i decembar i tako steknu uslov da im se zamrzne poreski dug. Pored toga, tako se otvara mogućnost za otpis svih zateznih kamata ako obveznik postane uredni poreski platiša, precizirao je on.
– Uslov je da se obaveze za novembar i decembar izmire najkasnije do kraja januara, ali bolje je učiniti to odmah, čim zakon stupi na snagu – rekao je Dinkić. – Uplata do kraja januara se priznaje, ali se za to vreme plaća zatezna kamata. 
Ako od januara nastave redovno da plaćaju tekuće obaveze, posle godinu dana preduzetnici, mala i srednja preduzeća, stiču pravo da im se otpiše polovina zatezne kamate. Posle isteka druge godine redovnog plaćanja otpisuje se i druga polovina, a potom glavni dug može da se otplaćuju na 24 rate.
Za velika preduzeća posle šest meseci redovnog plaćanja tekućih obaveza otpisuje se polovina zateznih kamata, a posle sledećih šest meseci i druga polovina. U oba slučaja otpisuju se i svi neplaćeni doprinosi za zdravstveno osiguranje.
Dinkić je pozvao lokalne samouprave da uslovnu poresku amnestiju omoguće i građanima za porez na imovinu i druge lokalne takse.
On je naglasio da se vraćaju u stari režim oni koji do kraja januara ne uplate tekuće obaveze za novembar, decembar i januar. To znači da im se vraća blokada računa i ponovo pripisuju zatezne kamate.
Kako je naveo Dinkić, oni koji žele otpis, od januara pa nadalje, dok se zatezne kamate potpuno ne otpišu, moraju redovno da plaćaju obaveze, a ako neko može da odmah plati glavni dug odmah mu se otpisuju sve zatezne kamate.
----------------------------------------------
Ukinuće se naknada za konverziju zemljišta
Naknada za konverziju prava korišćenja u pravo svojine na građevinskom zemljištu neće se plaćati, najavio je juče Mlađan Dinkić. On je rekao da je vlada na sednici u četvrtak donela odluku da izmeni Zakon o planiranju i izgradnji. 
Promena tog Zakona obaviće se u narednih šest meseci, rekao je Dinkić, s namerom da se pojednostavi i skrati postupak izdavanja građevinskih dozvola. 
----------------------------------------------
Ugovor sa „Uralvagon zavodom” u prvom kvartalu 2013.
U prvom kvartalu naredne godine trebalo bi da bude potpisan ugovor sa ruskim „Uralvagon zavodom” o kupovini Železare Smederevo, izjavio je juče ministar Mlađan Dinkić. 
– Za sada sve ide u dobrom pravcu – kazao je Dinkić.
„Uralvagon zavod” se jedini javio na tender za strateškog partnera smederevskoj Železari.

Sve slabe tačke budžeta
Stojan Stamenković, koordinator istraživačkih projekata mesečnika „Makroekonomske analize i trendovi” Ekonomskog instituta smatra da je usvojeni budžet za 2013. godinu skrojen na pogrešnim merama iz Fiskalne strategije za naredne tri godine. Jer, kako reče: Fiskalna strategija za naredne tri godine ne zasniva se na realnim procenama ostvarenog bruto domaćeg proizvoda u prethodnim godinama, ali ni na mogućnostima njegovog rasta do 2015.
U pomenutoj strategiji je zapisano da će dogodine vrednost svega stvorenog (BDP), posle ovogodišnjeg pada od 1,5 odsto, biti veća za dva procenta. U 2014. rast BDP biće 3,5, a četiri odsto u 2015. godini. Cilj fiskalne politike je i smanjenje deficita u državnom i ostalim budžetima naredne godine sa 6,1 odsto na 3,6 odsto, a 2015. na jedan odsto BDP. Javni dug treba da se smanji sa 65,2 odsto BDP, na 58,4 odsto u 2015. godini.
Stamenković, međutim, tvrdi da BDP u prošloj godini nije realno procenjen za jedan odsto, kako se obično računa, već je realno opao u toj godini za oko dva odsto. On je naveo i da je usled optimistično planiranog rasta BDP do 2015. neizvesna putanja smanjivanja budžetskog deficita navedena u Fiskalnoj strategiji, jer se umesto kumulativnog rasta za naredne tri godine od 7,6 odsto, može očekivati samo polovina tog rasta.
On predočava i da do kraja 2015. naše obaveze po prispelim kreditima mogu da budu veće za oko dve milijarde evra od očekivanog priliva kapitala. Prvo, zato što zbog nove evropske regulative finansijskog sektora banke ne mogu uvećavati plasmane, a drugi razlog je što se stopa servisiranja duga Srbije, kao odnos plaćanja glavnica i kamata prema prilivu od izvoza robe i usluga u 2013, penje na 40 odsto. To je daleko iznad prihvatljive stope od 25 odsto, koja ne ugrožava stabilnost u međunarodnim plaćanjima.
Zbog svega navedenog, Stamenković sadašnje kreatore ekonomske politike pita – šta se ostavlja u nasleđe posle 2015. godine?
– Srbija je visokozadužena zemlja, jer je vrednost našeg duga prema inostranstvu u 2011. godini bila 2,1 puta veća od vrednosti izvoza robe i usluga u toj godini, dok je isplata glavnice i kamata iznosila 13 odsto godišnjeg BDP-a – ukazuje ekonomista Mlađen Kovačević. – Zbog toga mora da se zaključi stend-baj sporazum sa MMF-om, koji će verovatno „sugerisati” da se prodaju „Telekom”, Komercijalna banka, Aerodrom, „Energoprojekt”, deo EPS-a itd.

Može li da se izbegne dalja rasprodaja „porodičnog srebra”?
Članovi Fiskalnog saveta su ubeđeni da bi rigoroznijom štednjom država mogla da izbegne rasprodaju. Po njihovom mišljenju, da bi se izbegla kriza javnog duga, potrebno je ne samo zaustaviti, već i potpuno preokrenuti trend rasta javnog duga.
„Zbog toga je i nakon 2013. godine neophodno nastaviti snažno smanjivanje deficita i u 2014. i u 2015. godini. Deficiti koji su definisani u Predlogu fiskalne strategije – 1,9 odsto BDP-a u 2014. godini i jedan odsto BDP-a u 2015. godini – odgovarajući su za ostvarivanje ovog cilja. Ali, postizanje ovakve putanje deficita države pretpostavlja izuzetno veliko prilagođavanje javnih finansija, što će biti ozbiljan izazov u naredne tri godine”, poručuju vladi iz Fiskalnog saveta.
Kad bi država manje trošila, što podrazumeva reformu penzijskog sistema i celog sektora javnih službi, više bi bilo za kapitalna ulaganja i nova radna mesta u privredi. Malo je ekonomista na početku protekle decenije bilo spremno da obznani da je Srbija krenula stranputicom koja vodi u bankrot. Sada se svi slažu da nas je pogrešna ekonomska politika sunovratila u duboku ekonomsku i društvenu krizu. Iako visoko zadužena, država je novim pozajmicama odložila „grčku tragediju”. Zemlja je bila na korak od bankrota, priznao je ministar finansija. Prema njegovim rečima, rashodi za kamate za otplatu državnog duga rasle su takvom progresijom da bi, bez mera finansijske konsolidacije, Srbija sigurno bila na „grčkim mukama”.
Uprkos preduzetim merama i na osnovu vladine Fiskalne strategije za naredne tri godine ucrtanom novom putu, upućeni tvrde da ni u naredne tri godine Srbija neće biti dovoljno daleko od ivice finansijskog ponora.
Prema proceni Stamenkovića Srbiji bi u sledeće tri godine moglo nedostajati 5,5 milijardi evra za uravnoteženje ukupnog platnog bilansa. Toliko će zemlja morati više da plati inostranstvu, nego što bi otuda moglo da nam stigne od prodaje robe, stranih investitora i doznaka naših ljudi iz sveta.
– Zbog toga bi devizne rezerve mogle da se istope do svođenja u 2015. godini na vrednost tromesečnog uvoza robe i usluga 2015, što je vrlo rizično – upozorava Stamenković.
-------------------------------------------------------
Gašenje požara
Mere koje su preduzele nove ekonomske vlasti u proteklih nekoliko meseci bile su samo ,,gašenje požara” u delu javnih finansija, kojima je sprečen bankrot državne kase, smatra Vladimir Krulj, viši savetnik u „Kreab & Gavin Anderson” u Briselu.
– Da bi se Srbija udaljila od bankrota treba sprovesti ozbiljnu fiskalnu reformu, a za to je potrebno vreme – ukazuje Krulj. – Restriktivni budžet za 2013. godinu je korak u dobrom pravcu, a Ministarstvu finansija predstoji veoma težak posao da ga održi. Opasnost od bankrota je i dalje veoma velika, što obavezuje fiskalne vlasti da hitno reformišu sistem javnih finansija. Videćemo da li će se ostvariti plan ministra Dinkića da javna preduzeća postanu efikasnija, da im se smanje subvencije. Ako bi se našao strateški partner za Železaru Smederevo ili za Jat, bilo bi to značajno olakšanje za budžet. Treba videti i koliko se može uštedeti u sistemu javnih nabavki – 500, 600 ili 800 miliona evra.
Smanjivanje deficita budžeta smanjilo bi pritisak na povećanje javnog duga, koji je sada blizu 65 odsto BDP-a, što nas drži iznad ponora bankrota, kaže Krulj.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Struja će poskupeti, ali se ne zna kad i koliko
BEOGRAD – Poskupljenja struje će sigurno biti sledeće godine, ali svako licitiranje sa procentom i datumom kada bi moglo doći do tog poskupljenja je neozbiljno, izjavila je danas ministarka energetike Zorana Mihajlović.
„Nijednom se u Vladi o tome još nije razgovaralo”, rekla je ona novinarima, posle predstavljanja prioritetnih projekata ulaganja u energetiku i zaštitu životne sredine.
Prvo treba da se urade socijalne karte, prvi put posle 12 godina, kao i novi tarifni sistem, koji će biti završen u januaru, rekla je Mihajlović i ponovila da do kraja godine neće biti poskupljenja električne energije.
Ona je poručila da će se napraviti realniji tarifni sistem koji će omogućiti da oni koji troše više struje plaćaju više, a s druge strane će se pomoći i Elektroprivredi Srbije (EPS) da fukcioniše sa realnijom cenom struje.
Odgovarajući na pitanje ko će snositi troškove niže cene struje za socijalno ugrožene potrošače, Mihajlović je rekla da to svakako neće biti sastavni deo računa koje će plaćati svi građani.
Nekoliko je kriterijuma na osnovu kojih treba da se odrede socijalno ugroženi potrošači, kao na primer stepen potrošnje struje, primanje dečijih dodataka, rekla je Mihajlović.
„Pokušali smo da budemo što realniji, o ciframa za sada ne mogu da govorim i one nisu lake za Srbiju, jer treba imati u vidu da veliki procenat stanovnika nije u stanju da plati račune za struju”, dodala je ministarka.

Gasovodna „cev” do Niša
Ivica Dačić, premijer Srbije, i Bojko Borisov, predsednik vlade Bugarske, danas će u Briselu, kako je najavljeno iz Evropske komisije, da potpišu sporazum o izgradnji gasovoda između Srbije i Bugarske na trasi Niš–Dimitrovgrad–Sofija, dužine 180 kilometara, kapaciteta 1,8 milijardi kubnih metara gasa. Posao je vredan 120 miliona evra, a biće finansiran sredstvima EU. 
Radovi na tom gasovodu, koji bi bio alternativa postojećoj „cevi” kojom gas iz Ukrajine preko Mađarske stiže u Srbiju trebalo bi da počnu sledeće godine i da budu završeni do 2015.
Vojislav Vuletić, predsednik Udruženja za gas Srbije, objašnjava da bi se gradnjom ovog gasovoda Srbija povezala sa zemljama regiona i obezbedila stabilno snabdevanje ovim energentom. Na taj način bi se u velikoj meri isključila mogućnost buduće nestašice gasa, kao što je bio slučaj 2009. godine, kada je usred zime došlo do obustave isporuke plavog goriva, koji stiže iz jednog jedinog pravca iz Ukrajine preko Mađarske do Srbije.
Reč je o „cevi” kojom ruski gas ide preko Turske, Bugarske do Srbije, a krak odvaja za Makedoniju i Grčku. Novi gasovod ni u kom slučaju neće ometati gradnju magistralnog gasovoda Južni tok koji i svečano treba da počne da se gradi u Srbiji do kraja ovog meseca, niti će mu biti konkurencija, već će biti komplementarni.

Srbiji bi za gradnju dela gasovoda koji bi išao trasom Dimitrovgrad – Niš – Pirot – Bela Palanka dalje prema Knjaževcu i povezao se s Južnim tokom trebalo oko 62 miliona evra, kaže Vuletić.
Gradnja gasovoda je istovremeno prilika za jačanje industrijskih kapaciteta u jugoistočnoj Srbiji, razvoj lokalnih gasnih distributivnih mreža i izgradnju termoelektrana na gas. Projekat mogu da realizuju domaća preduzeća, a vreme potrebno za izgradnju je 18 meseci.
Vuletić kaže da se o ovom projektu dugo već govori, ali da do realizacije nije došlo, jer se insistiralo da Srbija, za razliku od Bugarske, sama finansira ceo projekat za šta nema para. Evropska komisija je prepoznala značaj ovog projekta za razvoj gasovodnih vezau regionu i zbog postojanja različitih izvora snabdevanja regiona gasom.
Na ovaj način, kako kaže Vuletić, Srbija može da računa da će i njen jugoistočni deo biti gasifikovan, odnosno da će gas doći do domaćinstava i u ovom delu Srbije.
– S obzirom na to da se radi o kapacitetu 1,8 milijardi kubika gasa gasovod će biti isplativ ukoliko se gas bude koristio za gradnju gasnih elektrana, koje bi proizvodile i električnu i toplotnu energiju, a koje bi trebalo da se sagrade u Novom Sadu, Beogradu, Nišu i Pančevu.
Dobra strana današnjeg potpisivanja ugovora o gradnji gasovoda Niš–Dimitrovgrad ogleda se u činjenici da grad na Nišavi ne mora da čeka s početkom gradnje gasne elektrane, jer će sada dobijati dovoljno plavog goriva.

Teže do olakšica za plaćanje struje
Osobe sa invaliditetom, koje imaju pravo na određene olakšice kod brojnih institucija (iako ove beneficije ostvaruju na osnovu rešenja koje već imaju), vrlo često moraju ponovo da dolaze po potvrde u Fond PIO, jer se to od njih traži.
Tako se neretko dešava da svi oni koji su ostvarili pravo na tuđu negu i pomoć i imaju olakšice pri plaćanjudažbina za struju, internet, komunalne usluge, mobilnu i fiksnu telefoniju, međugradski prevoz, kablovsku, legalizaciju objekata, dolaze u penzijski fond jer se od njih u ovim institucijama traži potvrda, a ne rešenje koje već imaju, što je dodatno opterećenje za njih i gubljenje vremena, kažu u PIO Fondu.
Iako većina ovih institucija nema razloga da traži dodatne potvrde, budući da već postoje rešenja o utvrđenim pravima, Fond će ih ipak izdavati kako bi bez prepreka ostvarili ta svoja prava, jer i Fond ima zakonsku obavezu da izdaje određene potvrde.
– Samo u situacijama kada je reč o stvarima i činjenicama o kojima Fond vodi evidenciju, a o kojima se nije vodio upravni postupak i nije doneto rešenje o utvrđenom pravu, zaposleni u Fondu su u obavezi da izdaju potvrde. Dakle, Fond mora da izda papire koji dokazuju da li je neko osiguran ili nije, da li poslodavac redovno plaća ili ne plaća doprinose, kaže Branislav Rašić, pomoćnik direktora Sektora za ostvarivanje prava iz PIO.
Primera radi, grad Beograd daje novčanu pomoć nezaposlenim porodiljama, pa je potrebno izdati izvod iz matične evidencije Fonda kao dokaz da porodilja nije u osiguranju, odnosno da nije zaposlena, kaže on.
S druge strane, zašto bi se, pita naš sagovornik, prilikom ostvarivanja prava na olakšice slepom licu izdavala potvrda o invaliditetu kada ta osoba već ima rešenje Fonda kojim je to utvrđeno.
Brojke najbolje govore, ističe Rašić, i dodaje da je Fond samo u 2011. godini u prvostepenom postupku, gde je bilo 574.711 zahteva za penzionisanje, rešio 92,8 odsto predmeta. Budući da lekari veštaci Fonda PIO jedini u Srbiji obavljaju veštačenje o radnoj sposobnosti,telesnom oštećenju i potrebi za negom i pomoći prošle godine je bilo 102.224 zahteva za veštačenje, a rešeno je 88.510.
Istovremeno, kaže on, više od 25 institucija i državnih organa obraća se Fondu za dostavljanje potvrda. Kada odlučuju o starateljstvu, traži se podatak da li je podnosilac zahteva u osiguranju ili ostvaruje druga prava kod Fonda.
MUP, pored provere osiguranja i provere uplate doprinosa, traži od Fonda potvrde o postojanju telesnog oštećenja radi registracije vozila, a tu su i strane ambasade koje traže proveru osiguranja i visinu ostvarenih zarada.
Imajući sve ovo u vidu, u Fondu apeluju na sve one koji budu primorani da pored rešenja o tome da imaju pravo na beneficije dostave i potvrdu, ne gube nadu – nijedna olakšica na koju imaju pravo neće im biti uskraćena zbog toga što moraju po dodatne dokaze.
Na ove potvrde ne čeka se dugo, tako da će svi oni moći vrlo brzo da ostvare svoja prava, poručuju u Fondu. Ostaje jedino nejasno zašto nekoga ko ima rešenja o invalidnosti obavezivati da po isti dokaz dolazi na više mesta.

Ubijen policajac i dva razbojnika
Vlasotince – Mirnu varoš na Vlasini, koja je petkom puna ljudi, jer je pijačni dan, juče oko 8.30 časova potresla je pljačka zlatare „Unca” u Nemanjinoj ulici u centru grada. Prema saopštenju MUP-a, u međusobnoj razmeni vatre poginuli su policajac Miroslav Stamenković (1985) iz Leskovca i pljačkaši Darinko Vušurović (1982) iz Berana i Velibor Lutovac (1984) iz Bijelog Polja, dok je treći učesnik pljačke Adnan Šuntić (1991) iz Berana uhapšen i priveden u vlasotinačku policijsku stanicu koja je udaljena pedesetak metara od mesta pljačke.
Vlasnik zlatare Bogoljub Đekić, preko video-nadzora iz svog lokala u krugu nekadašnjeg Tekstilnog kombinata „Vlasinka”, udaljenog nepun kilometar od zlatare, pratio je šta se događa. Novinarima je ispričao da u zlatari obično radi jedna radnica, izuzev petkom kada je u Vlasotincu pijačni dan i kada se zbog više posla angažuje još jedna, što je bio slučaj i ovom prilikom. Đekić je video kako su ušla trojica naoružanih razbojnika koji su vezali i zatvorili radnice, a jednu od njih su tukli.
– Po načinu vezivanja video sam da je reč o kriminalcima, osobama koje poznaju taj posao – rekao je Đekić.
On je kazao da je džip pljačkaša „land-rover” beranske registracije viđen u Vlasotincu još u sredu.
Kada je primetio da je njegova zlatara na meti pljačkaša, Đekić je pozvao policiju koja je brzo stigla, čak pre njega. Pljačkaši su izleteli iz radnje i počeli da beže u pravcu gimnazije. Policija im je preprečila put i tada su razbojnici otvorili vatru, a policija je uzvratila. Jedan od pljačkaša pogodio je Miroslava Stamenkovića u grudi i on je podlegao povredama na samom ulazu u leskovačku bolnicu. Jedan od razbojnika ubijen je na licu mesta, drugi je podlegao povredama nešto kasnije, dok je treći – Adnan Šuntić uhapšen.
Predsednik Vlade Srbije i ministar unutrašnjih poslova Ivica Dačić izrazio je saučešće porodici poginulog policajca. – Potresen sam ovim tragičnim događajem, svestan da se pripadnici policijskih službi u izvršavanju poslova svakodnevno mogu naći u situacijama visokog rizika. Posao policije jedan je od najtežih i nadam se da će čitavo društvo shvatiti rizik sa kojim se svakodnevno suočavaju policajci i da će na pravi način to da poštuje – rekao je Dačić.
Mesto tragedije juče su posetili direktor policije Milorad Veljović i državni sekretar MUP-a Vladimir Božović, sa saradnicima. Veljović je izjavio da je ovo jedan od dokaza da policija svoj posao radi profesionalno i zakonito i po cenu života, što je dokazao i mladi policajac Miroslav Stamenković koji je poginuo za narod i državu. On je dodao da policija radi veoma težak posao i da država mora da ulaže više u opremu policije. Veljović se založio za oštrije kazne napadača na policiju.
Prema izjavi svedoka, Miroslav Stamenković trčao je za razbojnicima, vičući: – Stoj, policija, pucaću! Međutim, razbojnici se nisu zaustavili, već su počeli da pucaju na njega. Jedan od njih pogodio ga je u grudi, ali je Miroslav nastavio da puca, teško ranivši jednog od pljačkaša. Hitno je prevezan u Opštu bolnicu u Leskovcu, ali je izdahnuo na putu do bolnice.
M. Momčilović
-----------------------------------------------------------
Dačić izrazio saučešće porodici poginulog policajca
BEOGRAD – Predsednik Vlade Srbije i ministar unutrašnjih poslova Ivica Dačić izrazio je najdublje saučešće porodici policajca Miroslava Stamenkovića, koji je jutros tragično stradao u obavljanju službene dužnosti.
„Potresen sam ovim tragičnim događajem, svestan da se pripadnici policijskih službi, u izvršavanju poslova, mogu svakodnevno naći u situacijama visokog rizika po život”, rekao je Dačić.
Premijer je dodao da „tragična Miroslavljeva smrt podseća da je posao policajca jedan od najtežih i da ga obavljaju najbolji među nama”.
„Nadam se da će čitavo društvo shvatiti rizik s kojim se svakodnevno suočavaju policajci i da će naučiti na pravi način to da poštuje”, navodi se u telegramu saučešća premijera Dačića.
---------------------------------------------------------
Saučešće Policijskog sindikata porodici poginulog kolege
Policijski sindikat Srbije izrazio je najdublje saučešće porodici policajca Miroslava Stamenkovića koji je poginuo jutros prilikom sprečavanja pljačke u Vlasotincu i ocenio da je sada najbitnije obezbediti porodicu nastradalog kolege.
Kako je saopštio Policijski sindikat Srbije, njegovi članovi tužni su i ogorčeni pogibijom kolege prilikom sprečavanja pljačke u Vlasotincu, ali u isto vreme i ponosni na njegovu hrabrost.
Predsednik tog sindikata Veljko Mijailović je rekao da je porodicu pokojnog kolege i sve policajce zadesila tragedija i zamerio je ljudima u vrhu MUP-a, koji, po njegovim rečima, nisu na vreme doneli dokument o proceni rizika i bezbednosti na radu.
Takav dokument, kako je naveo Mijailović, Policijski sindikat Srbije traži već godinu i po dana, a njegovim donošnjem, tvrde, bio bi smanjen rizik od ovakvih tragedija.
„Da li život policajca vredi samo oko 15.000 evra, odnosno 36 prosečnih policijskih plata, koliko rodbina ubijenih kolega dobija za njihov život. Zar je vraćanje duga hrabrim policajcima tri i četiri hiljade dinara mesečno za školovanje njihove dece”, upitao je Mijailović i dodao da je sada najvažnije obezbediti porodicu nastradalog kolege.

Tema i ideja
Sada je više nego jasno da vlast, kako bivša tako i ova nova, nema bilo kakvu viziju o tome šta bi sa nama moglo biti u budućnosti. Jednostavno, niko ko se u ovoj zemlji grabi za čelništvo ne smatra da je potrebno imati ideju koja bi se ticala nas, običnih ljudi zbog kojih, valjda, vlast i postoji. Kormilo im je potrebno da bi posedovali moć nad ostalima, uživali povlastice i sve što ide uz to. Tačka.
Sa problemom ideje bavio sam se decenijama, predajući na prvoj godini Fakulteta dramskih umetnosti. Mladi reditelji, susrećući se prvi put s problemima PRIČE, po pravilu imaju snage da definišu temu svoga filma, ali mnogo teže im pada da utvrde čemu ta priča služi. Pitanje: „Šta ste time hteli da kažete?” za njih predstavlja pravo mučenje a onoga ko ih o tome zapitkuje verovatno smatraju sadistom.
Misle da je dovoljno izabrati nekakav zanimljiv sadržaj pa će se smisao svega pojaviti sam po sebi. Neki od njih ne mogu čak ni to; imaju samo početak, neku zanimljivu situaciju sa određenim ili pomalo zamagljenim likovima koja bi trebaloda se razvije u za sada nepoznatom pravcu. To je razumljivo jer će se problemima oblikovanja priče baviti čitavog školovanja a, bogami, ako budu imali sreće i tokom celog života.
Zašto je potrebno imati ideju (smisao) filma koji želite da snimite? Zato što prikazivanje događaja, koji u okviru priče postaju njen sadržaj, mora imati razlog svog postojanja. U protivnom, bilo koje događanje, a oko nas ih ima nebrojeno, moglo bi postati dramsko štivo. Iz iskustva, međutim, znamo kako samo posebno obdareni umetnici umeju da pričaju priče koje prihvatamo i razumemo. One nose određene ideje a time i razlog zašto su izdvojene iz neprekidnog toka zbivanja. Neko je izabrao baš to, određeno parče stvarnosti (bilo ono realno, postojeće ili predstavljalo plod mašte) da bi nam ga pokazao i u nama izazvao uzbuđenje. Dao mu je smisao.
Neophodno je, dakle, da ideja bude pokretač postupka pri stvaranju sadržaja. Ako je ona jasna onda će se u buduću priču događaji sami uklapati. Ukoliko je maglovita, ili uopšte ne postoji, izbor će biti proizvoljan a priča će lutati slepim ulicama koje je čekaju iza svakog ugla. Nije to samo problem reditelja početnika. Koliko puta smo gledali filmove koji imaju veoma atraktivnu temu, uvuku nas na početku u zanimljiv zaplet ali odjednom postaju dosadni, nerazumljivi i na kraju nas ostavljaju potpuno hladnim?
Ideja je ta koja oblikuje postupke likova, njihove sukobe i dramske tokove unutar jednog koherentnog dela. Što je ona jasnija, izbor dramskih motiva je tačniji. Kada osetimo da nas ona sigurno vodi ka nečemu što ćemo na kraju shvatiti onda se mirno možemo upustiti u umetnikovu naraciju i zaboraviti da smo u pozorištu, u bioskopu ili da čitamo knjigu. Ukratko, ideja je ,,pod A” a sve ostalo,, pod B”.
Ne čini li vam se da nas ovi problemi okružuju i u onome što nazivamo svakodnevica? Da li su ljudi koji su nas vodili, i vode nas, obična grupa diletanata koji ne samo da nemaju ideju šta bi sa nama već smatraju da vlast koju drže služi isključivo za privatnu upotrebu? Ili se radi o veštim manipulatorima koji misle da preko raznoraznih trikova mogu večno da nas vode u pravcu ničega? Da li ćemo skrštenih ruku posmatrati kako naše živote bez ikakvog smisla premeću iz šupljeg u prazno, ne nudeći nam ni najosnovnije objašnjenje zašto to čine?
Šta bi bilo kada bismo zahtevali odgovore na pitanja koja postavljamo početnicima na FDU? Šta time hoćete da postignete? Odgovorite jasno i precizno. Da li nam je jasna ideja zbog koje činite to što činite? Postoji li uzročno-posledična veza između onoga što preduzimate i glavne zamisli oko koje smo se svi složili? Ne čini li vam se da su vaša rešenja proizvoljna, često sasvim nasumična? Kuda sve ovo vodi?
Naravno da ne bismo dobili bilo kakav odgovor. U tom slučaju, najmanje što bismo za sebe mogli učiniti je da počnemo da zviždimo. Kao što to čini nezadovoljna publika. I da, najzad, iz sale u kojoj se daje taj glupi film demonstrativno izađemo na svež vazduh. 
Goran Marković
reditelj

Preventivni pregledi otkrivaju rak dojke
Vodiči dobre kliničke prakse, koji sadrže pravila postupanja lekara od početnih simptoma oboljenja do izlečenja pacijenta, nedavno su ugledali svetlost dana. Ovi vodiči imaju cilj da olakšaju rad lekarima i da poboljšaju zbrinjavanje pacijenata u Srbiji. Čitaoci „Politike” i gledaoci emisije „Svet zdravlja” na RTS-u moći će svake subote da se upoznaju sa preporukama za lečenje nekih bolesti.
U našoj zemlji od raka dojke godišnje oboli oko 4.000 žena, a učestalost obolevanja od ove vrste kancera raste. Profesor dr Radan Džodić, rukovodilac radne grupe za izradu Vodiča za dijagnostikovanje i lečenje raka dojke, smatra da je nacionalna sramota da je smrtnost od tumora dojke od 1970. do 2004. godine porasla za četiri puta i da je osnovni i jedini razlog porasta smrtnosti kod nas nepostojanje skrininga. On ističe da je skrining raka dojke ili obavezno mamografsko snimanje ženskog dela stanovništva uzrasta između 50. i 70. godine ili između 45. i 70. godine jedini način da se smrtnost od raka dojke u našoj zemlji smanji. 
– Vodiči dobre kliničke prakse upravo služe i da se shvati značaj skrininga. Neophodno je da se obuhvati više od 70 odsto ženske populacije u odgovarajućem uzrastu. Skriningom nisu obuhvaćeni muškarci, jer 100 odsto ređe mogu da obole od raka dojke od žena. Zbog veličine dojke kod muškaraca dijagnostika može da bude veoma rana. Dovoljna je samo pojava krvi na bradavici ili mali izraštaj iza bradavice, pa da se dijagnoza postavi na vreme čak i običnim kliničkim pregledom – istakao je dr Džodić.
Rak dojke kao i većina zloćudnih tumora u početku ne pravi nikakve tegobe, ne boli i kada je manji od 10 milimetara bolesnik teško može da ga opipa, pa je zato neophodno potencijalnog pacijenta uputiti ekspertu za rak dojke. Uznapredovali rak dojke je jasno opipljiv, vidljiv i golim okom, jer deformiše izgled dojke, uvlači kožu ili bradavicu, može da uraste u zid grudnog koša, pa da i sam pacijent zna da ima ozbiljnu bolest i pre nego što ode na pregled. Moderna dijagnostika omogućava da se kancer otkrije u fazi kada je 100 odsto izlečiv. Osnov lečenja početnog karcinoma dojke je valjana hirurgija, a potom u zavisnosti od veličine tumora, stanja u limfnim čvorovima i bioloških osobina tumora primenjuju se terapija citostaticima, hormonima, radio-terapija... Cilj lečenja nije samo izlečenje, već i kvalitetan život.
– Svi vodiči dobre kliničke prakse su pisana uputstva kako se dijagnostikuju i leče pojedine bolesti u ovom slučaju rak dojke koji je najčešći zloćudni tumor kod žena u svetu i u Srbiji. 
Vodiči su i uputstvo za pacijente koji treba da budu dobro informisani i koji treba da, uz valjana pojašnjenja i savete, odluče o načinu dijagnostike i lečenja svoje bolesti – istakao je dr Džodić.
Za sada po saznanjima moderne medicine rak dojke nije moguće sprečiti, ali je moguće izbegavati poznate faktore rizika. Potrebno je roditi bebu pre 30. godine i dojiti je, zatim što je moguće manje koristiti hormonsku terapiju, izbegavati gojenje i stres kao model življenja, ispijanje alkoholnih pića i unositi što više svežih namirnica u vidu voća i povrća, ali se i baviti sportskim aktivnostima.
Ženama do 40. godine pored pregleda iskusnog stručnjaka, treba raditi ultrazvučni pregled. Mamografija je korisna ženama starijima od 40 godina, a od 45. ili 50. godine mamografija je obavezni ili sastavni deo pregleda.

Medijima se ne zna ni vlasnik ni finansijer
Jasan odgovor na pitanje ko su vlasnici medija u Srbiji u interesu je javnosti, a do njega može da se dođe političkom voljom koja često ne postoji, a od koje neretko zavisi i hoće li biti doneti zakoni koji bi tu oblast regulisali. Ovo je zaključak juče održanog okruglog stola posvećenog problemu vlasništva nad medijima, a koji je u Beogradu organizovala Agencija za borbu protiv korupcije. Povod je nedavna polemika ne temu čiji je dnevni list „Pres”, odnosno da li se pored vlasnika „Delta holdinga” Miroslava Miškovića u vlasničkoj strukturi nalazi i gradonačelnik Beograda Dragan Đilas.
Dragomir Trninić, načelnik sektora za operativne poslove Agencije za borbu protiv korupcije, prikazao je uz pomoć podataka dobijenih iz Agencije za privredne registre kako se vlasnička struktura u „Presu” menjala, ali je kazao da ova institucija nema dokaze da su u vlasništvu učestvovali Mišković i Đilas.
– Firma sa Kipra se kao jedan od vlasnika pojavljuje 2009. godine i za sada možemo samo da pretpostavimo da je u vlasništvu Miroslava Miškovića. Za to nije postojao nijedan pisani dokaz, sve dok on sam nije objavio da se povlači iz tog lista – kazao je Trninić.
Ljiljana Smajlović, predsednica Udruženja novinara Srbije (UNS), izrazila je ogorčenje zbog toga što Agencija ne može da utvrdi ko se nalazi u vlasničkoj strukturi pomenutih novina.
– Činjenica da vlasnici kriju da su vlasnici u medijima jeste neprirodna i govori o lošim namerama. Nemoralno je, a kada je o političarima reč i nepošteno je da neko ne priznaje da je vlasnik. Mediji se ovde koriste u političkim i poslovnim obračunima, a mi ne možemo da očekujemo od zaposlenih novinara da budu ti koji će reći ko se krije iz određenih vlasničkih struktura – kazala je Ljiljana Smajlović.
Rešenje za ovakvu situaciju nalazi se, po njenom mišljenju, u donošenju zakona po kojem bi budući vlasnik morao da se pojavi imenom i prezimenom, kaže zbog čega kupuje određeni mediji i kakva će biti dalja uređivačka politika.
Od 30 medija, kojima se u izveštaju iz 2011. godine bavio Savet za borbu protiv korupcije, čak 18 je imalo nejasnu vlasničku strukturu, podsetio je predsednik Nezavisnog udruženja novinara (NUNS) Vukašin Obradović.
– Jednako je važno učiniti transparentnim i tokove novca. Na taj način bismo mogli da zaključimo koji su izvori uticaja na uređivačku politiku medija. Na primer, dnevni list „Kurir” nije promenio vlasničku strukturu, ali je za samo nekoliko meseci promenio uređivačku politiku. Ne znamo ko i kako finansira taj, kao ni niz drugih medija koji izlaze bez reklama, tiraža i ekonomske cene – rekao je Obradović. Dodao je da isti dokument Saveta pokazuje da je država na marketinškom tržištu, na kome je godišnje u opticaju između 160 i 170 miliona evra, prisustvovala sa 40 odsto. Na taj način je, smatra Obradović, država kontrolisala medije.

Rtanj kao utočište od smaka sveta
Boljevac – Da li će se 21. decembra dogoditi smak sveta, prema proročanstvu drevnih Maja i pisanju medija, potpuno je neizvesno, ali je izvesno da će proročki spasonosni Rtanj u istočnoj Srbiji, biti preplavljen uplašenima koji veruju u proročka čuda. Na mističnu planinu piramidnog izgleda, koja je već tri godine na meti znatiželjnih istraživača iz Centra „Duh Rtnja” zbog svog dokazanog magnetizma, zagonetnih svetlećih kugli, ali i dileme da li je njena piramida delo prirode ili ljudskih ruku, doputovaće gosti „vernici” iz Srbije, Bosne i Hercegovine, Crne Gore, Hrvatske, Austrije... Njihove panične smeštajne rezervacije stižu neprekidno u Etno-centar „Balašević”, u podnožju planine, i hotel „Milenijum”, nekoliko kilometara naviše, na putu prema Sokobanji.
Menadžer „Balaševića” Obrad Blečić potvrđuje nam da su sve sobe hotela i svi bungalovi zakupljeni za 21. i 22. decembar. Kaže i da je tačno to što je objavio britanski „Telegraf” kako je „jednog dana čak 500 ljudi pokušalo da rezerviše sobe”. Blečić veruje da se proročanstvo neće obistiniti, ali da će njegovo preduzeće imati koristi, kao i svakog avgusta, kada je ovde tradicionalna berba afrodizijačkog rtanjskog čaja ili kada planinari osvajaju vrh planine, u vreme Božića i na Vidovdan. I za ove što traže utočište od smaka sveta biće dovoljno ića i pića, posebno „brendirane” vlaške gibanice i izuzetnog rtanjskog kiselog mleka.
A ako se proročanstvo i ne dogodi, posetiocima Rtnja neće biti dosadno. Biće u prilici da tamo upoznaju i nenadmašne rtanjske pripovedače, one koji su se već, maltene oči u oči, susretali sa vanzemaljcima. Najpre će im se na raspolaganju naći neizbežni rtanjski kafedžija Dragoslav Milenović Šou, vlasnik restorana „Šumski raj”. Jednu od njegovih uzbudljivih priča o mističnoj planini i neobičnim svetlećim kuglama na nebu iznad nje zabeležili smo u „Politici” u maju 1990. On je ispričao da te svemirske znake prati još od 1986. A nekoliko dana pre nego što će sresti novinara „Politike”, za prvomajske praznike, četiri neobična „svetleća tela” iznad Rtnja Milenović je posmatrao punih 15 minuta sa 15 gostiju. A kada su kugle zamakle preko kupastog vrha, „jako je zahladnelo”, pričao je Šou. „Svi smo se nekako čudno osećali. I moj dobroćudni pas koji po ceo dan spava sa mačkom, počeo je da cvili. Uznemirile su se i ptice”, pričao je on.
Novinaru su tih dana priču ugostitelja Milenovića potvrdili i mnogi žitelji tamošnjeg bivšeg rudarskog naselja. Tada nam je dvadesetak sagovornika izjavilo kako stvarno veruju da Rtanj posećuju vanzemaljci. Možda dolaze i po „muški” čaj. Šou je još tada tvrdio kako je planina tajnovito šupljikava, da u sebi skriva nebrojeno bilje, vodu, zlato. I da su vanzemaljci u to više upućeni nego mi.
Nastao je ubrzo i roman Zaječarca Dušana Ninića – „Otkriće”, o vanzemaljcima, Rtnju i onostranom svetu. Toliko uzbudljiva da je doživela četiri izdanja i izazvala pozornost i svetske javnosti . A tu priču sada nastavlja Centar za istraživanja i ekologiju „Duh Rtnja”. Centar okuplja mnoge ljude iz sveta nauke, naše i belosvetske, koji veruju u magiju i moć Rtnja. Mnogi su istinski ubeđeni da je magnetizam Rtnja (koji će nas spasiti od apokalipse) jedinstven u svetu, da je njegova piramida prepuna tajni, da je Rtanj svojevrsni antenski stub za vezu sa kosmosom.
Svetleće kugle na nebu iznad Rtnja i priče iz „Šumskog raja” zagolicale su i maštu avanturista. Tako se u julu 1990. na njihovom udaru našla i kapela Julija Minha, preduzimljivog češkog Jevrejina, koji je na ovoj planini 1903. godine otvorio rudnik kamenog uglja. Kapelu mu je 1936. podigla supruga Greta (Slovenka). Avanturisti su poverovali u priču da se kapela nalazi upravo na onom mestu gde je nekada bio zamak čarobnjaka, koji je u planini – piramidi skrivao zakopano blago. Kapela je srušena, a da li su avanturisti stigli do blaga, to ne znaju ni autori tekstova u britanskim listovima „Telegraf” i „ Dejli mejl”, koji ovih dana nadugačko pišu o smaku sveta i Rtnju koji će odoleti apokalipsi.
Predsednik boljevačke opštine dr Nebojša Marjanović kaže da rtanjske legende, pa i ova najnovija o kojoj pišu i svetski listovi, godi turističkim ambicijama boljevačke opštine. Sada planina ima oko 500 mesta, i ako sva budu popunjena, kao što ugostitelji tvrde, biće vajde i za budžet ove male timočke komune. U poslednje tri godine, od kako se na Rtnju održava Istraživački festival „Duh Rtnja”, broj gostiju na ovoj planini uvećan je za 30 odsto. U toku je i obnova odmarališta smederevske opštine sa još 200 ležajeva. Godi i novi Zakon o javnoj svojini, od leta ove godine, po kome je oko stotinu još dobro očuvanih kuća bivšeg rudarskog naselja iz državne preneto u opštinsko vlasništvo.
A tog nazovi sudnjeg dana, obećava predsednik Marjanović, na Rtnju će biti održan i vanredni naučni seminar o fenomenu Rtnja. I to će uvećati broj gostiju...
--------------------------------------------------
Dovode i kućne ljubimce
U „Balaševiću” će 21. i 22. decembrabiti popunjenesve sobe, a bićeuslišene molbe onih koji su spremni da „kritično vreme” (kad se već mora) provedu u restoranu i holu hotela. Bez spavanja. Ugovoren je i poseban smeštaj za kućne ljubimce i stara lica. Svi mole da „sudnjeg dana” budu sa onima koje najviše vole.

Đaci – žrtve elektronskog uznemiravanja
Svaki deseti učenik osnovne i srednje škole u Srbiji prihvatio je sastanak sa nepoznatom osobom koju je upoznao preko Interneta, a uznemiravanje na socijalnim mrežama iskusio je svaki peti đak u Srbiji, govore rezultati najnovijeg istraživanja Instituta za psihologiju, koji su predstavljeni na jučerašnjoj konferenciji Ministarstva prosvete i Unicefa, pod nazivom „Mreža škola bez nasilja”. Istraživanje koje je sprovedeno u 17 osnovnih i 17 srednjih škola širom Srbije tokom prethodnog meseca, na uzorku od 3.784 učenika, 1.349 nastavnika i 2.031 roditelja, pokazalo je da je svaki četvrti učenik bio svedok digitalnog nasilja, ali da ništa nije preduzeo tim povodom niti je bilo kome prijavio nasilje. Kako je upozorila Dobrinka Kuzmanović, psiholog i koautor ovog istraživanja, svaki deseti učenik je preko interneta davao lične podatke osobama koje ne poznaje, svaki peti je ostavljao lične podatke na „Fejsbuku” i „Majspejsu” ili blogovima i prihvatao poziv za prijateljstvo od osoba koje ne poznaje lično, četovao sa osobama koje ne poznaje i odgovarao na poruke potpunih stranaca koji su hteli da uspostave kontakt sa njim. Još više zabrinjava podatak da je 12 odsto desetogodišnjaka bilo uznemiravano telefonskim pozivima, a isti procenat njih bio je uznemiravan preko interneta.
Šef odeljenja za visokotehnološki kriminal u MUP-u Srbije Vladimir Urošević upozorio je da je u poslednje dve godine 60 osoba uhapšeno zbog posedovanja pornografskih sadržaja i pedofilije i ocenio da je zaplenjeno više terabajta pornografskog materijala sa snimljenom decom. On je naglasio da nasilnici na najrazličitije načine dolaze u kontakt sa svojim žrtvama u sajber-svetu – od „soba za četovanje”, preko „pir to pir” mreža, pa sve do socijalnih mreža na kojima veliki broj mališana ima otvoren „profil”. Ministar prosvete Žarko Obradović uručio je plakete predstavnicima 24 osnovne škole iz Srbije kao znak da su uspešno razvile komponente prevencije nasilja u školskom okruženju i podsetio da se 251 škola u našoj zemlji u proteklih sedam godina uključila u program „Škola bez nasilja”, što čini petinu svih škola.

Euleks: Carina mora da se plati u suprotnom sledi prijava
Kosovska Mitrovica – Šef Euleks carine Gafi Men rekao je juče predstavnicima Srba sa severa Kosova da moraju da plaćaju carinu, a da o suprotnom mora da se odluči na pregovorima predsednika vlada Srbije i Kosova u Briselu. „U suprotnom sledi prvo prekršajna, a potom i krivična prijava”, rekao je Men na sastanku sa privrednicima severa Kosova na Jarinju i dodao da treba da se sačeka ishod „dijaloga koji u Briselu vodi premijer Srbije Ivica Dačić”. 
Tako razgovor delegacije privrednika sa severa Kosova i predstavnika Euleksa – Gafi Mena, šefa Euleks carine na Jarinju i Jorgosa Makarikisa, političkog savetnika Euleksa– ni juče, drugi dan zaredom, nije urodio konkretnim rezultatima.
Kako je za „Politiku” kazao Slaviša Milentijević, privrednik iz Leposavića, sva roba bilo da se radi o akciznoj bilo o robi široke potrošnje, koja je blombirana na Jarinju, moraće da se carini na Merdaru i na carinskom terminalu u južnoj Kosovskoj Mitrovici.
– Ponovo smo izneli problem kojim se krši sporazum, tačnije dogovor iz Brisela i zaključci Vlade Srbije od 6. decembra, gde roba za sever ne podleže nikakvim poreskim i carinskim dažbinama. Međutim, decidirano je rečeno da smo dužni da blombirane kamione sa robom, ako je reč o akciznoj, vozimo na Merdare, a ako je reč o robiširoke potrošnje, da ona mora da se carini u južnoj Mitrovici. Predstavnici Euleksa su kazali da očekuju eventualno pojašnjenje nakon jučerašnjeg razgovora Ivice Dačića sa Ketrin Ešton, koji se vodio u Briselu, a da će nas oni, da se više ne bismo susretali na Jarinju, obavestiti telefonom – kazao je za „Politiku” Milentijević.
Iako su privrednici inicirali da u Leposaviću bude održana zajednička sednica sve četiri opštine na severu Kosova, ona nije održana, ali će zato danas radno telo, koje čini 20 privrednika „osmisliti dalje smernice i korake kako bi se na kraj stalo ovoj svojevrsnoj enigmi”. 
Nisu samo privrednici zbunjeni, kojima je onemogućen prevoz robe alternativnim putevima koji iz centralne Srbije vode ka severu Kosova, već i građani u četiri opštine. Rafovi u prodavnicama su poluprazni, a na benzinskim pumpama kažu da nema dizel-goriva.
Alternativnim putevima ne prolazi nijedno vozilo privrednika, nema šlepera ni kamiona, jer je Poreska administracija Republike Srbije prestala da izdaje papire – formulare i da daje policijsku pratnju vozačima kamiona i šlepera koji su do 10. decembra, do dana kada je uspostavljen zajednički koncept upravljanja na Jarinju, stopirali svoj rad, tako da je nemoguće da bilo ko krene ovim planinskim putevima.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Dačić od Eštonove traži da se do 10. januara ne naplaćuje carina
Premijer Srbije Ivica Dačić je zatražio od visoke predstavnice EU Ketrin Ešton da se na zajedničkim administrativnim prelazima do 10. januara ne naplaćuje carina na robu koja ide na sever Kosova dok se ne postigne dogovor o raspodeli prihoda od carine. Dačić je objasnio da je na osnovu žalbi, koje je dobio od srpskih privrednika sa severa, zatražio da se još jednom na tehničkom nivou razmotri realizacija dogovora. 
On je najavio da će radne grupe na tehničkom nivou nastaviti razgovore, imajući u vidu da je od ranije postojala procedura koja je jednu vrstu robe, kao što je akcizna, upućivala na Merdare. 
„Treba rešiti sve te probleme na način da se poštuje dogovor Eštonove, Tačija i mene, a to znači da bez zajedničkog dogovora do 10. januara nema naplaćivanja carine ni ostalih dažbina za robu koja ide na sever Kosova”, kazao je Dačić i istakao da sa druge strane postoji obaveza da se spreči svaka mogućnost zloupotrebe takvog dogovora, odnosno da se onemogući da „pod paravanom da ta roba ide na sever Kosova dođe do neke masovne zloupotrebe interesa građana na severu”. 
Premijer je izrazio zadovoljstvo zaključcima Ministarskog saveta i razgovorima sa Eštonovom i naglasio da nikada nije bio povoljniji trenutak za Srbiju na putu ka EU. „Ovo je za Srbiju jedna velika šansa, koju ako ne iskoristi na sledeću će morati da čeka nekoliko godina”, kazao je premijer i naglasio da je neophodna politička stabilnost i političko jedinstvo kako bi se dostigao taj cilj.

Privrednici predali protestno pismo Euleksu
Kosovska Mitrovica – Delegacija privrednika sa severa Kosova uručila je predstavniku Euleks carine Gafi Menu zaključke koje su doneli povodom kršenja Sporazuma o integrisanom upravljanju prelazima, ali i zaključke Vlade Republike Srbije, u kojima je naglašeno da roba koja ide na sever i ostaje u ovom delu pokrajine ne podleže carinskim dažbinama.
Kako je za „Politiku” kazao Slaviša Milentijević, privrednik iz opštine Leposavić, predstavnik misije EU im je poručio da razume ove probleme, ali da Euleks nije nadležan da razmatra ova pitanja, već da će se na sastanku u Briselu pronaći rešenje.
„Ponovo ćemo se danas sastati sa predstavnikom Euleksa na Jarinju, ali predložićemo i predsednicima četiri opštine na severu Kosova da se održi zajednička sednica kako bi odbornici i privrednici odlučili o daljim potezima nakon kršenja Sporazuma o zajedničkom upravljanju prelazom Jarinje”, rekao je Milentijević.
Ovaj privrednik je kazao da se nezvanično čuje da je jedno od mogućih rešenja problema da Srbi sa severa akciznu robu i dalje carine na Merdaru, dok će komercijalna imati slobodan protok.
„Ukoliko se ovo ispostavi kao tačno, to će opet značiti da mi priznajemo kosovsku državu i da se na prelazu Jarinje uspostavlja granica. Jer ukoliko nas budu upućivali na Merdare to znači da moramo da imamo kosovska dokumenta, lične karte, saobraćajne isprave, pa bi se tako potvrdila ona teza u Prištini da smo Kosovari. Mi samo hoćemo da se ispoštuje sporazum između Dačića i Tačija, koji je nadgledala Ketrin Ešton, a dobro je poznat stav da mi ne želimo integraciju u sistem Prištine”, objasnio je Milentijević i dodao da „ono što je akcizna roba za Srbiju, nije i za Prištinu”.
Tačnije, prištinska carina pod akciznom robom vodi kiselu vodu, sokove, betonsko gvožđe... ali i još mnogo drugih proizvoda, koji se u Srbiji registruju kao roba za široku potrošnju.
Ukoliko se nastavi upućivanje privatnih preduzetnika sa severa na terminal u Južnu Mitrovicu ili na Merdare, Milentijević tvrdi da će sever Kosova ostati bez najosnovnijih životnih namirnica, bez nafte i naftnih derivata, a već su rafovi u severnokosmetskim prodavnicama osetnije prazni.
Dragiša Vasić, predsednik opštine Leposavić, za „Politiku” je rekao da je dobio informaciju da privrednici sa severa traže zajedničku sednicu četiri opštine, međutim, još nije definitivno doneta odluka kada će biti održana.
Marko Jakšić, član predsedništva DSS-a, za „Politiku” je kazao da je evidentno da se krši tačka 5 Zaključka Vlade Srbije, a samim tim shodno zaključcima od 6. decembra, koje je usvojila vlada RS, Sporazum o integrisanom upravljanju prelazima treba da se suspenduje.
– Odluku o daljim potezima, s obzirom na to da se krši dogovor na Jarinju, treba da donesu predsednici četiri opštine sa severa i načelnik okruga, kao što se i čulo na zajedničkoj sednici Skupština opština u Leposaviću, a zatraženo je da ovaj sporazum dobije i potvrdu Skupštine Srbije u vidu posebne rezolucije. Srbi su privremeno prekinuli proteste na Jarinju, zbog carine, a po mom mišljenju imajući sve ovo u vidu, ti protesti ponovo bi trebalo da budu demokratski vid otpora Srba, što je legitimno i legalno pravo svakog naroda – ističe Marko Jakšić.
 --------------------------------------------------------------
Završni radovi na zajedničkom prelazu Jarinje
Zbog asfaltiranja deonice puta u delu gde su postavljeni objekti za integrisano upravljanje prelazima, na magistralnom putu Kosovska Mitrovica – Raška, danas će biti obustavljen saobraćaj od po dva sata.
Kako je za „Politiku” potvrdio Izet Ljajić, direktor građevinske firme AD „Novi Pazar – put” zbog asfaltiranja puta u dužini od 200 metara, kao i asfaltiranja oko 60 metara „čitave širine” platoa koji je predviđen za uključivanje i isključivanje automobila koji dolaze iz Raške, odnosno Kosovske Mitrovice, prekid saobraćaja će biti od 10 do 12 i od 14 do 16 časova.
Ljajić navodi za naš list da je završen „najteži deo radova” a to je izgradnja potpornog zida visine 4,5 metara i dužine oko 50 metara, a početkom sledeće nedelje radiće se svetlosna signalizacija.

Usporavanje fiskalne integracije EU
Evropska unija 1. januara 2013. ulazi u „diskusioni semestar”, jučerašnji je ishod poslednjeg ovogodišnjeg (sedmog po redu) samita lidera „dvadesetsedmorice” u Briselu.
Lideri EU prvo su ozvaničili ministarske odluke o stvaranju centralnog nadzora poslovanja vodećih banaka evrozone i novoj pomoći Grčkoj. A zatim su, nakon 10 sati oštre noćne debate, sročili pet stranica teksta „smernica” za buduću debatu o jačanju fiskalnih i bankarskih integracija EU.
Voljom najbogatijih članica EU, niz ključnih predloga predsednika Evropskog saveta Hermana van Rompaja i predsednika Evropske komisije Žozea Manuela Baroza, stavljeni su „na led”. Rompajevu zamisao decembarskog dogovora o izdašnom jedinstvenom budžetu evrozone koji bi pomagao urušenim članicama, Angela Merkel je srozala na nivo buduće debate o skromnom „mehanizmu solidarnosti” sa najviše 20 milijardi evra u džepu. Barozov plan o jačanju monetarne unije nije ni spomenut u završnom saopštenju sa dvodnevnog samita.
„Pred evrozonom su godine bolnih reformi, usporenog privrednog rasta, rastuće nezaposlenosti i sporadične recesije. Plodovi reformi tržišta rada i drugih strukturnih reformi neće se osetiti još nekoliko godina: 2013. će biti godina novih izazova”, upozorila je nemačka kancelarka nakon samita.
Zvaničnici Evropske centralne banke slažu se sa mračnom procenom Merkelove.
„Ključni rizici po finansijsku stabilnost Evrope opstaju, i nema razloga za samozadovoljstvo”, ocenio je potpredsednik ECB Vitor Konstancio u najnovijem polugodišnjem izveštaju o stanju finansija EU.
Lideri EU su u ovom predbožićnom periodu prebacili loptu na teren nacionalnih ekonomija članica. Po mišljenju finskih zvaničnika, 2012. je za EU bila najbolja od tri prethodne godine.
„Predstoji opuštenija runda pregovora o budućnosti EU”, smatra finski premijer Jirki Katajnen.
„Kriza je globalna, ali su rešenja nacionalna. Sve što je bilo moguće u ovom trenutku, urađeno je na evropskom nivou. Sada je vreme da se svaka država članica usredsredi na sopstvenu privredu, strukturne i tržišne reforme, promenu doba odlaska u penziju, novih pravila za studentske stipendije”, precizirao je juče finski ministar Aleksandar Stub.
U pauzi do juna 2013. godine – jedinog okvirnog datuma spomenutog u završnom dokumentu poslednjeg ovogodišnjeg samita lidera EU – predsednik Evropskog saveta ima zadatak da spremi predlog nacrta „embrionske verzije mehanizma solidarnosti u evrozoni”. Predsednik Evropske komisije u istom periodu treba da osmisli novi predlog daljeg jačanja fiskalne i bankarske unije u Evropi, nakon italijanskih izbora u februaru, nemačkih na jesen i izbora za Evropski parlament 2014.

U pucnjavi u školi u Konektikatu 27 mrtvih, 18 dece
NjUTAUN – Najmanje 27 ljudi, među njima i 18 dece, ubijeno je kada je napadač otvorio vatru u osnovnoj školi u Njutaunu, u američkoj saveznoj državi Konektikat, javila je televizija Si-Bi-Es, pozivajući se na neimenovane zvaničnike.
Dvadesetčetvorogodišnji Rajan Lanza identifikovan je kao napadač koji je upao u školu u Njutaunu.
To su javili američki mediji, pozivajući se na policijske izvore. Lanza je takođe među žrtvama, a po svemu sudeći izvršio je samoubistvo kada je na lice mesta, u osnovnu školu „Sendi huk”, stigla policija.
Policija je privela njegovog mlađeg brata, zbog sumnje da je pomogao u napadu.
Izvor AP-a iz policije navodi da je majka napadača Nensi Lanza radila u školi kao nastavnica, dok drugi mediji navode da i ona verovatno među žrtvama napada.
Lanzina devojka i još jedan prijatelj iz države Nju Džersi vode se kao nestali.
Ovo je jedna od najsmrtonosnijih pucnjava u istoriji SAD, gde takvi napadi nisu neuobičajeni.
Školu „Sendi Huk” pohađaju deca od pet do 10 godina, preneo je Rojters.
Među žrtvama su direktor škole i psiholog, javio je Si-En-En, dok lokalni mediji navode da je ubijen i napadač (24), kod koga su pronađena četiri komada oružja.
Ima i nepotvrđenih izveštaja o drugom napadaču pošto su očevici prijavili da je ispaljeno nekoliko desetina hitaca.
Na televizijskim snimcima vide se policajci i ambulantna vozila na licu mesta, kao i roditelji okupljeni oko škole.
„Bilo je užasno”, rekla je Brenda Lebinski, majka učenice koja pohađa treći razred. „Svi su bili u panici - roditelji, đaci. Neka deca su izašla iz škole okrvavljena. Ne znam da li su pogođena, ali na njima je bilo krvi.„
Lebinski je dodala da joj majka jedne učenice rekla da je „maskirani čovek” ušao u kancelariju direktora i otvorio vatru.
Učitelj njene ćerke je, čime je čuo hice, zaključao učionicu i smestio svu decu u jedan ugao, kazala je ona.
Jedna devojčica je opisala kako je čula nekoliko pucnjeva dok je bila na času fizičkog. Ostala deca su počela da plaču, a učitelji su ih sproveli u obližnju prostoriju, rekla je ona.
„Onda je došao jedan policajac i rekao nam da trčimo napolje i tako smo i uradili”, kazala je devojčica.
Na snimcima se vide đaci, od kojih su neki u suzama, a drugi preplašeni, kako preko parkinga odlaze u pratnji odraslih.
Predsednik Barak Obama je obavešten o tragičnom događaju, izjavio je večeras portparol Bele kuće Džej Karni.
„Još čekamo nove informacije o incidentu u Konektitatu”, odgovorio je Karni na pitanje novinara o tome kako je Obama reagovao na vest, ali je dodao da Obama ostaje posvećen nastojanjima da se ponovo uvede zabrana ubojitog oružja.
Sve škole u Njutaunu su zatvorene posle pucnjave.
Njutaun ima 27.000 stanovnika i nalazi se 130 kilometara severoistočno od Njujorka.
Napadi ove vrste nisu retki u SAD. U Oregonu je u utorak naoružani napadač otvorio vatru u tržnom centru i ubio dvoje ljudi, a potom i sebe.
U julu je tokom prikazivanja filma „Betmen” u bioskopu u Koloradu napadač ubio 12, a ranio 58 ljudi.
Dosad najsmrtonosnija pucnjava odigrala se 2007. godine na univerzitetu Virdžinija tek, kada su ubijene 32 osobe.
----------------------------------------------
Hronologija pucnjava u SAD
NjUJORK –Najpoznatiji incident iste vrste u SAD dogodio se na Virdžinija Tek univerzitetu, u aprilu 2007. godine, kada je Čo Seung-Hui, južnokorejski student, star 23 godine, ubio 32 ljudi, posle čega je izvršio samoubistvo. Sledi hronologija:
- 1. novembra 2012 - Najmanje četiri osobe su ranjene u pucnjavi koja se dogodila tokom žurke organizovane povodom „Noći veštica” na jednom univerzitetu u Los Anđelesu, a napadač je uhvaćen. Reč je o privatnom univerzitet u Los Anđelesu sa više od 38.000 studenata, većinom stranaca.
- 22. oktobra 2012 - Tri osobe su ubijene, a četiri ranjene u pucnjavi koja se dogodila u tržnom centru na periferiji grada Milvoki. Napadač Redklif Haton (45) nekoliko sati kasnije pronađen je mrtav. Jedna od žrtava bila je i Hatonova bivša supruga.
- 19. oktobra 2012 - Naoružani napadač otvorio je vatru u jednom salonu lepote na Floridi, usmrtivši tri žene i ranivši menadžerku, a zatim je otišao u kuću prijatelja i izvršio samoubistvo.
- 28. septembra 2012 - Jedan naoružani muškarac ubio je četiri i ranio još toliko osoba u prostorijama firme „Aksent sajnidž sistems” u Mineapolisu. Ubica je nakon zločina presudio i sebi, navodi američka agencija.
- 14. avgusta 2012 - Polučasovna pucnjava usledila je kada je tridesetpetogodišnji muškarac otvorio vatru na policiju i izvršitelje koji su došli na vrata njegovog stana. Ubijeni su sudski izvršitelj i policajac, da bi na kraju policija usmrtila vinovnika. Pucnjava se dogodila u blizini univerzitetskog kampusu Koledž Stejšen, 145 kilometara severozapadno od Hjustona.
- 5. avgusta 2012 - Sedam osoba, uključujući naoružanog napadača, Vejda Majkla Pejdža, 40-godišnjeg vojnog veterana, izgubilo je život u pucnjavi u hramu Sika u predgrađu Milvokija, Ouk Kriku, u američkoj državi Viskonsin.
- 19. jula 2012 - U pucnjavi na premijeri novog filma o Betmenu „Uspon mračnog viteza”, u gradiću Aurora, nedaleko od Denvera, poginulo je 12 ljudi a skoro 60 je povređeno. Počinilac 25-godišnji Džejms Holms ubrzo je uhapšen.
- 17. jula 2012 - U pucnjavi koja se dogodila u Taskaluzi, u američkoj državi Alabama, 17 ljudi je povređeno, od kojih četvoro teško. Pucnjava se dogodila 30 minuta posle ponoći u „Koper top baru”.
- 25. juna 2012 - Dvojica dečaka, uzrasta od sedam i osam godina, ranjeni su u pucnjavi u Vašingtonu, dok su na ulici čekali da dobiju besplatan ručak ispred jednog od socijalnih centara. Pucnjava se dogodila u sred bela dana, u jugoistočnom delu američke prestonice, koja je poznata po okršajima bandi i svakodnevnim kriminalnim akcijama. Neidentifikovani napadač uspeo je da pobegne.
- 30. maja 2012 - Pet osoba ubijeno je u Sijetlu, na severozapadu SAD, od kojih četvoro u jednom kafiću, a još jedna osoba prilikom otmice automobila, a napadač, 40-godišnji Jan Li Stavicki je potom izvršio samoubistvo.
- 2. maja 2012 - Bivši marinac Džejson Redi ubio je četvoro ljudi u gradu Gilbert u Arizoni pre nego što je izvršio samoubistvo.
- 9. aprila 2012 - Tri odrasle osobe ubijene su u dečjem obdaništu u Bruklin Parku, u Minesoti, a osumnjičeni je, po svedočenjima očevidaca pobegao na biciklu.
- 2. aprila 2012 - Na koledžu u Ouklendu, u Kaliforniji, 43-godišnji Amerikanac korejskog porekla po imenu Uan Go ubio je sedmoro ljudi, a ranio troje.
- 8. marta 2012 - U pucnjavi na psihijatrijskoj klinici Pitsburškog univerzitetskog medicinskog centra u prestonici američke države Pensilvanija ubijeno je dvoje, a sedam osoba je ranjeno.
- 27. februara 2012 - U srednjoj školi u blizini Klivlenda, u gradiću Čardon, tokom doručka u školskoj kafeteriji, kada je đak te škole Ti Džej Lejn otvorio vatru iz automatskog oružja, ubijeno je troje, a ranjeno sedmoro ljudi.
- 1. januara 2012 - U pucnjavi koja se tokom novogodišnje noći dogodila u jednom stanu, u predgrađu San Dijega Koronadu, ubijeno je četvoro ljudi, među kojima jedna žena.
- 25. decembra 2011 - Čovek obučen kao Deda Marz na Božić je u jednoj kući u Teksasu, u Grejpvajnu usmrtio šest svojih rođaka i potom sebi oduzeo život. Policija je zatekla četiri mrtve žene i tri muškarca, od kojih su najmlađi imali 18, a najstariji 60 godina.
- 8. decembra 2011 - Na parkingu univerziteta Virdžinija tek ubijen je policajac, a ubica je potom pronađen mrtav. Ovaj napad izazvao je veliku pažnju, pošto se na tom Univerzitetu dogodilo jedno od najtežih masovnih ubistava u SAD 2007. kada je student iz Južne Koreje Seung-Hui Ćo ubio 32 osobe, ranio više od 20, da bi na kraju izvršio samoubistvo.
- 15. novembra 2011 - U pucnjavi u kampusu Univerziteta Berkli u Kaliforniji, jedna osoba je povređena, a napadač je potom uhvaćen. Pucnjava se dogodila na oko 800 metara od mesta gde se održavao protestni skup studenata ovog univerziteta zbog podizanja cena školarina.
- 12. oktobra 2011 - Naoružani napadač ubio je u jednom frizerskom salonu, u tržnom centru, u primorskom mestu Sil Bič, oko 50 kilometara jugoistočno od Los Anđelesa, osam osoba i teško ranio jednog čoveka, posle čega ga je policija uhapsila.
- 6. septembra 2011 - Ukupno pet osoba je poginulo, a sedam je ranjeno kada je naoružani muškarac pucao na grupu pripadnika Nacionalne garde, koji su obedovali u restoranu u američkoj saveznoj državi Nevadi, u Karson Sitiju. Eduardo Sension (32) pucao je iz „kalašnjikova”, ubivši na licu mesta trojicu gardista, pre nego što je izvršio samoubistvo. Četvrta žrtva, pripadnica Nacionalne garde, preminula je docnije.
- 7. avgusta 2011 - U porodičnoj svađi u Kopliju, Ohajo, osam osoba je poginulo, među kojima i jedno dete, među poginulima je i napadač.
- 24. jula 2011 - Naoružani napadač otvorio je vatru na jednom terenu za vožnju rolera u gradu Grand Preri u Teksasu, pri čemu je ubijeno petoro ljudi, a ranjeno četvoro. Napadač je zatim izvršio samoubistvo. Pucnjava je usledila posle tuče koja je izbila na rođendanskoj zabavi koja se odvijala na ovom prostoru.
- 2. juna 2011 - U američkoj saveznoj državi Arizona Karej Hal Dies ubio je pet i ranio jednu osobu, a zatim i sebi oduzeo život. Među žrtvama našao se i advokat koji je zastupao njegovu bivšu suprugu prilikom brakorazvodne parnice, što je bio Diesov peti razvod.
- 23. januara 2011 - U Detroitu, u američkoj saveznoj državi Mičigen, naoružani napadač je otvorio vatru u policijskoj stanici i ranio četiri policajca pre nego što je ubijen. Istog dana u gradu Port Orčard, u saveznoj državi Vašington, dvoje ljudi je ubijeno, a dva policajca su ranjena u pucnjavi ispred supermarketa.
- 19. januara 2011 - Dvoje petnaestogodišnjaka je ranjeno, od kojih jedan teško, kada je u školi u Los Anđelesu slučajno opalio pištolj koji je jedan učenik nosio u rancu.
- 8. januara 2011 - U Tusonu, u Arizoni, tokom političkog skupa, ispred supermarketa Sejfavej, Džared Li Lafner (22) ubio je šest osoba, među kojima jednu devetogodišnju devojčica i federalnog sudiju, a ranjeno je još 12 osoba. Teško je ranjena i kongresmenka Gabrijela Gifords koju je napadač pogodio u glavu iz neposredne blizine.

Evropski korak ka bankarskoj uniji
Evropska centralna banka (ECB) od 2014. godine će direktno nadzirati poslovanje 200 vodećih banaka unutar evrozone, sa pravom da interveniše u preostalih 5.800 manjih banaka, ako proceni da posrću. To je srž dogovora koji su u noći između srede i četvrtka postigli ministri finansija evrozone, nakon 12 sati naporne debate.
„Evropa je učinila prvi korak ka stvaranju bankarske unije. Dogovor o jedinstvenoj superviziji je temeljni korak ka restauraciji finansijske stabilnosti Evrope”, ocenio je Mišel Barnije, evropski komesar za unutrašnje tržište.
Postignuti dogovor je složeni kompromis, kojim mogu da budu zadovoljni vodeći akteri napete višemesečne debate o njenom profilu i ovlašćenjima, pre svih Nemačka i Velika Britanija, ocenjuje londonski „Fajnenšel tajms”.
Po novom, evropske banke sa imovinom većom od 30 milijardi evra biće stavljene pod direktnu kontrolu supervizora ECB u Frankfurtu. Taj finansijski cenzus ispunjava znatan broj francuskih i tek mali broj nemačkih banaka, tako da nije ni čudo što je trećina maratonske ministarske debate utrošena na premošćivanje razlika između Pariza i Berlina.
„Uspeli smo da obezbedimo ispunjenje glavnih zahteva Nemačke”, poručila je kancelarka Angela Merkel.
Najmoćnija ekonomija Evrope uspela je da do najranije 2014. godine odloži mogućnost da ECB i trajni evropski spasilački fond (težak 500 milijardi evra) direktno pomogne finansijski urušenim bankama. Nasuprot tome Španija, Francuska i Italija su insistirale da se što pre omogući ta „direktna spasilačka dokapitalizacija”.
Velika Britanija je uspela da izdejstvuje da centralna nadzorna sekcija ECB i ubuduće tesno sarađuje sa Evropskom bankarskom upravom (EBA) čije je sedište u londonskom Sitiju. Zvanični London izborio se da ECB pri budućem nadzoru odluke o svojim sledećim potezima donosi mešavinom proste i kvalifikovane većine, koja obezbeđuje da članice EU koje nisu u sastavu evrozone, ne budu unapred marginalizovane.
„London je finansijska prestonica Evrope. U bankama Velike Britanije stoji oko 1.400 milijardi funti aktive čuvanih u evrima i zato London ne može biti posmatrač u debati o budućnosti finansijske arhitekture Evrope”, upozorio je Mark Boleat, predsednik Udruženja finansijskih aktera Sitija.
Britanski premijer Dejvid Kameron smatra da je postignuti dogovor „dobar za celu EU, i da su njime zaštićene i njene članice koje neće pristupiti budućoj bankarskoj uniji”.
Inače, Velika Britanija, Švedska i Češka već su najavile da neće pristupiti budućoj bankarskoj uniji.
„Odluka o bankarskoj uniji biće tužan dan za Evropu. Sada se sprema korak ka jedinstvenim evropskim porezima, evropskim transferima... To je korak u pogrešnom pravcu, koji može biti popularan među evropskim birokratama. Verujem da veoma mali broj Evropljana stvarno želi takav razvoj”, ocenio je Anders Borg, ministar finansija Švedske.
Tempo i smer daljih finansijskih integracija Evrope u ovom trenutku su neizvesni, a dvodnevni samit EU koji je počeo sinoć biće samo jedan u nizu na kojem će se iscrtavati konture buduće evropske fiskalne i bankarske unije.

Korejska zagonetka za Amerikance
Od našeg stalnog dopisnika
Vašington – Brigama koje na uoči početka drugog predsedničkog mandata ima preko glave – „fiskalna litica”, iranski nuklearni program, sirijska pobuna, egipatska ustavna kriza, izraelsko-palestinska blokada, Avganistan – Barak Obama je upravo dodao još jednu.
Stigla mu je, kao božićni poklon, iz Severne Koreje – to je uspela proba njene najnovije rakete i lansiranje njenog prvog veštačkog satelita u orbitu. Pjongjang je time ne samo gurnuo prst u oko Americi, nego i prekršio sankcije Ujedinjenih nacija, uznemirio Južnu Koreju, zabrinuo Japan i u nezgodan položaj doveo svog jedinog saveznika, Kinu.
Problem koji je ovo donelo američkom predsedniku nije nimalo jednostavan. Pored toga što je to municija za njegove protivnike, kao novi argument njihovim tvrdnjama da je Amerika s njim na čelu sve slabija i sve manje uticajna, to je i nova potvrda neuspeha njegove politike „strateškog strpljenja” prema režimu koji je nepoćudan i po mnogo čemu jedinstven.
„Ćosun” (kako joj se ime izgovara na korejskom), Demokratska Narodna Republika Koreja (zvanično), ili samo NRK – zemlja sa oko 25 miliona stanovnika, već dve decenije izložena američkim i međunarodnim sankcijama, jedna od najsiromašnijih nacija sveta i svakako najizolovanijih – igra neku svoju igru kojoj dosad nije uspeo da parira nijedan američki predsednik. To je stalno osciliranje između popuštanja i zatezanja: kad se u Vašingtonu pomisli da je, bilo štapom bilo šargarepama, Pjongjang malo pripitomljen, on se već u sledećem trenutku otme.
Obamin cilj da režim „angažuje”, da njegovo ponašanje „umeri” i da ga vrati pregovorima o denuklearizaciji uvek je i blizu i daleko. Dosad je postignuto nekoliko obećavajućih sporazuma, vođeni su šestočlani pregovori, ali ono što je neprijatna realnost, to je da Pjongjang u stvari može da radi šta hoće. Oštrije sankcije od postojećih nisu prvo izgledne, a drugo, na ulogu parije se već navikao i na neki način mu odgovara.
Izneverene su i nade da će treći predstavnik političke dinastije Kimovih koji zemlju vodi od njenog nastanka, 1948, mladi (28 ili 29) Kim Džong Un, koji je okićen titulama vrhovnog vođe, predsednika Centralne vojne komisije i vrhovnog komandanta (sa činom maršala) – započeti neke smislene reforme.
Možda i hoće, ali lansiranje satelita u orbitu mu je svakako bilo potrebno kako za unutrašnju konsolidaciju, tako i za ono što su uspešno činili i njegov deda i otac mu: da sa svetom, a pre svega sa najvećom silom – trguje strahom.
U tu trgovinu Ćosun je mnogo uložio: prema južnokorejskim procenama oko tri milijarde dolara u poslednjih 14 godina. Roba koju uspešno prodaje ima više modela: strah od nuklearnog oružja, strah od nekontrolisanog raspada, strah od reka gladnih izbeglica i strah od brzog ujedinjenja.
Svaki od ovih artikala ima svoje mušterije. Bombi (izvršene su dve nuklearne probe, a treća je u najavi), s obzirom na nepredvidivost režima, plaše se podjednako Južna Koreja i Japan. Što se SAD tiče, uprkos lansiranju satelita, balistička raketa sa nuklearnom bojevom glavnom još je na dugom štapu.
Nekontrolisani raspad ne odgovara ni Kini ni Južnoj Koreji: haos u nuklearno naoružanoj zemlji sa 25 miliona ljudi nije prijatna pomisao. Pošto su, više od dve decenije od rušenja Berlinskog zida, izjalovljene nade da će pasti i onaj korejski duž 38. paralele i do ujedinjenja podeljene nacije doći po nemačkom modelu – jedna Koreja ostaje cilj, ali koji niko ne želi da se ostvari koliko sutra.
Prosperitetni korejski jug teško da bi izdržao navalu siromašne braće sa severa. Kini svakako ne odgovara nova velika Koreja koja bi bila pod američkim kišobranom.
Zato nema šansi da Peking u Savetu bezbednosti pristane na nove sankcije koje bi njenog suseda i klijenta stvarno zabolele.
Zbog toga će Kim Džong Un nastaviti putem svog pokojnog oca čija će prva godišnjica smrti biti obeležena u ponedeljak: da čas provocira, čas pregovara.
Posle najnovije provokacije na redu su dakle pregovori. Baraku Obami ne preostaje ništa drugo nego i da dalje bude „strateški strpljiv”.

Lajčak: Savet EU pružio šansu Srbiji
BEOGRAD –Zamenik premijera i ministar spoljnih poslova Slovačke Miroslav Lajčak izjavio je da zaključci Saveta Evropske unije pružaju jasnu šansu Srbiji da otvori pregovore o pristupanju EU naredne godine.
„Ključno očekivanje od Srbije odnosi se na to da njena vlada ostane na trenutnom kursu kada je reč o unutrašnjim reformama i dijalogu s Prištinom”, rekao je Lajčak u intervjuu listu „Danas”, komentarišući odluku šefova diplomatija EU da preporuče mogućnost otpočinjanja pregovora o pristupanju Srbije u periodu između 1. januara i 1. jula 2013.
Lajčak je kazao da je Slovačka tokom ministarskog sastanka u Briselu podržavala princip „svakome treba suditi po njegovim zaslugama”.
„Drago mi je što je takav princip za koji smo se zalagali uvršten i u zaključke Saveta”, rekao je Lajčak.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.


  </body>
 </text>
</TEI>