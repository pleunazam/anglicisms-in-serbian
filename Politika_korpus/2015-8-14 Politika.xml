<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2015-8-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2015/8/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="magazin">
Vil Smit će producirati rimejk serije „Princ sa Bel Era"
LOS ANĐELES – Kultna američka serija iz 1990-ih, „Princ sa Bel Era”, koja je proslavila Vila Smita i promovisala hip-hop muziku, dobiće novu verziju.
Vil Smit i njegova produkcijska kuća Oberbrook Entertainment trenutno rade na rimejku popularnog sitkoma koji se od 1990. do 1996. prikazivao na američkoj televiziji En-Bi-Si.
Reč je o „savremenoj porodičnoj komediji” koja će biti inspirisana serijom „Princ sa Bel Era”, tj. situacijom u kojoj glavni lik dolazi u nepoznatu sredinu.
Seriju će producirati Vil Smit i njegova supruga Džejda Pinket-Smit.
Iako vest još nije zvanično potvrđena, list Hafington post već predviđa da će glavnu ulogu imati Smitov sin, Džejden, koji je na sebe skrenuo pažnju rolom u akcionom filmu „Karate Kid”.
Vil Smit je za ulogu u seriji „Princ sa Bel Era” dva puta bio nominovan za nagradu Zlatni globus.

Elvisov privezak prodat za 32.000 dolara
Prema izveštajima agencija
Memfis – Zlatni privezak sa dijamantom koji je Elvis Prisli poklonio muzičaru Semiju Dejvisu Džunioru jedan je od oko 150 predmeta koji su prodati na aukciji u dugogodišnjem domu kralja rokenrola – Grejslendu.
Aukcija održana u Memfisu deo je „Elvisove nedelje”, godišnjeg sećanja na čuvenog pevača, a privezak je, izvestile su svetske agencije, prodat za 32.000 dolara. Među drugim hitovima ove prodaje bili su Elvisov pištolj koji je kupljen za 96.000 dolara, preneo je Tanjug, kao i majica koju je kralj rokenrola nosio, a koja je prodata za 32.500 dolara, izvestila je Beta.
Ponude su nekoliko nedelja pre aukcije prihvatane i onlajn, a na aukciji su se našli i predmeti „treće strane”, što znači da nijedan predmet nije vlasništvo Grejslenda. Prvobitno je planirano da na aukciji budu 174 Elvisova predmeta, ali je menadžerka aukcijske kuće Grejslend Lora Piket rekla da je 14 povučeno radi ponovne procene, preneo je AP. Ona nije dala druga objašnjenja, ali je najavila da će se ti predmeti naći na narednim aukcijama. Među povučenim predmetima su odelo – „starbast” kombinezon koje je Prisli nosio na koncertima u Las Vegasu i gitara na kojoj su se potpisali Prisli, Džoni Keš, Karl Perkins i Džeri Li Luis.
Ovo je bila treća aukcija Prislijevih stvari. Prva je organizovana na njegov rođendan, a druga tokom prošlogodišnje „Elvisove nedelje”.
Elvis Prisli je preminuo 16. avgusta 1977. u 42. godini.

Zek Efron u timu „Čuvara plaže”
Mladi glumac Zek Efron uspešno je okončao pregovore za ulogu u filmu „Čuvari plaže'” u kom će mu, za sada, društvo praviti Dvejn Džonson.
U centru dešavanja je spasavanje plaže od ekološke katastrofe koju namerava da napravi naftni tajkun. Prema prvobitnom scenariju, Efron i Džonson glumiće likove koji će pokušati da spreče katastrofu.
- Ovo je veliki projekat i biće potpuno drugačiji od serije koju smo gledali devedesetih. Ambiciozni film kog vode Džonson i Gordon ponudiće osveženu priču i mnogo noviteta, izjavio je Efron.
Efron je postao planetarno popularan sa ulogom u filmovima „Srednjoškolski mjuzikl” u kom je glumio sa Vanesom Hadžins i Ešli Tizdejl. Nekadašna Diznijeva zvezda oprobala se u mjuziklu „Hairspray” i komediji „ Bad Neighbours”.
Kao što je ranije najavljeno, „Čuvari plaže” koji će obilovati komičnim scenama režiraće Set Gordon koji je zaslužan za ostvarenja „Užasni šefovi” i „Kradljivac identiteta”, dok je će snimanje najverovatnije početi u februaru sledeće godine.
Originalna priča o „Čuvarima plaže” oblikovana je u vidu serije koja je emitovana dvanaest godina – od 1989. do 2001. Serija je od tadašnjih anonimusa Pamele Anderson i Dejvida Haselhofa napravila svetski poznate ličnosti. Još nije poznato da li će se neko od njih pojaviti u filmskoj verziji. Posle originalne serije, emitovana su dva spin-ofa – „Čuvari plaže: Havaji” i „Baywatch Nights”.

Autošovinizam – prezir prema svojima
Ljudi počinju da preziru kada procene da je neko ispod nekog pretpostavljenog „minimuma” ljudske vrednosti. Drugim rečima, preziru onoga za koga veruju da ne vredi, da mu se negira ljudskost. Zato je prezir dehumanizujuće, neprijateljsko osećanje, što najbolje pokazuje izbor reči – uvreda – kojima se prezir govorno izražava.
Istorijski gledano, prezir je odnos „nas” prema „njima”, našeg plemena prema njihovom plemenu, naše porodice prema njihovoj. Tipično je da pripadnici jedne zajednice posmatraju pripadnike neke druge, od njih različite zajednice, isključivo kroz svoje vrednosti, zbog čega zaključuju da su ovi drugi čudni, to jest da ne vrede. U nekadašnjim monolitnim društvima takav kulturni prezir je služio očuvanju vrednosne matrice date zajednice, jer je dovodio do toga da svi drukčiji budu odbačeni. Danas, kada su društva heterogena, sastavljena iz brojnih subkultura, kada je multikulturalnost vrednost i kada se promoviše trpeljivost, ovaj kulturni prezir ne samo da je izgubio zaštitnu funkciju već putem etiketiranja i odbacivanja doprinosi nastanku „devijantnih” subkultura.
Pojedinci mogu da osećaju prezir prema sebi samima. Samoprezir nastaje tako što ljudi počnu da uslovljavaju vlastito osećanje lične vrednosti. Smatraju da oni takvi kakvi su ne vrede, već da je potrebno da ispune neki kriterijum koji su sebi zadali, da bi vredeli. Kada shvate da ne mogu da ispune zadati kriterijum, tada počinju da preziru sami sebe. Tako, na primer, devojka koja je usvojila da su dugačke ženske noge uslov za lepotu prezire svoj izgled, jer smatra da je ružna zato što joj noge nisu dovoljno dugačke.
Između prezira prema „onima” i prezira prema sebi nalazi se treći oblik prezira, a to je prezir prema svojima. To znači da osoba počne da prezire članove svoje grupe, to jest grupe iz koje je potekla – bilo porodice bilo zajednice.
Nastanak prezira prema svojima je kompleksan i zato se predstavlja primerom. Pretpostavimo da dete iz siromašne porodice stalno gleda kako živi susedna, bogata porodica. Ono sa žudnjom gleda šta drugi rade i šta sve imaju. Ono počinje da se ljuti na svoje siromašne roditelje što nisu bogati i pita se zašto ono nije imalo sreću da se rodi u toj bogatoj porodici. Tokom igre sa decom bogatih suseda shvati da ga oni pomalo preziru zato što je siromašno i što nema skupe igračke. Tada ono počinje da se oseća manje vrednim, da se pred nepoznatim ljudima stidi svoje porodice, da na razne načine pokazuje da im ne pripada, da je ono drukčije. Boli ga i to što ga bogati nikada ne prihvataju u potpunosti, iako im se dodvorava i čini brojne usluge.
Još od turskog doba prezir prema svojima je osnova autošovinizma, znak neprijateljski podeljene, bolesne zajednice.
    </div>
    <div id="zdravlje">
„Koka-Kola” lažirala istraživanja
Američka kompanija „Koka-Kola” prinuđena je da se brani posle otkrića „Njujork tajmsa” da je tajno finansirala naučnike da odbace vezu gaziranih pića i gojaznosti.
„Globalna mreža za energetski balans” (GEBN) predstavlja se kao neprofitna organizacija koja primenjuje inovativna rešenja za prevenciju bolesti povezanih sa lošom ishranom i manjkom fizičke aktivnosti, ali nije otkrivala da joj je finansijer čuvena kompanija iz Atlante, najveći svetski proizvođač bezalkoholnih pića. Zato ne čudi što se u izveštajima njenih „naučnika” tvrdilo da za epidemiju gojaznosti među Amerikancima nisu kriva gazirana pića, već manjak fizičke aktivnosti.
„Koka-Kola” nije direktno odgovorila na prozivke, već je ponovila da podržava napore da se smanji potrošnja kalorija među američkim stanovništvom.
Zdravstveni radnici i naučnici koji tvrde da gazirana pića itekako utiču na gojaznost i dijabetes kažu da je ovo rastući trend, jer kompanije pokušavaju da utiču na javno mnjenje preko naučnika.
„Koka-Kola” se trudi da zaustavi pad potrošnje svojih gaziranih pića od kraja devedesetih, jer su se potrošači u strahu od gojaznosti i drugih zdravstvenih problema okrenuli vodi, čaju i energetskim napicima.
„Tajms” navodi da je „Koka-Kola” pomogla osnivanje pomenute organizacije sa milion i po dolara i da je njen sajt registrovan na adresi sedišta kompanije u Atlanti.
Predsednik „Globalne mreže za energetski balans” Džejms Hil, inače profesor medicinskog fakulteta Univerziteta Kolorada, objasnio je da je kompanija registrovala sajt jer oni nisu znali kako to da urade, ali da ne vodi ona glavnu reč, već naučnici.
Kao odgovor na ovu priču, internetom kruži istraživanje na temu šta se dogodi ljudskom organizmu kada se potpuno odbace gazirana pića.
-------------------------------------------------------------------------------
Šta se događa telu kada ostavite gazirana pića
Bićete manje gladni
Bez obzira na tvrdnje „Koka kole”, njen glavni proizvod se pravi od visokofruktoznog kukuruznog sirupa i izaziva gojenje. U jednoj limenci ima kalorija koliko u kesici gumenih bombona, ali 10 grama više šećera. I dijet-kola izaziva gojenje tako što pojačava želju za slatkišima, jer telo očekuje veliku količinu kalorija kada oseti sladak ukus. Stomačni mišići se opuštaju iščekujući hranu i oslobađaju se hormoni, pa će mnogi posegnuti za viškom hrane da ispune „očekivanja” stomaka.
Izgledaćete mlađe
Jedno novije istraživanje je pokazalo da se prilikom ćelijske deobe telomere (na krajevima hromozoma štite gene) prirodno skraćuju, što je proces povezan sa starenjem i raznim bolestima. Naučnici su ustanovili da zaslađene sode, ako se piju svakodnevno, utiču na skraćivanje telomera, što može da izazove hronične bolesti poput dijabetesa i srčanih oboljenja. Zapravo, zaslađena gazirana pića doprinose starenju ćelija isto koliko i pušenje.
Oslabićete
Dijetalna pića nemaju kalorija ali izazivaju lučenje insulina, a on sprečava gubitak kilograma. Insulin je glavni hormon u telu za čuvanje masti. Ustanovljeno je da se za deset godina ljudi koji piju više od dve limenke dijet-sode dnevno četiri puta više ugoje u struku u odnosu na one koji nemaju tu naviku.
Bićete manje bolesni
Kiselost sode nije dobra za organe za varenje, uništava zubnu gleđ i pogoršava gorušicu. Posebno su opasne dijet-sode jer veštački zaslađivači utiču na zdrave bakterije u digestivnom sistemu, što dalje utiče na mnogo toga, od kontrole šećera i gojaznosti do rada odbrambenog sistema. Za svakih pet odsto kalorija iz veštačkih zaslađivača rizik od dijabetesa se povećava za 18 odsto, a rizik od lošeg holesterola i bolesti srca povećava se posle samo dve nedelje redovnog konzumiranja pića na bazi kukuruznog sirupa.
Smanjiće se skrivene masti
U jednoj studiji u Danskoj ispitanici su šest meseci pili zaslađenu sodu, mleko sa istim brojem kalorija, dijet sodu i vodu. Kod svih je
nivo ukupne telesne mnasnoće ostao isti, ali kod onih koji su pili klasičnu sodu drastično je porastao nivo opasnih skrivenih masti, kao što su one na jetri ili skeletu.
Smanjuje se rizik od preloma
Karamel boja u „koka-koli” sadrži veštački fosfor koji dugoročno loše utiče na kosti. Posebno je loš za osobe koje imaju bilo kakav problem sa bubrezima.
Imaćete više energije
Glavni razlog što pijete gazirano je možda umor, ali previše kofeina izaziva dehidraciju i preteranu stimulaciju nervnog sistema, što izaziva umor. Smanjeni unos kofeina doprinosi većoj energiji, jer ovaj sastojak izaziva velike energetske uspone i padove. Odbacivanje sode ima pozitivan domino efekat, jer se ljudi obično okreću kvalitetnijoj hrani u kojoj ima više energije za naše telo.
    </div>
    <div id="kolumna">
Histerija oko dana sećanja
Iznenadila me je histerija i negativna energija koja se izlila na predlog premijera Vučića da se lideri zemalja zapadnog Balkana dogovore o zajedničnom danu sećanja na sve žrtve u sukobima devedesetih.
Već na nagoveštaj da će Vučić 27. avgusta na bečkom samitu posvećenom zapadnom Balkanu predložiti zajednički dan sećanja na sve žrtve, reagovao je hrvatski premijer Milanović odbacivši ideju uz obrazloženje da „niti mi ikome propisujemo praznike i dane žalosti, niti će iko to nama". Potom je Hašim Tači poručio iz Prištine da Vučićev predlog predstavlja „relativizaciju i ponovno pisanje istorije”. Dodao je i da „ne možemo izjednačiti one koji su podsticali, organizovali i počinili genocid s onima koji su branili svoje domove”. A onda se oglasio i Bakir Izetbegović: „Vučićeva inicijativa o zajedničkom danu sećanja preuranjena je i nedorečena.” Prema njegovom mišljenju, inicijativi mora da prethodi završetak procesa stabilizacije i normalizacije ukupnih odnosa u regionu.
Ideja zajedničke komemoracije, naizgled prirodna i prigodna, sudeći po brzini i sadržaju reakcija, jako je uznemirila regionalne lidere i primorala ih da reaguju kao poliveni vrućom vodom. Zašto? Čemu takva reakcija?
Gde je premijer Milanović pronašao Vučićevu nameru ili želju da Hrvatskoj propisuje praznike i dane žalosti? Gde je čuo da ga Vučić poziva da on to propisuje Srbiji? Gde je Hašim Tači u ideji srpskog premijera pronašao relativizaciju bilo kog zločina? Gde je uočio skrivenu nameru da neko ponovo piše istoriju? Odakle mu ideja da neko želi da izjednačava bilo koga i bilo šta? Kako gospodin Izetbegović zamišlja „završetak procesa stabilizacije i normalizacije ukupnih odnosa u regionu” bez konkretnih akcija koje bi doprinele stabilizaciji i normalizaciji?
Erupcija nasilja u Srebrenici i nedolična proslava „Oluje” sa „pevanjem i pucanjem”, to jest sa vojnom paradom i Tompsonovom ustašoidnom terevenkom u organizaciji Vlade Republike Hrvatske, na veoma su slikovit i poučan način pokazale koliko je mir i stabilnost regiona fragilna stvar. U isto vreme, oba događaja su pokazala i da nema dovoljno velikog koraka u normalizaciji odnosa zemalja bivše Jugoslavije koji se ne bi mogao poništiti, u tili čas, nepromišljenim potezom neke od zainteresovanih strana. Pokazala su i da je mir u regionu vrednost na kojoj se mora raditi stalno i uporno i na koji se mora misliti uvek, naročito kada su u pitanju datumi i jubileji oko kojih se koncentriše višak pažnje i emocija.
U tumačenju razloga za ishitrene negativne reakcije, analitičari su istakli da svaki od trojice političara koji su predlog odbili ima valjan motiv. Pa je rečeno da Tačiju, u trenutku kada pritiska skupštinu da protiv svoje volje osnuje specijalni sud za ratne zločine OVK, mirotvorni predlog koji dolazi iz Srbije nikako ne odgovara. Milanović je, praktično, proslavom „Oluje” i akcijom oko Piranskog zaliva, već započeo kampanju za parlamentarne izbore, te zato mora da pokaže čvrst stav prema „srpskom pitanju”. Izetbegović nema akutnu potrebu, ali se podrazumeva da njegovi glasači uvek očekuju od njega ponašanje kakvo je odbijanjem predloga i ispoljio.
Dakle, sva tri lidera imaju alibi za svoje postupke i motiv koji u demokratskim društvima predstavlja neupitnost – potrebu da ne izgube glasove, da im ne padne rejting.
Negde sam pročitao da je jedna od zamerki Vučiću, odavde, iz Srbije, da mu je predlog u stvari „marketinške” prirode. Zašto bi, pitam se, Vučiću odgovaralo da u vreme porasta animoziteta prema komšijama, animoziteta kome je, osim nasilja u Srebrenici i proslave „Oluje”, doprinela čak i vaterpolo utakmica Srbije i Hrvatske, tačnije odluka HRT-a da ne prenosi dodelu medalja samo da hrvatski gledaoci ne bi slušali himnu „Bože pravde", zašto bi, dakle, Vučiću odgovaralo da predloži to što predlaže? Zar ne bi i njegovom rejtingu veću korist donelo dosipanje ulja na vatru, davanje vrelih izjava u kojima bi odgovarao na ono što se dešava ili govori u komšiluku, a za to materijala ima napretek? Zašto Vučić ne čini isto što i trojica pomenutih lidera? Zašto se ne sakrije iza svog dnevnopolitičkog interesa i ne hejtuje druge strane izvlačeći iz istorijskog konteksta samo ono što nama odgovara? Zašto radi sve suprotno tome, ono što mu ne donosi nikakav politički profit?
Naš region, tradicionalno, ima višak političara, a manjak lidera i državnika. Političar se brine za svoj rejting, državnik za interes zemlje koju vodi. Lider vodi svoju zemlju ka cilju koji je dobar za njegovu zemlju čak i ako javnost, poneta emocijama ili inercijom, to ponekad ne vidi.
Zato pitanje da li bi Vučićev predlog bio odbijen da ga je dala Angela Merkel treba da glasi: da li će region dobiti dovoljno punoletnih ljudi na čelnim pozicijama, onih koji će imati snage i hrabrosti da iskorače iz svojih likova i stave tačku na prošlost? Ili ćemo i dalje u višku imati one koji svoje narode tretiraju kao taoce korisne jedino dok životare u uslovima tinjajućeg sukoba koji služi kao pogonsko gorivo za političare bez kapaciteta da postanu državnici.

Soja bez GMO, prednost Srbije
Srbija u jednoj oblasti ima ono što cela Evropa želi: kompletan lanac proizvodnje soje koja nije genetski modifikovana. Srbija ima i dugu tradiciju u proizvodnji i preradi soje, a posle Ukrajine i Italije najveći je evropski proizvođač. Prva je i zemlja u regionu koja je regulisala promet i proizvodnju GM proizvoda, a takođe je prva u okruženju koja je 2009. u potpunosti zabranila promet GMO i samim tim i uvoz genetski modifikovane soje i proizvoda od soje. I to je, ako se izuzmu incidentni slučajevi na nekim parcelama, trenutno velika prednost ove zemlje, naročito imajući u vidu rastući trend zabrinutosti potrošača za zdravstvenu bezbednost hrane.
Međutim, i to bi uskoro moglo da se promeni. Preporuka je EU, kao i Svetske trgovinske organizacije, da se važeći zakon o GMO uskladi sa EU regulativom. Zakon koji trenutno važi u Srbiji – da se deklarativno zabranjuje stavljanje u promet proizvoda od GMO – za njih je neprihvatljiv. Najveći izazov u narednom periodu biće kako donositi nove zakone u skladu sa standardima EU, a opet sačuvati domaću proizvodnju soje i lidersku poziciju koju Srbija trenutno ima u Evropi.
Soja je postala centralna tema i u evropskoj poljoprivredi, industriji stočne hrane i prehrambenoj industriji. Naime, Evropskoj uniji godišnje nedostaje oko 35 miliona tona soje za stočnu hranu, koja se nadoknađuje uglavnom uvozom iz prekookeanskih zemalja SAD, Brazila i Argentine. Uvozi se oko 23 miliona tona sojine sačme i 12,5 miliona tona sojinog zrna. Oko dve trećine uvoza čini genetski modifikovanasoja. Zato nabavka soje iz klasičnih zemalja uzgoja, u velikoj meri, ne odgovara željama evropske prerađivačke industrije, niti željama potrošača.
S obzirom na to da EU ne zahteva označavanje prehrambenih proizvoda (meso, mleko, jaja…) koji su proizvedeni GM stočnom hranom, mnoge zemlje koje su već članice EU pronašle su zasebna rešenja kako da zaštite svoje potrošače i omoguće im pravo izbora. Mnoge države, kao što su Nemačka, Austrija, Francuska, Italija, Slovenija, imaju implementiran sistem za kontrolu i označavanje prehrambenih proizvoda bez GMO.
Austrija je, na primer, prva zemlja u EU koja je uspostavila „GMO fri” standard označavanja prehrambenih proizvoda, i postavila je jasnu strategiju o neuzgajanju proizvoda s GMO. Danas je u ovoj zemljiviše od 2.300 proizvoda koji su sertifikovani kao „proizvodi bez GMO”, i potrošači imaju pravo izbora. Iskustva Austrije pokazuju da se za sada ova oznaka najčešće koristi u proizvodnji mleka, jaja i živine.
Mađarska je ustavom zabranila GM proizvodnju, a očekuje se da do kraja godine uvede jasno obeležavanje genetski nemodifikovanih proizvoda.
Takođe, 14 zemalja duž Dunava potpisale su „Dunav soja deklaraciju” čiji je cilj da se bolje koriste domaći resursi i umanji zavisnost od uvezene GM soje. Srbija je ovu deklaraciju potpisala 2013. i to bi mogla biti dobra polazna tačka za stvaranje jakog brenda, gde je potrebno ojačati lokalne, genetski nemodifikovane proizvode. Po mom mišljenju, meso proizvedeno u Srbiji je veoma dobro, i ako na njemu bude pisalo „proizvedeno sojom kontrolisanog porekla i kvaliteta” dobijen je jak domaći brend.
Potražnja za sojomje velika. Srbija je prošle godine proizvela najviše soje u svojoj istoriji, a ove godine je zasejala rekordne površine – više od 200.000 hektara. Sorte koje seju seljaci u Srbiji veoma su prilagodljive i proizvod su domaćih instituta. To je važno zato što se na taj način podstiče upotreba sertifikovanog semena i može se pratiti ceo proces gajenja i biti siguran da je dobijeni proizvod stvarno „GMO fri”.
Međutim, poslednja tržišna kretanja idu u pravcu snižavanja cena. Tako je danas cena na berzi najniža u poslednja 44 meseca. Niža je za trećinu u odnosu na isti period prošle godine. Srbija mora da pronađe adekvatan odgovor na mnogobrojne izazove ako želi da nastavi da bude jedan od lidera u proizvodnji soje u Evropi, ali i da iskoristi jedinstveni položaj zemlje u kojoj su meso, mleko i jaja proizvedeni od životinja koje su hranjene domaćom sojom.
Predsednik udruženja „Dunav soja”(više od 180 članova u 20 zemalja dunavskog regiona, čiji je osnovni cilj promocija gajenja „GMO fri” soje)

Srebrenička „Oluja”
Nakon ratova u SFRJ kupio sam vikendicu na Jablaničkom jezeru, od Bošnjaka koji je odlazio iz BiH. Od čoveka druge nacionalnosti nikada ne bih. Treba u njoj mirno i zaspati. Prodao sam je kada sam od prvih komšija, koji stanuju u tom selu, tokom roštiljanja i pijanke na mojoj terasi saznao kako su proterali Hrvate iz susednog sela i šta su im sve radili. Ta komšijska ruka koja je milovala moje dete po glavi, meni kosila travu oko vikendice i donosila rakiju maksuziju da se podmažemo pred dobar roštilj, omrznula mi je i jezero i vikendicu.
Ali danas i države (zvanično) slave pogrom i progon manjinskih naroda, naslađuju se njihovom nemoći, veličaju svoj uspeh etničkog čišćenja.
Zabolela me manifestacija podignuta na najviši državni nivo u Hrvatskoj, slavljenje progona 220.000–250.000 Srba kao čin herojstva i nacionalnog uspeha. Pokušavam da budem objektivan: čačkali su Srbi mečku, zagorčavali Hrvatima život, proglašavali svojom teritorijom područja gde su bili u većini, vršili pritisak na Hrvate da se isele sa svojih ognjišta, junačili se oslanjajući se na Beograd i JNA. To su činjenice i ne treba ih prećutati. Ali narod koji je do pred Prvi svetski rat činio gotovo trećinu stanovništva, sada je u državi Hrvatskoj sveden na procente koji se broje prstima jedne ruke.
Obeležavanje godišnjice „Oluje” bilo je organizovano u svim većim gradovima u Hrvatskoj, pa i u Kninu, gde se među zvanicama našla i ekipa iz Udruženja ,,Majke Srebrenice”, na čelu sa Munirom Subašić, ženom koju je Aleksandar Vučić nazvao „majka Munira”, koja ga je prošlog meseca u Srebrenici zakitila vezenim cvetom. Majka Munira je, očito, postala i vojno-politički analitičar. Izjavila je, u društvu predsednice Hrvatske Kolinde Grabar Kitarović, da bi u Bihaću, verovatno, bio genocid sličan srebreničkom da hrvatska vojska nije izvela ,,Oluju”. To je ista ona majka Munira koja je ranije pred kamerama državne televizije BiH izjavila da ima prihode od 2.000 evra mesečno i dve kuće u Sarajevu koje iznajmljuje.
Ali neka se drugi bave raznim aspektima ,,Oluje”, pa i onim u vezi sa izdajom, prodajom ili eventualnim dogovorom Tuđmanai Miloševića.O tome ništa ne znam, a sada više i ne želim da znam. Mene boli sudbina ljudi koji su za manje od trideset sati napustili kninsku Krajinu, koji su napustili mesto rođenja, mesto života i uspomena brzinom kojom se napušta fudbalski stadion nakon završene utakmice. Zakrčenim cestama kolone su se kretale brže nego turisti kada u avgustu opsedaju hrvatsku obalu. Valjalo je spašavati živu glavu! Na traktorskim prikolicama žene su se porađale i starci umirali.
Što smo tražili, to smo dobili. Dvadeset godina posle Srebrenice i ,,Oluje”, posle podela i prisilnog mira, došli smo dotle da niko nikome ne veruje, da svoje zločince veličamo i dočekujemo kao heroje iz Haga, činimo ih zvezdama koje zauzimaju prve minute centralnih TV dnevnika, a oslobađanje „njihovih” zločinaca redovno propratimo TV anketama u kojima probrani ponavljaju kako je sramota za pravosuđe i žrtve rata što su tog i tog zločinca pustili, kada se zna šta je učinio i kada mu ucveljeni to nikada ne mogu i neće zaboraviti. Ali, eto, pošto smo mi plemeniti i nismo kao oni, hoćemo, iako teška srca, oprostiti. I svake godine isto, od stratišta do stratišta, od naših heroja do njihovih zločinaca.
Međutim, ovo ipak ne pojmim – ista grupa žena oplakuje svoje mrtve u Srebrenici, u državi Bosni i Hercegovini, a onda samo dvadeset dana kasnije slavi tuđe mrtve u Kninu, u državi Hrvatskoj. Gde je tu logika?
Član Udruženja novinara BiH
    </div>
    <div id="sport">
Ana Ivanović u četvrtfinalu Toronta
Najbolja srpska teniserka Ana Ivanović nastavila je sa brzim pobedama na Rodžers kupu u Torontu. U trećem kolu je savladala slovenačku reprezentativku Polonu Hercog sa 6:2, 6:3 i izborila četvrtfinalni duel sa Belindom Benčić. Švajcarkinja je eliminisala Sabinu Lisicki sa 6:1, 1:6, 7:6, ali sa Ivanovićem igra sa velikom dozom respekta. Najpre zato što joj je Ana bila idol, a i više zato što je prošle godine u Pekingu ubedljivo izgubila: 6:2, 6:1.
Ako uđe u polufinale, naša teniserka će se najverovatnije sresti sa Serenom Vilijams, čija je protivnica u četvrtfinalu Roberta Vinči. U susretu sa Polonom Hercog, naša teniserka je u oba seta gubila gem na svoj servis, ali je odmah uzvraćala istom merom.
Na drugom kraju Kanade, u Montrealu, Izner je savladao Kiriosa sa 7:5, 6:3, u meču čiji su početak i kraj obeležili zvižduci mladom Australijancu, kažnjenom sa 10.000 dolara zbog uvrede u meču sa Vavrinkom. Conga je pobedio Tomića (7:6, 6:3), iako je dva puta najavljivano da će predati meč. Nadal je lako prošao Južnog (6:3, 6:3), kao i Marej Milera (6:3, 6:2) i Nišikori Gofana (6:4, 6:4).
Đokovićevih 1.111 dana i rekordnih 5.780 poena razlike
Uoči sinoćnjeg meča četvrtfinala u Montrealu, protiv Letonca Ernestsa Gulbisa, Novak Đoković je dodao još jedan zanimljiv broj svojoj zbirci uspeha: 1.111 dana provedenih na vrhu ATP liste. Važnije od toga, srpski teniser je pobedom protiv Džeka Soka povećao sopstveni rekord u nadmoći na vrhu. U aprilu je prvi prešao 5.000 poena razlike, ostavivši za sobom drugoplasiranog Rodžera Federera 5.460 poena, a do četvrtfinala u Montrealu je tu razliku povećao na 5.780 poena. Pošto Federer ne igra, ta razlika može da bude samo veća.
Uskoro bi Đoković mogao da postavi novi rekord, kao teniser koji je najbrže u istoriji ATP liste obezbedio prvo mesto na kraju godine.
Parovi četvrtfinala u Kanadi
Montreal: Izner – Šardi, Đoković – Gulbis, Marej – Conga i Nadal – Nišikori.
Toronto: Halep – Radvanjska, Ivanović – Benčić, S. Vilijams – Vinči i Erani – Curenko.

Đorđević želi Trofej Beograda
Posle duela sa Francuskom naši najbolji košarkaši dobili su slobodno prepodne, a večernji trening u „Kombank areni” selektor Aleksandar Đorđević otvorio je za predstavnike medija. Dobra igra i pobeda nad evropskim prvacima drži atmosferu, a uoči početka Trofeja Beograda raduje i sve bolji zdravstveni bilten. Kapiten Miloš Teodosić i Zoran Erceg priključili su se timu, a Dragan Milosavljević i dalje trenira individualno, pa su mali izgledi da ga beogradska publika vidi večeras protiv Kine (20.30 č ) i u sutrašnjoj utakmici za plasman (Rusija ili Venecuela).
– Radujemo se novim utakmicama pred našim navijačima, što određuje i vrstu ciljeva. Iako nam to nije u prvom planu, želimo da još jednom osvojimo pehar na Trofeju Beograda – naglasio je selektor.
Odsustvo Teodosića i Ercega u proteklih desetak dana nameće i drugi zadatak – uvođenje u igru i sistem, što će za iskusnog krilnog centra biti veći izazov nego za kapitena, koji i u snu može da odigra bilo koju akciju. U Đorđevićevom planu rada ima još dosta tačaka.
– Podizanje tehničkog kvaliteta, nivoa odbrane i agresivnosti, korigovanje grešaka, uigravanje i rad na detaljima uočenim prilikom analize utakmice sa Francuskom sažetak je posla koji nas očekuje na beogradskom turniru. Radićemo i na podizanju atletskih sposobnosti i energetskog nivoa, a protivnici će biti po meri za ovu fazu priprema – ocenio je Đorđević.
Na putu do trofeja prvo mora da se probije „kineski zid”. U najmnogoljudnijoj državi na svetu igra se za naše prilike atipična košarka, što će dobro doći selektoru i igračima.
– Brzi su i spretni sa loptom. Na „niskom postu” imaju igrače sa brzim napadačkim kretnjama. Ruse poznajemo dobro, a ni Venecuela nije naivna ekipa – rekao je Đorđević.
Kina i Venecuela se pripremaju za kontinentalne šampionate na kojima se overavaju olimpijske vize, a sa Rusijom smo se nedavno ogledali u Lionu. Ubedljiva pobeda (75 : 56) na početku priprema možda i ne daje realnu sliku snage „zbornaje”, koja je ostala bez ključnih igrača pod košem – Kauna (prestao da igra za reprezentaciju), Mozgova iz Klivlenda (artoskopija kolena) i Šveda, koji se iz NBA vratio u Rusiju (Himki) i postao najbolje plaćeni evropski igrač (10,2 miliona dolara za tri sezone). Ipak, selektor Jevgenij Pašutin ima na raspolaganju nekolicinu iskusnih igrača – Monju, Fridzona, Kvostova, Kubanova i Voronceviča, koji bi mogli Ruse da odvedu u eliminacionu fazu Evrobasketa (grupnu igraju u Monpeljeu sa Francuskom, Finskom, Bosnom i Hercegovinom, Izraelom i Poljskom).
Selektor je pružio podršku Ruskoj Federaciji, koja se našla pod suspenzijom Fibe i zabranom igranja reprezentacije na Evropskom prvenstvu, koja je posle nekoliko dana povučena.
– Bili smo u sličnoj situaciji pre 23 godine kada smo ispaštali zbog stvari koje nemaju veze sa sportom i zbog toga propustili tri velika takmičenja. Zato smo uz našu rusku braću – podvukao je Aleksandar Đorđević.
Simbolična cena ulaznica
U želji da reprezentacija ima veliku podršku s tribina, Košarkaški savez Srbije odredio je simbolične cene ulaznica za Trofej Beograda. Paketi (za sve četiri utakmice) staju 300, 600, 1.000 i 2.500 dinara, pa se očekuje da „Kombank arena” bude dobro popunjena. Turnir danas otvaraju Rusija i Venecuela (18 č), a od 20.30 č sastaće se Srbija i Kina. Sutra su dueli za plasman, u 18 č za treće, a od 20.30 č za prvo mesto.

Ožegović: Rezultati Vojvodine nisu slučajni
Evropa je stigla u Novi Sad, i to na velika vrata. Vojvodina je na startu novog šampionata, zajedno sa ivanjičkim Javorom, najveće i najprijatnije iznenađenje na ovim fudbalskim prostorima, a ukoliko Zagorčićev tim preskoči još jednu prepreku u kvalifikacijama, Novosađani bi bili i najprijatnije iznenađenje u Evropi. Pobeda u derbiju nad Partizanom (3 : 2), koga od Lige šampiona deli još jedan korak, svakako uliva optimizam pred put Vojvodine u Plzen.
Svakako, „lale” će u duelu sa češkim pivarima pokušati da stignu do najvećeg uspeha u dosadašnjoj istoriji. Zlatomir Zagorčić, koji je znalački definisao ekipu, veruje da njegov tim ima šanse u predstojećem dvoboju, svestan da će zadatak sa Viktorijom biti mnogo teži nego protiv Sampdorije.
Poletna i mlada ekipa sa „Karađorđa”, predvođena Ivanićem, Ožegovićem, Stanisavljevićem, potpomognuta iskusnim golmanom Žakulom i štoperom Đurićem, dostigla je, čini se, ovog leta pravi fudbalski zenit. Ognjen Ožegović spada u grupu onih fudbalera koja je ostavila najsnažniji utisak.
– Nisam pogrešio kada sam izabrao Vojvodinu za novu fudbalsku sredinu. To je prava sredina za svakog mladog igrača. Rezultati nisu slučajni, u ekipi vlada drugarstvo i timski duh – kaže prvi strelac Novosađana.
Šta je potrebno da Vojvodina prođe u grupnu fazu Lige Evrope?
– Potrebno je da igramo kao u prvom meču protiv Sampdorije, kao protiv Partizana u derbiju i siguran sam da rezultat neće izostati. Pred nama su sedam dana za razmišljanje, za dobru pripremu – kaže ovaj mladi golgeter, koji je prve fudbalske korake napravio u Kozari iz Gradiške, a potom nosio dres banjalučkog Borca i Crvene zvezde.
Ožegović ne krije da se divi svom novom fudbalskom učitelju.
– Imamo sjajnog trenera, koji voli ofanzivni fudbal. Mislim da igra koju prikazuje Vojvodina ponovo vraća veru u srpski fudbal. Vraća publiku na stadione. To bi trebalo da bude recept i za ostale naše klubove. Trener Zagorčić je napravio spoj mladosti i iskustva i to za sada izvanredno funkcioniše – ne krije najbolji napadač Vojvodine.
Nema sumnje da je rukovodstvo sa „Karađorđa” na čelu sa predsednikom Zoranom Šćepanovićem jasno zacrtalo nove ciljeve. Što duži opstanak u Evropi i, zašto da ne, pohod na titulu prvaka Srbije.
Zvezda kao zatvorena knjiga
U Crvenu zvezdu je došao još kao klinac, sa nepunih 14 godina. Igrao je i u prvom timu, ali pravu šansu nije dobio.
– U Zvezdi nisam dobio pravu šansu, očigledno da me nisu videli kao nekoga ko bi mogao da predvodi njen napad.
    </div>
    <div id="vesti">
Migranti u Đevđeliji - bitka za mesto u vozu za Srbiju
ĐEVĐELIJA - Mesto u vozu za Srbiju - to je imperativ za hiljade migranata koji su se domogli Makedonije, i koji očajnički nastoje da se na Železničkoj stanici u Đevđeliji izbore za to mesto u vozu na liniji Đevđelija - Tabanovce, na granici sa Srbijom.
Nakon kašnjenja voza koji je trebalo da krene još jutros u 10 časova bujica migranata, više od hiljadu njih, nastojalo je da se domogne voza, uz gužvu, otimanje, tuču za mesto, iz koje su neki izašli sa lakšim povredama.
Uz viku, guranje, udaranje i pretnje motkama i noževima, najbrži i najjači su uspeli da uđu, a najgore su prošli oni sa malom decom.

U stampedu prilikom ulaska u voz mogla su se videti i druga deca koja plaču i dozivaju svoje roditelje, a i odrasli su bili prilično zbunjeni i trčali da zauzmu mesto, da bi tek nakon što uđu pitali da li je to voz koji ide ka Srbiji.
Jedan dečak je prosto „ubačen” u voz zajedno sa masom, a onda je shvatio da mu je porodica ostala napolju. Očajnički je dozivao majku, a onda su ga kroz prozor izneli iz voza.
Izveštaču Tanjuga su migranti rekli da moraju da uđu u voz i da jedino tako mogu da nastave put ka zemljama zapadne Evrope, s obzirom da nisu dobili papire za legalan boravak u Makedoniji u trajanju do 72 sata. Voz je pošao tek oko 15 časova, jer su železničari i granična policija pokušavali da skinu deo njih zbog bezbednosti voza.
Prepun voz je satima stajao na peronu na vrućini i polako su sami počeli da izlaze iz voza oni koji nisu mogli više da izdrže pošto su bili jedni preko drugih, pa je na taj način smanjen broj putnika. U metežu je polomljen i jedan prozor na vozu.
Vožnja od Đevđelije na grčko-makedonskoj granici do Tabanovaca košta 10 evra po osobi.
Mahmud iz Sirije, koji je pobegao od rata u toj zemljii kaže da se uputio ka Nemačkoj, da nema dovoljno novca i da je gladan.
„Želim bolji život i zato idem iz Sirije”, rekao je on. 
Na pitanje zašto migranti ne idu preko Bugarske i Rumunije, on kaže da je čuo da je put preko Makedonije i Srbije najbolji. Mahmud, star 25 godina, rekao je da je putovanje započeo pre mesec i po dana.
Rudi, koji nije uspeo da uđe u voz, kaže da ti ljudi nisu životinje niti kriminalci, iako to može nekom tako da izgleda kada vidi stampedo.
„Hoću da nastavim studiranje I normalan život”, naglasio je on. 
Rudi kaže da migranti žele da putuju legalno, ali da policija koči dobijanje papira I da zato moraju kao rulja da putuju vozom dodajući da ne mogu da putuju taksijem, iako mnogo od njih imaju kod sebe novac, zato što policija taksistima ne dozvoljava da prevoze migrante bez papira.
Đevđelijski taksista, koji je želeo da ostane anoniman, rekao je da je kazna za prevoz migranata bez papira oduzimanje vozila i pet godina zatvora, a ako su i deca migranata u taksiju kazna je devet godina zatvora. Oni nude migrantima sa papirima prevoz do Tabanovaca za 100 evra.
Jahja iz Sirije kaže da u vozu nema vazduha i da je jako teško izdržati pet sati vožnje u takvim uslovima, a naročito za migrante sa malom decom.
„Vlasti nije briga za nas, pogledajte moju odeću, pešsačili smo po planinama, gde nema ni vode ni hrane i posle toga oni nam ne pomažu”, rekao je Jahja dodajući da migranti u vozu nisu životinje već ljudska bića.
Žitelji Đevđelije neće da stanu pred kameru, ali kažu da sve više imaju problema zbog migranata i da im uprkos tome pomažu. Oni kažu da se bicikli prodaju migrantima po ceni od pet do 50 evra, sa kojima nastavljaju put ka Srbiji ili idu pešice, kao i da nije redak slučaj da ih otmu albanski kriminalci i onda traže otkup za oslobađanje.
Na železničkoj stanici kažu da su Sirijci najkulturniji migranti, dok su Avganistaci, Iračani, Pakistanci i drugi veoma agrasivni. Na stanici flaša od dva litra vode košta pola evra ili evra, trgovci kada vide na porodica sa malom decom nema dovoljno novca daje im vodu besplatno. Na primer, dve pakle Vinstona koštaju pet evra.
Gradonačelnik Đevđelije Ivan Frangov je rekao izveštaču Tanjuga da se plaši da ako Mađarska bude zatvorila granicu da će to morati da učine i Srbija i Makedonija, jer neće imati drugo rešenje.
On je kazao da ta opština rešava problem migranata u koordinaciji sa vladom.
„Ovaj problem nisu izmislili ni Makedonija ni Đevđelija već je to globalni problem, problem ulazi kroz državu članicu EU, a to je Grčka”, naveo je Frangov.
Frangov je rekao da mu nije jasno zašto migranti ne idu preko Bugarske i Rumunije već Makedonije i Srbije, koje nisu članice EU.
„To sam pitanje postavljao ljudima iz EU I UNHCR, ali nisu mi mogli dati valjan odgovor”, dodao je on.
Kako se može čuti, u Rumuniji i Bugarskoj je policija mnogo 'stroža' prema migrantima i zato oni izbegavaju te zemlje. Đevđelija planira pravljenje prihvatnog cetra koji će biti između železničke stanice i graničnog prelaza sa Grčkom.
„Za sada naši ljudi ne mogu da koriste železnički I autobuski prevoz zbog velikog broja izbeglica. Ugroženi su i oni koji žive u okolini stanice, jer su izgubili svoj mir”.
    </div>
    <div id="kolumna">
BHL
Emir Kusturica je u pravu: bosanski građanski rat ne da se prepričati bez satire o Bernaru-Anriju Leviju, komičnom prototipu pariskog „javnog intelektualca“ s kraja prošlog veka. Nije čudo da se naš proslavljeni režiser prošle sedmice u „Politici” u dva nastavka bavio tom pretencioznom figurom čiji su zaštitni znaci duga kosa, crno odelo, raskopčana bela košulja i vitke plavuše. Nije čudo ni da je Akademija nauka i umjetnosti BiH ovom filozofu dodelila počasno mesto u svojim redovima. Pa šta ako mu se jedan francuski kritičar u ranoj fazi karijere podrugnuo opaskom: „Bog je mrtav, ali moja je frizura savršena.“ 
Čudi me nešto drugo. Kako je moguće da se BHL, kako ga od milja zovu, ne spominje u kontekstu izbegličke tragedije koja je usledila nakon njegovih uspeha u ovom veku? Evropski komesar za migrante juče reče da svet prolazi kroz najgoru izbegličku krizu od Drugog svetskog rata. A gde je tu BHL?  Zašto se malo ko seća da je nagovorio Sarkozija da prizna libijske odmetnike iz Bengazija za legitimnu vlast u Tripoliju, za živog Gadafija? Zašto se povodom krize u Kaleu niko ne seti da je počelo kada je BHL svojeručno odveo vođu pobunjenika na sastanak sa Hilari Klinton u Parizu? Da je samo sedam dana kasnije počelo savezničko bombardovanje Libije? I da je ostalo istorija, uključujući i brodove koji svakodnevno sa libijskih obala prevoze izbeglice ka Evropi?
Kad bolje razmislim, ni to ne bi trebalo da me čudi. Malo ko i malo kad javno prihvata odgovornost za posledice svojih spoljnopolitičkih promašaja. Vlade velikih država prepune su BHL-ova koji se ne sećaju da je invaziji ljudske nesreće i bede na Evropu, davno pre Libije i arapskog proleća, prethodila invazija na Irak. A „Njujork tajms“ prekjuče najavljuje intenzivnu saradnju Rusije i SAD sa jednim jedinim ciljem: da se spreči kolaps Asadovog režima od kog bi koristi imala Islamska država. Pa zar poslednja runda pakla nije započela tako što je Vašington odlučio da Asad „mora da ide“?  
Čudna mi čuda. Niko se na Zapadu ne seća da 1999. reka izbeglica sa Kosova nije potekla pre, već posle NATO bombi. Ako ih pitate, reći će vam da su zaustavili  – genocid, ni manje ni više.  
Nema tu ništa lično, nije to upereno protiv Srba. Svakog dana u američkim novinama osvane poneki licemerni tekst u kom se liberalni kolumnista zgražava što Evropa za migrante tako malo čini. Kako ta EU može da bude tako uskogruda i sebična?
Kao da ovo nisu i njihove izbeglice, kao da trošnim barkama na koje se ukrcavaju nesrećnici nisu prethodili veliki i sjajni američki ratni razarači. A sad, kad je nastala pustoš, sa nedokučivih obala poručuju: ne brukajte zapadnu civilizaciju.
    </div>
    <div id="nauka">
DARVINISTI I KREACIONISTI (1)
1.
NENAUČNI PRITISAK NA OBRAZOVANjE
Kreacionističke „donacije” srpskim školama
Zvaničnih reakcija Ministarstva prosvete na ove aktivnosti nikada nije bilo zbog čega je cela stvar dobila pun zamah. Pre nekoliko meseci, na adrese skoro svih nastavnika biologije i drugih prirodnih nauka u školama u Srbiji stigao je mejl jedne izdavačke kuće u kom se nudi poklon u vidu luksuznog izdanja knjige „Evolucija ili stvaranje”
Polovinom 19. veka, uticajni britanski filozof Džon Stjuart Mil izgovorio je rečenicu koja predstavlja suštinu svake dileme o pravcima razvoja obrazovanja u savremenim društvima: „Obrazovanje koje organizuje država mora biti obrazovanje za sve, a da bi bilo obrazovanje za sve, mora biti sekularno.” Kako je dalje objasnio, sekularno (ili laičko) obrazovanje podrazumeva obučavanje koje će budućim građanima omogućiti poznavanje i razumevanje svega što ima veze sa ovim životom – zakona fizičkog sveta, funkcionisanja svakog tela, ali i protekle prirodne i društvene istorije. Drugim rečima, „sekularni su svi sadržaji osim religije.”
Suštinski, svetovna emancipacija u obrazovanju morala bi se zasnivati na racionalnom pristupu u saznavanju sveta koji nas okružuje, kao i logičkom zaključivanju o uzrocima i posledicama prirodnih i društvenih fenomena. Sve ovo, u svojoj osnovi, predstavlja sistem mišljenja koji je svojstven naučnoj percepciji zasnovanoj na razumu, činjenicama i iskustvu. Ovde treba dodati i humanističke i pluralističke tendencije sekularnog obrazovanja, kroz unapređivanje samosvesti, individualnosti i tolerancije.
Alternativa laičkim obrazovnim pravcima jeste klerikalno obrazovanje koje se zasniva na tzv. „biblijskoj filozofiji života”. U ovoj slici sveta postoji vrhovni autoritet (bog), kreator svega živog i neživog i svih prirodnih i društvenih zakona. Obrazovanje mora biti dogmatično jer sve što možemo znati već je sadržano u Svetom pismu i to ne sme biti predmet diskusije i kritike. Ovakvim destimulisanjem upitanosti i radoznalosti potencira se nekritičko mišljenje i intelektualna lenjost, dok društveni pojedinac guši svoju individualnost i svaki intelektualni proces koji može ugroziti bespogovornu veru. Kako je naglašavao nemački teolog Martin Luter: „Razum je najveći neprijatelj vere.”
Zašto su ove teme aktuelne u 21. veku? Sociolozi se bave veoma različitim uzrocima duboke krize moderne civilizacije koja je praćena frustracijama i strepnjom od budućnosti. Šta god ti razlozi bili, rezultat je sasvim primetno okretanje ka utešnom uljuljkavanju u teološku viziju sveta obojenu, između ostalog, društvenim misticizmom, verom u superiornost sopstvene grupe i religije, kao i prepuštanjem autoritetu spasioca. Budući da su upravo to vrednosti konzervativnih desničarskih političkih snaga, ni najmanje ne čudi porast njihove popularnosti i belosvetsko manipulisanje ksenofobijom. I kao u začaranom krugu, stimulisanje religijskog svetonazora povećava slepu veru u politiku koja se zasniva na odsustvu racionalnog mišljenja i povlači za sobom još veće satiranje kritičkog i humanističkog svetonazora. Čitav ovaj proces pokazuje tesnu vezu sa obrazovanjem, jer izbacivanjem nauke iz obrazovnog procesa, odnosno ubacivanjem kreacionističke dogme koja suštinski negira nauku, sužava se vidik društvenih alternativa a povećava se neupitnost vladajućih ideologija i autoriteta. Ova objašnjenja svakako predstavljaju preveliko uprošćavanje realnosti, ali jesu jedan od momenata koji sinergistički usmeravaju svet ka iracionalnom konfliktu.
Najvažniji zadatak kreacionističkih pokreta danas jeste upravo uticaj na obrazovanje. Školski uzrast deteta je idealno vreme za izgrađivanje pogleda na stvarnost budućih građana. Kako nam saopštava jedna učiteljica iz hrišćanskog dečjeg kampa u SAD, ljudska bića, starosti između sedam i devet godina, mogu se navesti da veruju u bilo šta. Sam kreacionizam – ideja po kojoj je čitav svemir, i sve živo i neživo što se u njemu nalazi, delo kreatorskih promisli boga – postaje organizovan pokret u obrazovanju početkom 20. veka, ubrzo nakon što su se u školama pojavili naučni sadržaji koji su se kosili sa religijskim dogmama. Pokret je nastao u ruralnim područjima juga i srednjeg zapada SAD, ali se ubrzo proširio po čitavom svetu, uključujući Srbiju. Što je najvažnije, zbog udruženosti sa sve snažnijim konzervativnim političkim snagama, ovi pokreti danas imaju neverovatno puno novca što njihov značaj i mogućnosti uticaja na obrazovne politike čini ogromnim.
Malo je verovatno, međutim, da su u Srbiji kreacionističke organizacije povezane sa političkim strankama i vlašću, pa čak i sa SPC koja je svoje zadovoljenje pronašla u veronauci i generalno se malo zanima za naučna pitanja. Čak se i pokušaj bivše ministarke prosvete Ljiljane Čolić da izbaci evoluciju iz programa nastave i da ubaci ove religijsko-dogmatične sadržaje u časove nauke, verovatno mogu pripisati njenom neznanju i fundamentalističkom svetonazoru, a ne pripadnošću nekom od ovih pokreta. To naravno nije sprečilo beogradsko udruženje kreacionista, tzv. Centar za prirodnjačke studije, da pruži punu podršku religijskim naporima ministarke. Zbog višedecenijskog zanemarivanja obrazovanja, ipak, uticaji kreacionista u srpskim školama postaju sve intenzivniji. Zvaničnih reakcija Ministarstva prosvete na ove aktivnosti nikada nije bilo zbog čega je cela stvar dobila pun zamah. Proteklih decenija, sve više kreacionističkih filmova i knjiga stiže u vidu donacija u srpske škole. Zbog nemogućnosti da od svojih sredstava kupe novu naučnu literaturu, svaki poklon je više nego dobrodošao školskim bibliotekama i nastavnicima.
Pre nekoliko meseci, na adrese skoro svih nastavnika biologije i drugih prirodnih nauka u školama u Srbiji stigao je mejl jedne izdavačke kuće u kom se nudi poklon u vidu luksuznog izdanja knjige „Evolucija ili stvaranje”. Količina novca koju su na ovaj način kreacionisti uložili u srpske škole je, po svoj prilici, ogromna, nezamisliva za našu prosvetu. Knjigu su napisala dvojica evropskih kreacionista i klasičan je prikaz biblijske „teorije kreacije” koja je zasnovana na negiranju naučnih objašnjenja procesa evolucije. U najnovijoj varijanti kreacionizma, tzv. „inteligentnom dizajnu”, dokaz za postojanje tvorca traži se u navodnoj savršenosti živih bića koja se, po ovom gledištu, ne može razumeti bez inteligentnih kreatorskih aktivnosti natprirodnog entiteta. Slično drugim savremenim kreacionistima, i autori ove knjige koriste se kvazinaučnom argumentacijom u opovrgavanju naučnih objašnjenja i dokaza evolucije. Zaobilaženje dobro utvrđenih činjenica i podataka, uz zamagljivanje same naučne metodologije u evolucionim istraživanjima, jeste ono što karakteriše i ovu i druge kreacionističke knjige. Najveća opasnost takvih sadržaja u obrazovanju ogleda se u korišćenju kvazinaučnog jezika koji školskoj deci i nenaučnoj javnosti može izgledati kao prava nauka, a sama „teorija kreacije” može se percipirati kao jedna ispravna naučna alternativa. Dakle, sve ovo jeste pokušaj da se religijska dogma proturi kroz naučno obrazovanje.
U vreme kada se naše društvo bori sa primitivizmom, epidemijom neznanja i propalim obrazovanjem; u vreme kada Ministarstvo prosvete pokušava da reformiše nastavu i formuliše strategije obrazovanja, zanemariti ovakve prikrivene uplive u obrazovni proces ne može biti pametno. Čekamo reakciju.
Dr Biljana Stojković
(objavljeno 11. jula 2015)
-------------------------------------------------------------------------------
2.
Znam da Bog postoji
Moj pokušaj da iz programa za biologiju u osmom razredu osnovne škole izostavim lekciju Poreklo i razvoj ljudske vrste – Sličnost čoveka sa čovekolikim majmunom (zastupljenu sa ukupno dva časa) i ove časove preusmerim na prethodnu lekciju Porodica i zdravlje – Zdrava porodica, teško da se može okarakterisati kao izbacivanje nauke iz nastavnog procesa i, kako u daljem tekstu stoji, „ubacivanje religijsko-dogmatičkih sadržaja u časove nauke”.
U tekstu dr Biljane Stojković u kome se pominje i moja malenkost, iskazani su izvesni stavovi i tvrdnje koji zavređuju komentar i ispravnije tumačenje. Citiram: „Izbacivanjem nauke iz obrazovnog procesa, odnosno ubacivanjem kreacionističke dogme koja suštinski negira nauku, sužava se vidik društvenih alternativa...”
Postavlja se pitanje kako dr Stojković doživljava pojam nauke i šta pod tim pojmom podrazumeva, ako čitavu oblast naučnog delovanja koje se proteže na bezbroj različitih disciplina svodi na jednu jedinu još uvek (i zauvek) nedokazanu teoriju evolucije kojoj,  kako se decenijama ponavlja, fali još samo jedna karika?!
Moj pokušaj da iz programa za biologiju u osmom razredu osnovne škole izostavim lekciju Poreklo i razvoj ljudske vrste – Sličnost čoveka sa čovekolikim majmunom (zastupljenu sa ukupno dva časa) i ove časove preusmerim na prethodnu lekciju Porodica i zdravlje – Zdrava porodica, teško da se može okarakterisati kao izbacivanje nauke iz nastavnog procesa i, kako u daljem tekstu stoji, „ubacivanje religijsko-dogmatičkih sadržaja u časove nauke”.
Opet gospođa Stojković o nauci, i to gde, u osnovnoj školi. Kao nekadašnji osnovac, zatim bivši ministar prosvete i najzad još uvek aktivni univerzitetski profesor, mislim da ne grešim ako tvrdim da se u osnovnoj školi stiče osnovno obrazovanje, a naučnom edukacijom bavi u nešto starijem uzrastu.
Inače da Bog postoji govori upravo činjenica da nekima toliko smeta. Da nije tako, valjda se moj sitni ministarski potez ne bi pamtio više od jedne decenije.
„Šta je telo ako duša nije njime ogrnuta”, kaže Sveti Nikolaj Ohridski i Žički, jedan od najvećih srpskih erudita i mislilaca svih vremena, cenjen i poštovan u čitavom svetu, a uz to još i doktor nauka. Kada ga je jedan nemački oficir tokom njegovih zatočeničkih dana u logoru Dahau zapitao da li i dalje veruje u Boga, svetitelj mu odgovori: „Nekada sam verovao, a sada više ne verujem, sada znam da Bog postoji.”
I ja znam da Bog postoji, obraćam mu se u svakoj nevolji. Kažem: „Bože, pomozi!” Kome se obraćate Vi, draga Biljana, kad imate neke probleme. Pretpostavljam da zavapite „Prirodo, pomozi”. Biće možda da ste Vi vazda veseli i razdragani, pa Vam nikada nikakva pomoć nije potrebna. Ali, „nije život što i polje preći”.
Šta ćemo sa brojnim dobitnicima Nobelove nagrade za nauku koji su bili verujući ljudi. Logično bi bilo automatski ih svrstati među obične neznalice i šarlatane. Po evolucionističkim dogmatima, duša je verovatno splet mislećih i osećajnih žila, nastalih od jednoćelijskih ameba tokom više miliona godina.
Biologija je na kraju osnovnog školovanja za mnoge đake rastanak sa ovim predmetom, pa zar da im poslednja lekcija bude da smo nastali od majmuna (a šta ako ipak nismo!). Eto, tu poslednju lekciju ja sam zamenila gradivom o zdravoj porodici. O, kakvog li teškog skrnavljenja nauke!
Na kraju još jedan citat, čuvena maksima koja se pripisuje Imanuelu Kantu: „Po zvezdanom nebu nad sobom i moralnim zakonima u sebi, znam da Bog postoji za mene i u meni.”
Pitam se šta Vama i ostalima više smeta: zvezdano nebo ili moralni zakoni?
Dr Ljiljana Čolić
redovni profesor Beogradskog univerziteta
(objavljeno 18. jula 2015)
-------------------------------------------------------------------------------
3.
Teorija evolucije može biti  hipoteza
Savremena nauka, sem teologije, nema dokaza da Bog postoji, ali nema dokaza ni da ne postoji. Čovek nema dovoljno čula, znanja i neophodnih uslova da bi spoznao sve velike tajne kosmosa i života. Moguće je i da postoji nešto što ne možemo, za sada a ni u budućnosti, ničim dokazati
U tekstu „Kreacionističke ’donacije’ školama”, objavljenom u vašem dodatku, dr Biljana Stojković nas upoznaje da je na adrese skoro svih nastavnika prirodnih nauka u školama Srbije stigao mejl jedne izdavačke kuće u kome se nudi poklon u vidu luksuznog izdanja knjige „Evolucija ili stvaranje”. Dr Stojković je zabrinuta jer smatra da bi kreacionizam mogao poprimiti zabrinjavajuće razmere u našem društvu i negativno uticati na obrazovanje u školama. Osuđuje i Ministarstvo prosvete što još ne reaguje i žestoko se obrušava na kreacioniste.
Navešću samo neke njene „bisere”: „Slično drugim savremenim kreacionistima, i autori ove knjige koriste se kvazinaučnom argumentacijom u opovrgavanju naučnih objašnjenja i dokaza evolucije, zaobilaženje dobro utvrđenih činjenica i podataka uz zamagljivanje same naučne metodologije u evolucionim istraživanjima, jeste ono što karakteriše i ovu i druge kreacionističke knjige.” Nažalost ili na sreću, dokaza evolucije i dobro utvrđenih činjenica, za sada, nema.
Činjenica da su niže i više vrste živih bića, po mnogim organima i sistemima organizma, slične, ili da su im embrioni još sličniji, nije dokaz da su se živa bića razvijala evolucijom. Sasvim je normalno da su organizmi živih bića više ili manje slični, jer su nastali jednom promisli, po jednom istom sistemu. Zar i ono što čovek stvara svojom promisli ne stvara po istom sistemu?
Za evolucioniste, fosili su, uz brojne pretpostavke, spekulacije, zablude i laži, glavni dokaz evolucije. Milioni fosila svih složenijih živih bića, kao sasvim formiranih vrsta, bez prelaznih oblika, nađeni su u velikom broju u istom sloju zemlje. Gde su prelazni oblici? Do sada je bilo više miliona vrsta života, računajući i izumrle. Za svaku vrstu, da bi se razvila i opstala, bio bi potreban ogroman broj prelaznih oblika, a u fosilima ih nema. Nedostatak fosila prelaznih oblika upućuje da život nije nastao i evoluirao evolucijom.Činjenice u vezis fosilima najčuvenijih navodnih prelaznih oblika, prastarog gmizavca arheopteriks, prastarog malog konja sa više prstiju i ribe celakant, koja je navodno izašla na kopno, vrlo su nepouzdane. Čovek, homosapijens, nastao je pre 30.000 do 100.000 godina? Fosili zajedničkog pretka majmuna i čoveka, odnosno prelazne vrste prema čoveku, nisu pronađeni. Razne skice, makete, modeli hominida, koje obilato koriste evolucionisti, nisu nikakav naučni dokaz već isključivo mašta pojedinih evolucionista. Zapravo, jedini eventualni prelazni oblik, koji je do sada pronađen, jeste arheopteriks. Ako prihvatimo da bi to mogao biti prelazni oblik, imamo samo jedan primer prelaznog oblika. Na jednom slučaju u nauci se ne može ništa zaključiti.
Postojeće prilagođavanje pojedinih živih bića životnoj sredini dešava se stalno, ali ta prilagođavanja  nisu dala nove vrste već samo neke promene na istoj vrsti. Svakodnevno slušamo o mutaciji virusa i bakterija, ali te mutacije ne daju novu vrstu života. Svakodnevno čovek radi na genetskom inženjeringu, ali se dobijaju samo hibridi iste vrste. Mutacija se događaj  na jedinki a ne na većoj populaciji. Ako bi mutacijom nastala jedinka nove vrste ona ne bi mogla opstati. Za opstanak nove vrste neophodno je imati istovremeno brojne jedinke oba pola.
Dr Stojković posebno ističe „naučnu metodologiju u evolucionim istraživanjima”. Sva ta istraživanja su, na kraju, hipoteze, spekulacije, sa dosta kontroverzi, bez pravih naučnih dokaza. Objašnjenje spontanog  nastanka aminokiselina, brojnih raznovrsnih proteina, fantastične DNK, neobjašnjivog genoma, ćelijske opne, ćelije, brojnih organela ćelije i, na kraju, života, isključivo su spekulacije, uz maštovitu „naučnu gimnastiku”, koje se ne mogu naučno dokazati niti eksperimentom ponoviti.
Dr Stojković, sa „nesumnjivim autoritetom” velikog naučnika i pedagoga, sve što nije u skladu sa stavovima neodarvinističke dogme naziva „satiranje kritičkog i humanističkog svetonazora”, kvazinaukom. Očekujem da uskoro neodarvinisti proglase i Darvina za opasnog kvazinaučnika. Zašto? Darvin se ne bavi  nastankom života, zna kako je nastao život. U zaključku svoje knjige„O poreklu vrsta” on kaže: „Verovatno postoji nešto uzvišeno u shvatanju da je Tvorac seme svekolikog života, koji nas okružuje, udahnuo samo nekolicini ili čak samo jednom obliku i da je iz tako jednostavnog početka nastalo i nastaje bezbroj najlepših i najčudesnijih oblika.” U uvodu iste knjige Darvin ističe: „Duboko sam svestan da se na svaku tačku, o kojoj se raspravlja u ovoj knjizi, mogu primeniti činjenice koje često očigledno vode do zaključaka koji su suprotni onima do kojih sam ja došao.” Dakle, Darvin iznosi svoje mišljenje, ali ništa ne tvrdi, dozvoljava i drugačije mogućnosti. Suprotno Darvinu, većina neodarvinista ne dozvoljava ništa izvan svoje tvrde dogme.
Naveo sam samo neke osnovne, opšte podatke koji ukazuju da se teorija evolucije može posmatrati samo kao hipoteza a ne kao naučna istina. Iznošenje brojnih konkretnih podataka, koji ukazuju na nenaučne, nedokazive stavove neodarvinizma, zahtevalo bi veliki prostor te nisam u mogućnosti da to priložim u ovom kratkom tekstu
Dr Stojković ističe i svoje stavove o političkim  okolnostima u svetu koje pogoduju afirmaciji kreacionizma. „Budući da su upravo to vrednosti konzervativnih desničarskih političkih snaga, ni najmanje ne čudi porast njihove popularnosti i belosvetsko manipulisanje ksenofobijom…koji sinergistički usmeravaju svet ka iracionalnom konfliktu.” A ko danas promoviše, afirmiše, finansira dogmatski neodarvinizam širom sveta? One političke snage, organizacije, lobiji koje vladaju svetom, koje vode svet ka opštoj globalizaciji, opštoj pljački, opštoj neslobodi, ratovima širom sveta, prikrivenom ropstvu, moralnoj i svakoj destrukciji nacija, država, savremenog čovečanstva. To su predstavnici najkrupnijeg kapitala i savremenog neoliberalnog kapitalizma. Ovim zlikovcima neodarvinizam znatno pomaže jer kad Boga i morala nema sve je dozvoljeno i lakše je obaviti sve oblike destrukcije. Izgleda nelogično, ali ovim snagama zla danas se u svetu najviše opiru predstavnici konzervativne političke desnice i konzervativne političke levice.
U ovom kratkom tekstu nema prostora za ozbiljniji osvrt na kreacionizam. Savremena nauka, sem teologije, nema dokaza da Bog postoji, ali nema dokaza ni da ne postoji. Čovek nema dovoljno čula, znanja i neophodnih uslova da bi spoznao sve velike tajne kosmosa i života. Moguće je i da postoji nešto što ne možemo, za sada a ni u budućnosti, ničim dokazati. Nažalost, ništa pod „kapom nebeskom” nismo definitivno spoznali. O svemu, pogotovo o nastanku sveta, nastanku života, o životu, više ne znamo nego što znamo. Mnogo od onoga što mislimo da znamo, generacije koje će doći otkriće da smo bili u zabludi. Granice našeg neznanja su nam nepoznate, verovatno beskonačne. Mudri Sokrat bi i danas rekao„Ja znam da ništa ne znam.”
Dr Radmilo Rončević
hirurg, naučni savetnik
(objavljeno 18. jula 2015)
-------------------------------------------------------------------------------
4.
Da li je trava nastala pre zvezda
Da li sudr Ljiljana Čolić i dr Radmilo Rončević oni zagovornici učenja „Dan epoha“, gde se šest dana u biblijskom „Postanju“ smatra za metaforu šest veoma dugačkih geoloških epoha? Ili su, naprotiv, zagovornici „Teorije prekida“, pa smatraju da je između prvog i drugog stiha „Postanja“ proteklo ogromno vreme, a da se potom od trećeg stiha, tj. od razdvajanja svetlosti od tame, pa do stvaranja čoveka sve dogodilo za šest zemaljskih dana?
Pre nego što bi se moglo i pomisliti na eventualnu naučnu polemiku s prof. dr Ljiljanom Čolić i dr Radmilom Rončevićem, potrebno je utvrditi koje je njihovo stanovište, odnosno za šta se oni, u svojim tekstovima, zalažu. Pošto se potpisuju s punim naučnim titulama, a objavljuju u rubrici „Nauka“, očekivalo bi se da je polje njihovog delovanja i eventualne diskusije – naučno. Pri tome pod naukom podrazumevamo skup logičkih i empirijskih metoda koji obezbeđuju posmatranje određenih fenomena, s ciljem da se oni protumače i razumeju. Koji su naučni stavovio evoluciji prof. dr Ljiljane Čolić i dr Radmila Rončevića? Koje naučno objašnjenje oni nude umesto teorije evolucije? Od naučnika se, naime, očekuje da ponude, makar u naznakama, neko alternativno rešenje, umesto onog koje napadaju. Tako bi se i njihovi argumenti mogli ravnopravno procenjivati i testirati, naspram onih koje (opravdano, ili ne) kritikuju.
Ovo nije tako jednostavno pitanje. Kritičari teorije evolucije obično nastupaju pod skupnim nazivom „kreacionistička nauka“, ali ona nije jedinstvena niti je koherentna, a po svom osnovnom metodu nije ni nauka. Da ne bude zabune, kada kažemo „teorija evolucije“, ne mislimo na pretpostavku ili spekulaciju već (da parafraziramo Ričarda Dokinsa) na sistem ideja koji objašnjava ili rasvetljava grupu činjenica ili fenomena, odnosno na iskaz koji predstavlja opšte zakone, načela ili uzroke nečeg poznatog ili opaženog. Recimo na teoriju elektromagnetizma i kvantnu teoriju, na osnovu kojih su ljudi konstruisali sve elektronske uređaje koje danas koristimo.
Koja je, dakle, „teorija“ za koju se zalažu prof. dr Ljiljana Čolić i dr Radmilo Rončević? Da li ona proističe iz neke od kreacionističkih škola? Da li su oni zagovornici učenja „Dan epoha“, gde se šest dana u biblijskom „Postanju“ smatra za metaforu šest veoma dugačkih geoloških epoha? Ili su, naprotiv, zagovornici „Teorije prekida“, pa smatraju da je između prvog i drugog stiha „Postanja“ proteklo ogromno vreme, a da se potom od trećeg stiha, tj. od razdvajanja svetlosti od tame, pa do stvaranja čoveka sve dogodilo za šest zemaljskih dana? Moguće je i da se zalažu za učenje o „Mladoj zemlji“, koje se najbukvalnije drži „Knjige postanja“? To bi podrazumevalo da dr Rončević i prof. dr Čolić smatraju da je Zemlja stara nekoliko hiljada godina, te da je nastala pre Sunca, a okeani pre kopna, trava i drveće pre zvezdaitd. Da li su, možda, pobornici „teističke evolucije“ ili „specijalnog kreacionizma“, pa veruju da je Bog mogao stvoriti svet kroz prirodni proces evolucije? Tek kada budemo znali odgovore na ova pitanja, moći ćemo da sučelimo naučne argumente sa stavovima prof. dr Ljiljane Čolić i dr Radmila Rončevića. Do tada je sasvim bespredmetno raspravljati o tome ima li, ili nema, svedočanstava o „prelaznim formama“, „izgubljenim karikama“, ili o „majmunskim precima“.
Doduše, postoji još jedna mogućnost. Možda prof. dr Ljiljana Čolić i dr Radmilo Rončević u ovoj polemici i ne nastupaju sa naučnih pozicija? Moguće je da su njihovi stavovi, zapravo, izraz njihovih religijskih uverenja. Na to imaju puno pravo i bilo bi sasvim neprikladno, pa i neučtivo, s njima o tome polemisati. No, ukoliko je u pitanju vera, onda je podjednako neprikladno skrivati je iza tobožnjih naučnih istina. Ako se neko poziva na nauku, onda njegove tvrdnje moraju biti testirane metodama nauke. Naučnike ne obavezuje ontološki naturalizam. Ima mnogo iskreno religioznih vrhunskih naučnika. Ali i njih, kao i sve druge naučnike, obavezuje metodološki naturalizam. Naime, u naučnim objašnjenjima ne možete se pozivati na Boga. Božanska promisao, bez obzira na to da li u nju verujete, po definiciji je neproverljiva, pa tako ne može biti predmet naučnog testiranja i istraživanja.
Grupa autora:Prof. dr Aleksandar Palavestra,Prof. dr Staša Babić,Prof. dr Sofija Stefanović,Doc. dr Marko Porčić 
Odeljenje za arheologiju, Filozofski fakultet Univerziteta u Beogradu
(objavljeno 25. jula 2015)
-------------------------------------------------------------------------------
5.
Ko danas osporava teoriju evolucije?
Dr Čolić navodi da se, kada je u nevolji, obraća bogu za pomoć i postavlja pitanje kome se ja molim. Moj odgovor je – nikome. Odavno sam prevazišla infantilnu potrebu da verujem u to da me neko imaginarno biće čuva i kreira mi sudbinu. Sekularnost podrazumeva preuzimanje odgovornosti za sopstveni život
Kreacionisti veruju da su u Bibliji zapisane reči boga i da su, stoga, svi navodi u toj knjizi apsolutne i neupitne istine. Polazeći od takve premise, biblijskim kreacionistima potpuno je neprihvatljivo bilo kakvo naučno objašnjenje postanka i evolucije živih bića. Ovakve stavove demonstrirali su nam dr Ljiljana Čolić i dr Radmilo Rončević u Kulturnom dodatku „Politike”, 18. jula 2015. Iako bi titula doktora nauka morala podrazumevati makar površno poznavanje filozofije nauke, čini se da su dva profesora Univerziteta u Beogradu propustila da razumeju povezanost naučne metodologije i sticanja znanja o svetu koji nas okružuje. Moguće je da osnovni naučni principi nisu presudni za hirurgiju kojom se bavi dr Rončević, niti za orijentalistiku koju predaje prof. Čolić, ali za fundamentalnu nauku i razumevanje osnovnih zakonitosti prirode i njenih procesa to jeste i uvek će biti kamen temeljac.
Zadatak teorije evolucije, apsolutno neupitnog naučnog sistema za sve one koji nauku razumeju, jeste da objasni evoluciju kao proces u prirodi. Nasuprot mišljenju dr Rončevića, danas ne postoji niti jedan podatak iz nauke koji negira evoluciju ili teoriju evolucije. Naprotiv, sva savremena istraživanja – od paleologije, geologije, prebiotičke hemije, antropologije do molekularne biologije i genomike – samo je obogaćuju i nadopunjuju. Sumnje i pitanja koje on postavlja u tekstu, odavno su rešeni i pokazani. Potpuno je jasno da kreacionističkoj poziciji ne preostaje ništa drugo do da svaki naučni podatak i dokaz evolucije proglasi lažnim i isfabrikovanim. Ukoliko bi želeo da kompetentno raspravlja o evoluciji, dr Rončević bi morao posvetiti malo vremena proučavanju starih i novih bioloških saznanja. Umesto što tvrdi da prelaznih fosila nema u naučnim kolekcijama, mogao bi o tome nešto pročitati i zasigurno će pronaći da ih ima na stotine. Takođe, paleoantropologija je prepuna fosila predaka i srodnika ljudske vrste, a iz nekih se danas izoluje i analizira DNK. Mehanizmi postanka života i prvih genetičkih sistema intenzivno se demonstriraju u biohemijskim laboratorijama, što nisu podaci koji se kriju od javnosti.
Biografija dr Rončevića apsolutno podržava moju tezu da je kreacionizam tesno povezan sa desničarskim političkim stavovima. Dodatno, u današnjoj slici sveta sasvim je jasno da je neoliberalni kapitalizam najčvršće usađen u konzervativnim hrišćanskim politikama. Nisu novi ni kreacionistički pokušaji da se teorija evolucije i sekularnost okrive za propast etičkih normi. Osporavanja tvrdnje da je religija razlog moralnog ponašanja nalazimo još kod antičkih filozofa! Čovek je sposoban da vrši svestan izbor svojih postupaka zahvaljujući neurološkoj osnovi svojih kognitivnih sposobnosti, a tome nas uči evoluciona biologija.
Tekst dr Čolić takođe jasno govori da, pored neznanja, kreacionisti imaju još jedan nepremostiv problem sa naukom – njena metodologija je sekularna. Iako nauka ne zahteva da budete nevernik, već samo da ne brkate svoju religiju sa naučnom metodologijom, u kreacionističkim glavama te se stvari ne mogu odvojiti. Strah od racionalizacije sveta izvan domašaja religije za njih je parališući. Dr Čolić navodi da se, kada je u nevolji, obraća bogu za pomoć i postavlja pitanje kome se ja molim. Moj odgovor je – nikome. Odavno sam prevazišla infantilnu potrebu da verujem u to da me neko imaginarno biće čuva i kreira mi sudbinu. Sekularnost podrazumeva preuzimanje odgovornosti za sopstveni život.
Dr Biljana Stojković
(objavljeno 25. jula 2015)
    </div>
<div id="vesti">
Som ujeo kupača za nogu na Adi Ciganliji
Bilo je oko 18 sati kada se penzioner Branko Krsmanović biciklom dovezao na Adu Ciganliju i parkirao na plaži, negde u blizini „zip-lajna”, na onoj starijoj strani Savskog jezera. Ušao je u vodu i isplivao svoju redovnu turu. A onda, pri izlasku, osetio je snažan bol u nozi i ubrzo shvatio da ga je nešto ujelo.
– Isplivao sam i krenuo napolje iz vode. Zastao sam pri samom izlasku na plažu, na oko metar i po dubine kada sam osetio da me je nešto snažno ugrizlo za desno stopalo. Kao da me je neko na trenutak stegao nekakvim oštrim kleštima. Istrčao sam napolje sa nogom koja je bila sva u krvi. Na koži su bili vidljivi tragovi ujeda – ispričao je u dahu Branko Krsmanović.
Naš sugrađanin ugledao je kola Hitne pomoći sa druge strane jezera i požurio tamo. Kada je stigao, lekari više nisu bili tu. Odvezao se do pulta spasilačke službe i tu su mu momci pružili prvu pomoć. Premazali su mu ranu dezinfekcionim sredstvima i previli ga.
– Neko je rekao da me je ujeo som. Ne znam, nisam siguran. Moglo je da bude i nešto drugo – priča Krsmanović i dodaje da je posle incidenta pomoć potražio u lokalnoj ambulanti na Dedinju gde su ga previli, dali mu neophodne lekove i savete.
Juče, četiri dana posle misterioznog „napada”, Branko Krsmanović se osećao dobro. Rekao nam je da se možda u trenutku uplašio, ali da više ne razmišlja o tome, čak da planira da nastavi redovne aktivnosti – vožnja bicikle i kupanje u Savskom jezeru. A medijima se obratio da bi upozorio sugrađane i da bi im stavio do znanja da i tako nešto može da se dogodi na najpopularnijem gradskom kupalištu, i da naročito treba da pripaze na decu. Da jezerom pliva neko opasno biće – ne veruje.
A u takvu priču ne veruje ni Maja Pavlović, pi-ar JKP „Ada Ciganlija”. Statistički podaci pokazuju da se u poslednjih 10 godina ništa slično na Adi nije dogodilo.
– Mi zvanično, u ovom trenutku, ne možemo da potvrdimo da je reč o somu ili bilo kakvoj drugoj ribi. U svakom slučaju, ne očekujemo da će ovaj događaj negativno uticati na posetu Adi Ciganliji – kaže Pavlovićeva.
Nema sumnje da će ovaj događaj narednih dana biti glavna tema svih medija. Da li je som ujeo čoveka, da li je čovek ugrozio bezbednost soma? Ko je kome ušao u „dvorište” i ko je „kriv”? Možda bi najbolji odgovor na sva ova pitanja mogao da se svede da činjenicu da u Savskom jezeru zajednički život moraju da nastave i ljudi i ribe.
M. Janković
-------------------------------------------------------------- 
Neophodna antitetanusna zaštita

Tragovi ujeda na stopalu (Foto R. Krstinić)
Lekari ne pamte slučajeve da su građani imali zdravstvenih problema zbog ujeda soma, ali upozoravaju da treba biti oprezan jer iako na prvi pogled ovo deluje potpuno bezazleno – situacija može da se iskomplikuje.
– Ukoliko osoba ima duboke rane od ujeda, postoji mogućnost pojave infekcije, a samim tim i opasnost od javljanja tetanusa. Zato je važno da čovek kome se to dogodi primi antitetanusnu zaštitu. Lekar treba dobro da pregleda ranu i ukoliko primeti da je inficirana, čoveku treba dati i antibiotsku terapiju – kaže dr Nevenka Dimitrijević, iz Doma zdravlja „Voždovac”.
D. D. K.

Srpska groblja na tri kontinenta
Valjevo – Pored istorijskih čitanki, sećanja na učesnike Velikog rata čuvaju spomen-groblja i kosturnice, kapele, krajputaši i druga obeležja. Tačan broj im se ne zna, niti postoji preciznija evidencija, iako su u pitanju podaci od izuzetnog značaja za identitet i ozbiljnost jednog naroda i države, koje pojedini istoričari stavljaju u istu ravan sa jezikom. Kakav odnos prema tim podsetnicima na epopeju Velikog rata imaju naša država i građani, razgovarali smo sa magistrom istorije Milojem Nikolićem iz Zavoda za zaštitu spomenika kulture iz Valjeva.
Kao vrstan poznavalac i istraživač ove oblasti, naš sagovornik je obišao skoro sva spomen-obeležja i groblja kako na području Srbije, tako i većeg dela Evrope, severne Afrike i Male Azije.– Odmah po okončanju Velikog rata krenulo se sa uređenjem vojničkih grobalja i gradnjom spomen-kosturnica i drugih obeležja. Tim poslovima najpre se bavilo Ministarstvo vojno, a kasnije Ministarstvo pravde preko svojih sekretarijata. Za pomrle u inostranstvu se staralo Ministarstvo inostranih poslova. Radilo se uz svesrdnu pomoć vojske, dobrovoljnog rada i priloga, ali i pored sveg zalaganja posao nije mogao da bude okončan za vreme postojanja Kraljevine Jugoslavije. U doba SFRJ služba za zaštitu spomenika kulture održavala je obeležja iz Prvog svetskog rata, ali samo ona koja su bila proglašena za nepokretna kulturna dobra, tj. spomenike kulture.
Na pitanje kakva je situacija danas, Nikolić kaže da država Srbija brine o memorijalnim obeležjima shodno svojim mogućnostima. Najveći broj je proglašen za kulturna dobra i na taj način se dodatno obezbeđuje.– Šteta je što u ovu priču aktivnije nisu uključeni SANU, pojedini fakulteti i instituti za društvena istraživanja – ističe Nikolić, podsećajući da naši građani nisu dovoljno informisani o obeležjima koja se nalaze van Srbije. On navodi da su srpski vojnici ratovali, lečili se ili bili zarobljavani na tri kontinenta – u Evropi, Aziji i Africi.
Ratovali su u Srbiji, današnjoj Makedoniji, Albaniji i Grčkoj. Kao zarobljenici bili su u Turskoj, Bugarskoj, Slovačkoj, Češkoj, Mađarskoj, Austriji, Nemačkoj, Belgiji i Holandiji. Lečeni su u Grčkoj, Italiji, Francuskoj, Španiji, Engleskoj, Maroku, Alžiru i Tunisu. Mnogo srpskih vojnika uspelo je da se vrati u domovinu, ali je i veliki broj ostavio kosti po drugim zemljama. Mnogo je onih o kojima se malo ili ništa ne zna i, što je najgore, nema volje da ih se domovina seti. Čak ni za jubileje.– Dostojna spomen-obeležja srpskim vojnicima su podignuta u Austriji, Grčkoj, Slovačkoj i Češkoj, a nedavno je to učinjeno u Belgiji i Holandiji. U Albaniji smo imali nekoliko grobalja i kosturnica, ali posle dolaska komunista na vlast sve je uništeno. U Bugarskoj je počelo uređivanje spomen-groblja, a u ovoj zemlji, savezniku Austrougarske carevine, prema grubim procenama, bilo je oko 20.000 zarobljenih Srba. Samo u okolini Plovdiva počiva oko 4.500 srpskih ratnih zarobljenika. Bugari su o njima snimali filmove, ušli su u literaturu, jer su bili utamničeni u bolnici gde su nekada lečeni bolesnici od kuge i kolere. Mi o tome pojma nemamo, kao da se to desilo negde na kraj sveta, a ne u komšiluku – objašnjava Nikolić.
Prema njegovim rečima, slična je situacija i sa više hiljada zarobljenika koji su skončali na području Turske, gde takođe nema uređenih grobalja i postavljenih spomen-obeležja. – U to vreme Turska je počela izgradnju takozvane Bagdadske železnice, i prema podacima do kojih sam došao, na tim poslovima je angažovala oko 5.000 zdravih mladića iz Srbije, koji su tamo deportovani iz Bugarske. Niko od njih nije se vratio kući – ističe Nikolić.
Na području Srbije, kaže ovaj istraživač iz Valjeva, sva memorijalna obeležja proglašena su za spomenike kulture, a znatan broj među njima ima umetničke, pre svega vajarske i arhitektonske vrednosti. Održavaju se uz maksimalnu podršku države i nema favorizovanja pojedinaca. Štaviše, vojnici i civili imaju više obeležja u odnosu na njihove slavne komandante.
Jedna od karakteristika domaćih memorijala je i ta što su na znatnom broju spomen-kosturnica i grobalja sahranjeni jedni pored drugih i srpski i neprijateljski vojnici. Ta vrsta mešanja kostiju, što je istovremeno poruka za pomirenje i praštanje, odvajkada je svojstvena srpskom narodu.

Arapi u našem sokaku
Sombor – Stanovnici Sombora, ali i Prigrevice pored Apatina odnedavno imaju Arape za nove sugrađane. Vest da Arapi iz Abu Dabija kupuju kuće i salaše u Somboru i okolini nedeljama je tema u ovim naseljima, o kojoj ima više nagađanja nego pouzdanih saznanja.
Ipak, ono što je nepobitno jeste da su se krajem prošle godine pojavili prvi Arapi u Somboru i potražili nekretnine za kupovinu. Kako kaže Franjo Bošnjak iz „Kestrel nekretnina” u pitanju je bila višečlana porodica koja se vratila u martu i kupila salaš na Bezdanskom putu u predgrađu Sombora.
– Poštujući klijenta, nismo pitali ni čime se bave, niti koji su njihovi motivi. Ono što mogu da kažem je da su vrlo dobri trgovci i da dolaze sa dobrim prethodnim znanjem – kaže nam Bošnjak.
U jednom od somborskih hotela trenutno boravi porodica iz Ujedinjenih Arapskih Emirata koja je takođe zainteresovana za kupovinu nekretnina, a saradnik jedne od agencija za nekretninu, koja je posredovala u poslovima sa kupcima iz Abu Dabija, kaže da po pravilu dolaze višečlane porodice i traže veće kuće sa okućnicom. Potvrđuje nam da iako ovde cene nekretnina nisu visoke, devizni kupci nisu spremni da ponude više od njihove stvarne tržišne vrednosti. Međutim, i prodavci i vlasnici agencija su zadovoljni, jer su ove kupovine ipak „trgnule” zamrlo tržište nekretnina. Arapi koji su kupili više kuća sa okućnicom na Bezdanskom putu kod Sombora imaju prijavu boravka, a ovde provode samo nekoliko meseci i vraćaju se u Emirate.
Ko je u putni pravac Arapa u Srbiji pored Sombora „upisao” i Prigrevicu nismo uspeli da saznamo, ali mnogi smatraju da put do predgrađa Apatina ide preko Beograda i poslova koje je Srbija sklapa sa Ujedinjenim Arapskim Emiratima. Tržište nekretnina, poput lakmusa, brzo reaguje na društvena kretanja. Po onome što se u Prigrevici može čuti, bar četiri kuće su prodate Arapima. Jedina koja je to otvoreno potvrdila i u razgovoru sa novinarima je Mika Baždar, koja je svoju kuću na ulazu u Prigrevicu prodala kupcu sa Bliskog istoka i preselila se kod svoje ćerke u Sombor. Navodno su Arapi i kupci kuća u centru sela. Uglavnom je reč o napuštenim domaćinstvima. U Prigrevici su pre Prvog svetskog rata živeli Nemci, koji su za sobom ostavili prostrane kuće. Nakon Prvog svetskog rata naseljavani su solunci, a nakon Drugog rata kolonisti mahom iz Like. Zbog toga je i Prigrevica bila prva adresa u Srbiji mnogima iz kolone prognanika devedesetih. I pored toga, ekonomska situacija „raselila” je ovo mesto u kome od nekadašnjih preko pet hiljada stanovnika sada ima hiljadu i po manje. U takvoj sredini brzo se primete promene, ali o njima nisu hteli da govore u Mesnoj zajednici, gde sekretar Stojan Zorojević nije bio dostupan za novinare. Za razliku od njega, Anita Nemet u mesnoj kancelariji potvrđuje da su prve kuće prodate Arapima.
 – Ovde je gotovo svaka druga kuća prazna, ali se još niko od novih kupaca nije doselio ovde da živi. Čini mi se da su meštani još uvek rezervisani prema novim stanovnicima, ali niko nije protiv njih – kaže Nemet.
Ipak, na kući koja je navodno prodata Arapima, na belo okrečenoj fasadi ističe se neprijateljski natpis prema novom kupcu. I meštanin Janko Čubrilo nije oduševljen novim potencijalnim meštanima.
 – Mi još nismo ni srpsku crkvu izgradili, a već će nam trebati i džamija, kaže dok stojimo pred jednom od tipičnih, „švapskih” kuća koja se upravo pretvara u budući parohijski dom.
Mirko Cvjetićanin, zamenik predsednika SO Apatin, kaže da su i oni u opštini samo površno informisani o tome da Arapi kupuju kuće u Prigrevici.
 – Zbog toga je zakazan sastanak u mesnoj zajednici, i dogovorili smo se da tražimo podatke od Ministarstva pravde o tome ko su kupci ovih kuća. Prema našim saznanjima, oni imaju pravo da kupuju kuće, ali ne i poljoprivredno zemljište. Niko nema ništa protiv njih, ali želimo da imamo informacije o tome ko kupuje nekretnine kod nas – kaže Cvjetićanin.
----------------------------------------------
Neprilagođeni
Franjo Bošnjak iz „Kestrel nekretnina” kaže da su imali problema kada su izveli potencijalne kupce iz UAE na večeru, jer u ponudi nije bilo halal hrane. – Problem je i što ih naš zdravstveni sistem ne prihvata, a nemamo ni dovoljno dobro razvijenu privatnu praksu da bi mogla da se ispune njihova očekivanja. Problem je nastao i kada su želeli da se prijave u policiji, jer imaju više od jedne žene – kaže nam Bošnjak.

Bekov vozač nije prepoznao Maju Adrovac
Dragan Dragaš, vozač Milana Beka na koga je pokušan atentat 14. novembra prošle godine ispred njegove kuće na beogradskom Senjaku nije video napadača koji je pucao na poznatog biznismena. Na jučerašnjem saslušanju pred zamenikom višeg javnog tužioca u Beogradu Bekov vozač je, prema nezvaničnim informacijama, naveo da je napadač bio „srednje građe”, ali da nije siguran da li je reč o muškarcu ili ženi.
– Toga dana sam dovezao Beka do njegove kuće. Dok je izlazio iz automobila, iz obližnjeg žbunja iskočio je napadač i pucao u njega, a ja sam automatski automobilom krenuo u rikverc. Nekoliko trenutaka kasnije, Beko je ispao iz vozila, ali ne mogu da kažem da li se to desilo usled povreda koje je zadobio u pucnjavi ili od siline kojom sam okrenuo automobil, rekao je, prema nezvaničnim informacijama, Dragaš na saslušanju koje je trajalo oko pola sata.
Vozač je potom ispričao da je sa kolegom vozačem Bobanom Mančićem, biznismena stavio u automobil i prevezao ga do Urgentnog centra. Dragaševom saslušanju, baš kao što je bio slučaj i kada su iskaze davali svedoci Milan Marković i Boban Mančić, prisustvovala je i Maja Adrovac, osumnjičena da je pucala u biznismena. Ona nije imala pitanja za Dragaša, ali je, kako saznajemo prokomentarisala ono što je svedok ispričao.
– Imala bih pitanje za vas, ali sada kada ste rekli da ne možete da opišete napadača, pa čak ni da kažete da li je muško ili žensko, nema svrhe da vas bilo šta pitam – rekla je, prema nezvaničnim informacijama, osumnjičena Maja Adrovac.
Ona je kao i poslednjeg dana jula kada su saslušana prva dva svedoka, u Palatu pravde dovedena iz pritvorske jedinice Okružnog zatvora u Beogradu sa lisicama na rukama i u pratnji zatvorskih čuvara. Tokom jučerašnjeg saslušanja svedoka, prema nezvaničnim informacijama, nije iskazivala nikakve emocije, niti se obraćala nekome od istražnih organa. Maja Adrovac za sada je jedina osumnjičena za učešće u napadu na Milana Beka, a uhapšena je 17. jula, gotovo sedam meseci posle pokušaja ubistva poznatog biznismena.
Policija ima dokaze da je više osoba učestvovalo u napadu, ali za sada je samo Maja Adrovac uhapšena i procesuirana. Postoje određene indicije da su u pucnjavu na Senjaku umešane i osobe koje su izuzetno bliske osumnjičenoj: njen suprug i brat koji su nedostupni istražnim organima. Njoj se naredbom o sprovođenju istrage na teret stavlja da je pucala u biznismena, to jest pokušaj ubistva koje je izuzetno teško krivično delo i za koje je zaprećena višedecenijska zatvorska kazna.
– Otežavajuća okolnost za istražne organe može da bude i činjenica da ona, za sada, ne želi da otkriva nikakve detalje u vezi sa napadom. Ni izjave tri svedoka, koja su do sada saslušana u istrazi protiv nje, čini se, nisu nešto mnogo pomogle, pošto su svi oni tvrdili da nisu videli napadača – navodi „Politikin” sagovornik blizak istrazi.
Po zakonu, istražni organi u roku od šest meseci od dana hapšenja osumnjičenog moraju da podignu optužnicu protiv njega. U suprotnom, dužni su da ga puste da se brani sa slobode.
--------------------------------------------------------------
Slučaj „Loto” na veštačenju softvera
Više tužilaštvo vratilo je slučaj „Loto” policiji jer traži da se obavi tehničko-informaciono veštačenje, to jest da se obave dodatne analize softvera Državne lutrije Srbije, a pomoću koga se sprovodi izvlačenje u igri na sreću loto. Podsetimo, 59. kolo izazvalo je sumnju kada se tokom izvlačenja broj 21 najpre pojavio u grafici na ekranu, a tek posle nekoliko trenutaka izvučen je iz bubnja.

Upravnika zatvora tužilo 127 zaposlenih
Čak 127 zaposlenih u zatvoru u Padinskoj skeli, poznatom kao „Nova skela”, podnelo je tužbe za mobing protiv upravnika Milana Pavlovića. Da problem nije rešen uprkos dogovoru direktora Uprave za izvršenje krivičnih sankcija Ministarstva pravde Milana Stevovića i predstavnika Sindikata zaposlenih u KPZ Beograd u maju ove godine, pokazuje i broj tužbi koje su zaposleni zbog mobinga podneli protiv upravnika KPZ Beograd Milana Pavlovića: sa tadašnjih 114 „popeo” se na 127. Uprava nije isplatila zaposlenima zaostale naknade za troškove prevoza, niti potraživanja za neiskorišćeni godišnji odmor za 2011. godinu.
Zvonko Tomašević, predsednik Sindikalne organizacije zaposlenih u KPZ Beograd, za „Politiku” tvrdi da navedeni problemi nisu i jedini sa kojima se radnici u ovom zatvoru suočavaju. I, dok zaposleni u „Novoj skeli” optužuju, u Upravi za izvršenje krivičnih sankcija – ćute. Osim nezvanične potvrde da su protiv upravnika Pavlovića podnete tužbe za mobing i da nadležni organi postupaju po njima, u upravi nisu želeli da komentarišu ništa drugo.
– Tri četvrtine zaposlenih podnelo je tužbu protiv upravnika Pavlovića kojom ga terete za mobing i prvi sudski postupci zakazani su za početak novembra. U tužbi se, između ostalog, navodi da zlostavljanje upravnika ima za posledicu povredu dostojanstva, ugleda, ličnog i profesionalnog integriteta, zdravlja zaposlenih. Takvo ponašanje upravnika izaziva strah kod zaposlenih, stvara neprijateljsko, ponižavajuće i uvredljivo okruženje, pogoršava uslove rada i dovodi do toga da zaposleni na sopstvenu inicijativu raskinu radni odnos. Putni troškovi nam nisu isplaćivani od januara 2013. godine, iako je direktor Stevović doneo odluku da to bude urađeno u skladu sa Posebnim kolektivnim ugovorom za državne organe. Zbog toga je u prethodnom periodu podneto više od 80 tužbi i Prvi osnovni sud u Beogradu postupa po njima – navodi Tomašević.
Prema njegovim rečima, neisplaćeni putni troškovi predstavljaju veliki problem, pošto je čak 95 odsto zaposlenih u Službi obezbeđenja „sa strane”. Na posao u Padinsku skelu dolaze iz Šapca, Valjeva, Loznice, Niša, Jagodine, Leskovca... Zaposlenima nisu omogućene ni dnevne pauze na način kako je to opisano u zakonu.
Iako su za podelu lekarske terapije osobama na izdržavanju kazne zaduženi zdravstveni radnici, prema Tomaševićevim rečima, umesto njih to rade – zaposleni. Osim ovoga, pripadnici obezbeđenja rade i poslove koji nisu u opisu njihovog radnog mesta: kurirske, sekretarske, pisarske, poslove nabavke, pa čak i čiste, nose pakete, guraju kante i sve to pred osuđenicima.
– Poznato je da su u ovom zavodu na izdržavanje kazne upućeni počinioci najtežih krivičnih dela. Upravo iz tog razloga mora da se poštuje zakon na svim nivoima – navodi Tomašević.
Da su u „Novoj skeli” zaposleni izloženi mobingu objašnjava i jedan od zaposlenih u Službi obezbeđenja ovog zatvora koji je želeo da ostane anoniman.
– Ne poštuje se zakonska odredba koja propisuje da je pauza za zaposlene kojima je radno vreme osam sati – 30 minuta, a za one koji rade 12 sati – 45 minuta. Pauze nam se često skraćuju i nemamo prostoriju namenjenu za tu svrhu. Od pre dvadesetak dana, uklonjene su stolice sa radnih mesta, tako da mnoge kolege nemaju gde da sednu kako bi predahnule od posla – kaže D. J..
----------------------------------------------------------
Nadležni ćute
„Politika” je od Uprave za izvršenje krivičnih sankcija tražila prošle srede odgovore u vezi tvrdnji predsednika Sindikalne organizacije zaposlenih u KPZ Beograd. Odgovor nadležnih zaduženih za komunikaciju medija i rukovodstava zatvora u Srbiji ni posle sedmodnevnog čekanja nismo dobili.
----------------------------------------------------------
Šta piše u tužbi
U tužbi protiv upravnika Pavlovića, pored ostalog, navodi se i da je on u poslednjih šest meseci poveo više od 30 disciplinskih postupaka protiv zaposlenih, od čega su samo tri okončana kažnjavanjem. To, tvrde podnosioci tužbe, pokazuje da je pravi razlog pokretanja ovakvih postupaka uterivanje straha kod zaposlenih. Po naređenju upravnika KPZ Beograd, navodi se u tužbi, promenjeni su podaci u evidenciji zaposlenih i o opštini prebivališta, kako se radnicima ne bi isplaćivali putni troškovi.
</div>
<div id="kolumna">
Očekujući barbare
„Šta čekamo ovde na agori okupljeni? / Treba danas barbari da stignu. / Zašto u senatu vlada takav nerad? / Što senatori većaju, a ne donose zakone? / Zato što će barbari danas stići”, pisao je grčki pesnik Konstantin Kavafi (prevod: Ivan Gađanski i Ksenija Maricki Gađanski – barbar umesto varvar koji obično samo znači divlji rušitelj). Danijel Mendelson iz „Njujorkera” je pre dve godine povodom zastoja u američkoj vladi sugerisao da barbari za uspavanu vlast predstavljaju jedinu šansu, izgovor, kao da je katastrofa neophodna i čak poželjna da se društvo pokrene sa mrtve tačke, bilo da se radi o Rimu i Konstantinopolju nekada bilo o Briselu danas. Na kraju pesme, međutim, barbari ne stižu i civilizovani, atrofirani senatori i oratori se pitaju u Kavafijevom satiričnom tonu: „Pa sad, šta ćemo bez barbara. / Oni su ipak bili neko rešenje.” Grčka je igrala ulogu barbara nekoliko meseci, a tu ulogu danas igraju migranti. Indolente tehnokrate ne čine ništa konstruktivno, čekaju da kriza postane dublja, da države to rešavaju na nacionalnom nivou, pa da ih neka katastrofa sve izbavi.
Jedan dečak mi je na autobuskoj stanici u Beogradu rekao da ide za Nemačku, a da su mu tatu ubili u Siriji. Zajedno sa drugarom i drugaricom jurcao je u okolini stanice. Oni dolaze iz Sirije koja ima prve naseobine još iz 3500. godine pre nove ere, iz drevnog Damaska. Sirija je većinski sunitska zemlja u kojoj hrišćani imaju visok položaj, zemlja koja pripada Mediteranu. Jedu humus u Beogradu u lokalu „Tel Aviv”. Jedan Sirijac koji je spavao na klupi u Beogradu pitao je mog prijatelja za policijsku stanicu. Prijatelj mu je ponudio novac, a ovaj je odbio objašnjavajući da je nekada imao lekarsku praksu i da mu novac nije potreban, već samo pomoć da porazgovara sa nekim kuda dalje. Na grčkom ostrvu Kos jedna turistkinja se žalila što uopšte spasavaju migrante, pa joj je jedan čovek odbrusio: Da li biste radije da tela plutaju u moru?
Pošto bi tehnokrate najradije da barbari ostanu na teritoriji drugih barbara kao što su Grci i Srbi, žmure na jedno oko dok Mađarska, u kojoj zri antisemitizam, razvija žičane ograde ka prosvećenoj, hrišćanskoj, sekularnoj Evropi o kojoj barbari maštaju. Prema UNHCR-u, ove godine je ukupno 13,9 miliona ljudi proterano usled ratova i sukoba, a 200.000 migranata je stiglo ove godine u Evropu, što čini 0,027 odsto evropske populacije, piše „Gardijan”, dok je Liban prihvatio 1,2 miliona sirijskih izbeglica, a ima populaciju od 4,5 miliona. Prema tome, ostrvo Kos, Lezbos, Grčka i Srbija su više na udaru imajući u vidu njihovu relativnu veličinu i ekonomsku snagu, a pokazuju se, uz izuzetke, kao dobri domaćini. Gradonačelnik Palerma koji se ceo život borio protiv mafije upozorava da sada mafija zarađuje na krijumčarenju ljudi. Želimir Žilnik, reditelj „Destinacije Srbistan”, kaže da podizanje novih zidova ruši sve zbog čega je srušen Berlinski zid.
Mendelson u svom tekstu o Kavafiju kaže: „Kardinalni grehovi u Kavafijevoj viziji istorije su samozadovoljstvo, arogantna samoubeđenost i solipsistička nesposobnost da se vidi šira slika.” Zar to nije i opis ponašanja Brisela prema Varufakisu time što nastavlja politiku produženja zaduživanja koja se već godinama pokazuje neuspešnom i samo produbljuje grčki krah? Da, barbarski je Varufakis pravio plan B u slučaju Gregzita da hakuje sopstveno ministarstvo uz pomoć kolege sa Kolumbija univerziteta. Radi se o kratkovidosti jer je Varufakis upozoravao grčku vladu da ne ulazi u ovako formiranu evrozonu, a sad kada je ušla cena izlaska može biti prevelika, pa se nastavlja ekonomska politika Šojblea koja već sedam godina ne daje rezultate. No, Siriza je (za sada) kapitulirala, a glavni barbari su migranti. Kao i u ekonomskoj zbrci oko dugovanja, mediji ne razdvajaju pojam migrant i izbeglica, a nešto više od šezdeset odsto tih ljudi nisu ekonomski migranti, već beže od sukoba koji su posledica stranih intervencija. SAD su dovoljno daleko da nemaju tih briga (bore sa sopstvenim rasizmom prema crnačkoj populaciji) iako su oni manipulisali sukobljenim muslimanskim stranama. U Žilnikovom filmu Kamerunac retorički pita šta se desilo u Libiji, ko je uzrokovao krah jedne nekada jake afričke zemlje?
U Srbiji je navodno sve bolje, a migranti bi što pre da pobegnu odavde. Male su plate, ne isplati im se Srbistan. Odliv mozgova iz Srbije je druga verzija ovih migracija, verzija za višu, evropskiju klasu. Čeka se povećanje plata u Srbistanu, a ono je u stvari samo vraćanje plata na staro, što je divan apsurd jer nema gde da se čuje da se u Srbistanu zapravo živi gore. Kao što se brkaju termini izbeglica i migrant, tako se u Srbiji brkaju termini ekonomski boljitak i osiromašenje. To je orvelovski novi jezik naše vlade. Dakle, uskoro će postati zaista bolje, toliko bolje da će naši mladi ljudi sa migrantima da odlaze kao dve klase barbara Evrope.
Reditelj
</div>
<div id="vreme">
Povremeno kiša
Naredna dva dana avgusta očekuje se toplo i uglavnom suvo vreme sa najvišim dnevnim temperaturama od 29 do 34 stepena.
Do kraja meseca biće prosečno toplo i nestabilno vreme, povremeno s kišom ili lokalnim pljuskovima praćenim grmljavinom. Najviše dnevne temperature kretaće se od 25 do 29 stepeni. U prvoj polovini avgusta uspostaviće se toplije vreme, s temperaturom od 23 do 28 stepeni. Početkom septembra biće i do 32 stepena. Oko 3, 4, 6, 8, 12. i 14. septembra predviđa se kiša mestimično ili kratkotrajni pljuskovi praćeni grmljavinom.
</div>
<div id="vesti">
Na paradi u Pekingu 75 gardista Vojske Srbije
Na paradi u Pekingu, koja će se održati 3. septembra, povodom završetka Drugog svetskog rata na Dalekom istoku, učestvovaće srpski ešelon u čijem će sastavu biti 75 gardista, saznaje „Politika“ u Ministarstvu odbrane. Na put u Kinu uskoro će krenuti ukupno 81 gardista jer su šestorica vojnika rezerva, što je uobičajeno u ovakvim prilikama.
„Ministarstvo nacionalne odbrane Narodne Republike Kine uputilo je zvaničan poziv Ministarstvu odbrane i Vojsci Srbije za učešće u proslavi 70. godišnjice svetske pobede nad fašizmom i pobede kineskog naroda u odbrambenom ratu nad Japanom“, navodi se u odgovorima Ministarstva odbrane na pitanja „Politike“.
Pripadnici Garde Vojske Srbije defilovaće u prepoznatljivim svečanim plavim gardijskim uniformama. Zanimljivo je da, za razliku od majske parade u Moskvi, neće nositi svoje naoružanje već kineske poluautomatske puške T56, inače veoma slične domaćim „papovkama“ M56/59 koje koriste u svečanim prilikama.
Prevoz do Pekinga organizovan je redovnim avionskim linijama, a troškove prevoza, smeštaja i ishrane snosi kineska strana.
„Poziv za učešće predstavnika Vojske Srbije upućen je s obzirom na naš doprinos pobedi u Drugom svetskom ratu, kao i zbog tradicionalno dobrih odnosa dve zemlje i dve vojske. Kineska strana ceni pažnju koju Republika Srbija poklanja razvijanju starih i izgradnji novih partnerstava i na Istoku i na Zapadu, posebno sa onim državama koje predstavljaju strateške partnere, što se posebno odnosi na Narodnu Republiku Kinu, koja je ujedno i jedan od četiri stuba spoljne politike Republike Srbije“, saopštilo je ranije Ministarstvo odbrane.
Dok je Drugi svetski rat u Evropi završen 9. maja 1945. kapitulacijom Nemačke u Berlinu, Japan je nastavio da pruža otpor SAD i saveznicima i tokom leta te godine. Ova država predala se tek posle bacanja atomskih bombi na Hirošimu i Nagasaki i ofanzive sovjetske Crvene armije u Mandžuriji. Kapitulacija je potpisana 2. septembra 1945. godine na američkom bojnom brodu „Misuri“ u Tokijskom zalivu, čime je i formalno okončan najkrvaviji sukob u istoriji čovečanstva. 
Podsetimo, na Dan pobede 9. maja na Paradi pobednika u Moskvi nacionalni ešelon Vojske Srbije činila su 72 pripadnika Garde i po jedan pripadnik RViPVO, Kopnene vojske i Komande za obuku.
Za razliku od parada u Moskvi i Pekingu, koje privlače pažnju svetske javnosti, nezapaženo je protekla još jedna ovogodišnja parada u inostranstvu u kojoj su učestvovali pripadnici Vojske Srbije i to u – srcu Afrike. Naime, u aprilu je u Bangiju, glavnom gradu Centralnoafričke Republike, održana velika vojna parada povodom proglašenja punih operativnih sposobnosti misije UN u Centralnoafričkoj Republici. Među više od 500 učesnika, postrojenih u 17 pešadijskih i motorizovanih ešelona, nastupili su i mirovnjaci Vojske Srbije angažovani u vojnoj bolnici misije UN.
M. Galović 
-------------------------------------------------------
Uvežban poseban strojevi korak (Foto Ministarstvo odbrane)
BEOGRAD - Garda Vojske Srbije ušla je u završnu fazu priprema za paradu u Pekingu, koja će se održati 3. septembra, povodom 70 godina pobede nad fašizmom i pobede Kine u oslobodilačkom ratu protiv Japana.
U kasarni Garde novinari su u petak prisustvovali završnom uvežbavanju ešalona od 75 pripadnika te jedinice, koji će u narednih nekoliko dana da krenu za Peking, gde će imati završne pripreme pred paradu.
Vođa delegacije potpukovnik Vladimir Vukajlović izjavio je da će parada u Pekingu, posle one održane u maju u Moskvi, gde je jedinica takođe učestvovala, biti novo iskustvo za gardiste.
Komandant ešalona major Marko Marjanović ocenio je da je ta formacija vrlo dobro uvežbana i Garda nema čega da se stidi na paradi u Kini, jer će zemlju i vojsku predastaviti u najboljem svetlu. Marjanović je objasnio da je strojevi korak Vojske Srbije, kojim će ešalon gaziti, različit od većine onih koje koriste strane vojske, i po tome je specifičan, jer je malo komplikovaniji za izvođenje.
Prema rečima razvodnika Bojana Marića, pripreme, koje su bile svakodnevne, prošle su bez problema i gardisti su uspeli da postignu taj malo brži strojevi korak kojim će se gaziti na paradi u Pekingu.
Na paradi, pored kineske i srpske, učestvuju i vojske Rusije, Pakistana, Meksika, Kube, Tadžikistana, Kazahstana, Belorusije, Mongolije, Egipta, Laosa, Kambodže, Kirgistana i Vanatua.
U ešalonu gardista neće biti žena, jer one, zbog razlike u visini, ne bi mogle u potpunosti ispratiti zahtevani strojevi korak.
Fonet

Albanci misle da su Iliri, a Hrvati poreklo traže u Persiji
Kada bi se spojili svi najzvučniji istorijski mitovi iz današnjih balkanskih država, sa izuzetkom Grčke, naša regija izgledala bi kao kolevka civilizacije. Tako bi barem delovalo nekome ko bi poverovao da su Albanci direktni potomci Ilira, da u Bosni postoje piramide, a da su Hrvati potomci drevnih Persijanaca, o čemu postoje zapisi na klinastom pismu.
U mitovima ne oskudevaju ni Makedonci, koji korene „vuku” od Aleksandra Velikog, ali ima i onih koji to opovrgavaju „argumentom” da je najveći helenski vladar poticao iz srpske loze i da se zvao Aleksandar Treći Karanović. Srpske je krvi po istim „izvorima” i nekoliko asirskih careva. Da su ubedljivo najstariji narod u ovom delu sveta tvrde i pojedini Bugari, koji su ubeđeni da potiču od drevnih Tračana.
Ne bi trebalo zaboraviti ni pokušaje da se dokaže da je Troja bila u blizini Neretve, a po nekim „saznanjima” – kod današnjeg Skadra.
Pojedine tvrdnje o tome koji je narod stariji prethodnih dana uzburkale su javnost zbog tumačenja da u udžbeniku za 6. razred osnovne škole, čiji je autor prof. dr Rade Mihaljčić piše da su Srbi po doseljenju na Balkan uzeli Kosovo Albancima, kao potomcima Ilira.
U više tabloida na to je oštro reagovao publicista Jovan I. Deretić, uz poruku da su takve tvrdnje o srpskom narodu nečuvene i skandalozne.
„Kada se govori o udžbeniku najpre bi trebalo pažljivo pogledati originalnu verziju i ono što je kraćeno, jer je profesor Mihaljčić ozbiljan naučnik. Čudi da se za komentar oko te knjige u javnosti malo pitaju istoričari od ugleda, profesori državnih obrazovnih ustanova. Umesto njih prisutniji je Jovan Deretić kojeg je čak konsultovala i SPC. A on se svrstava u grupu pseudoistoričara koji su skloni da proizvoljno tumače izvore, pa Srbe nalaze kao najstariji narod koji se prostirao od Baltika do Kine, iznedrio sve ostale narode, a srpski jezik je pramajka svih jezika”, ističe prof. dr Radivoj Radić, sa Katedre za vizantologiju Filozofskog fakulteta u Beogradu.
U dokazivanju svojih teza, kako navodi Radić, Deretić i njegovi saradnici služe uglavnom lingvističkim „analogijama”.
„Gde god je neki toponim, ili hidronim sa slovima ’s’ i ’r’ za njih je to srpsko. Problem i kod nas, ali i okruženju gde god se pojavljuju slične ’teorije’ je što je deo publike sklon da poveruje u takve izmišljotine i godi im da to čuju. Tako su, na primer, kolege iz Bosne koje su dokazivale koliko je besmislena teorija o piramidama kod Visokog kasnije ispričale da im je zbog toga prećeno. U jednom članku nazvani su liliputancima, naspram naučnih Gulivera, odnosno koji su lansirali priču o piramidama”, podseća Radić, inače autor knjige „Srbi pre Adama i posle njega” u kojem se suprotstavlja stvaranju nacionalnih mitova.
Po njemu, ne samo da je nekritički pristup štetan za nauku, već u nekim situacijama, kada ga usvoji veći broj ljudi, može da postane opasan. Sa ovom konstatacijom saglasan je i prof. dr Đokica Jovanović, sociolog koji na Filozofskom fakultetu predaje predmet Politička i ideološka upotreba nacionalnog mita.
„Mitova je u svakom narodu bilo, oni čak doprinose organizovanju i okupljanju jednog naroda, ali problem je kada se pokuša da se savremeno doba ustroji prema njima. Kada se izmaštana prošlost, kako je zapisao Hobsbaum, ’dovuče’ u sadašnjost. To ugrožava  zajednicu koja takvu bajku prihvati, a zatim i po druge koji su u blizini, pa i neke koji su daleko ako se radi o moćnoj zemlji, kao što je svojevremeno bila Nemačka”, naglašava Jovanović.
On ocenjuje da je tumačiti neku istorijsku pojavu u srednjem veku rečima da je jedan narod nešto oteo od drugog „koještarija, jer mi učitavamo naše sadašnje motive u Srednji vek”.
„A ta epoha nije poznavala kategoriju naroda. Čovek danas traži identifikaciju u grupi, pogotovo onoj koja ima isti jezik, veru, pa i kulturnu tradiciju, u koju spada i ono što je izmaštano. Tu se javlja potreba da se na odnosu izmaštane prošlosti uveća ponos te grupe, a taj ponos će onda reći što si tu stariji, moćniji, hrabriji, toliko tvoj ’nacion’ vredi više od drugih koji bivaju isključeni. A kada dokazuju ponos svoje grupe prirodno je da se svi vraćaju u Stari vek, jer se on smatra kolevkom civilizacije” kaže Jovanović.
Radivoj Radić dodaje i da mnogi tvorci mitova iz daleke prošlosti ističu kako su „komunisti branili da se ono što su oni otkrili proučava, jer se istorija krila i menjala zarad bratstva i jedinstva”.
Kada se govori o srpskoj naučnoj istoriografiji Đokica Jovanović izdvaja Ilariona Ruvarca, jednog od naših prvih naučnih istoriografa koji je zbog svojih radova i pristupa vodio raspravu sa predstavnicima takozvanog romantičarskog pravca u koji je spadao i Pantelija Srećković.
„Oni su verovali u mnoge mitove koje je Ruvarac opovrgavao, a naročito im je smetao kada je negirao postojanje svete večere pred Kosovsku bitku, postojanje Miloša Obilića i činjenica da Vukašin Mrnjavčević nije ubio cara Uroša poslednjeg vladara iz kuće Nemanjića. Romantičari su Ruvarcu prebacivali da on negira srpsku istoriju i postojanje. On im je odgovara vrlo snažnom porukom da se sa istorijom ne možemo igrati kao što se deca igraju sa svojim igračkama, što je romantičare mnogo povredilo.”
-----------------------------------------------------------------------------
Ilire i Albance deli 800 godina
Govoreći o prilikama u vreme doseljavanja Srba na Kosovo, a i kasnije, Radić naglašava da tu nije postojala nikakva državnost, niti bilo čija vlast sem vizantijske.
„Oko 600. godine celo Balkansko poluostrvo imalo je oko 1,7 miliona stanovnika, pa je gustina naseljenosti bila minimalna. Kad su Srbi stigli neke grupice tog romanizovanog stanovništva povukle su se prema dalmatinskoj obali, deo je stradao, a deo se stopio sa doseljenicima”, navodi Radić.
On podseća da se Iliri poslednji put pominju u izvorima u 3. veku, a Albanci se prvi put pominju u 11. veku.
„Postoji 800 godina diskontinuiteta”, kaže Radić.

Patrijarh još pre godinu dana obavešten da će sporni udžbenik istorije biti izmenjen
Patrijarh srpski Irinej je još 7. avgusta prošle godine obavešten da će na njegovu inicijativu izdavač izmeniti delove udžbenika Istorija za šesti razred, saznaje „Politika” u Ministarstvu prosvete, nauke i tehnološkog razvoja.
Njegova svetost obaveštena je da je Zavod za unapređivanje obrazovanja i vaspitanjau maju razmotrio patrijarhove primedbe navedene u dopisu od 18. marta i da je Ministarstvo naložilo izdavaču, Zavodu za udžbenike, da izmeni sporne lekcije.
Uprkos tome, patrijarh Irinej je prekjuče u intervjuu jednom tabloidu nazvao skandaloznim to što naša deca uče iz udžbenika u kojem su Srbi predstavljeni kao okupatori koji su oteli Kosovo od Albanaca.
– Za čuđenje je što je patrijarh tako reagovao, jer je Ministarstvo prosvete obavestilo SPC da je od Zavoda za udžbenike zatraženo da uvaže primedbe Zavoda za unapređivanje obrazovanja i vaspitanja (ZUOV) – kaže za naš list prof. dr Zorana Lužanin, državna sekretarka Ministarstva prosvete, nauke i tehnološkog razvoja.
Ona objašnjava da je procedura takva da svako može ZUOV-u da uputi primedbe na postojeće udžbenike – roditelji, učenici, nastavnici, novinari, pa i crkva. Potom se procenjuje da li su te primedbe takve da je neophodna ispravka. Lužanin je pre ove funkcije bila član Nacionalnog prosvetnog saveta koji je do 2013. odobravao udžbenike, bila je i na čelu Komisije za udžbenike i glavni je kreator izmenjenog Zakona o udžbenicima koji je pre nekoliko dana usvojila Skupština Srbije.
– Ne sećam se da smo ikada imali slučaj da je neki udžbenik povučen, tako loš udžbenik ne bi ni smeo da uđe u učionice, a sada je dodatno pojačan sistem kontrole. Proteklih godina jeste bilo primedaba i ukoliko su one uvažene, za narednu školsku godinu se štampalo novo izdanje sa unetim izmenama – kaže Lužanin.
Sporni udžbenik Istorije za šesti razred, autora Radeta Mihaljčića, o kojem su proteklih dana pisali tabloidi, izmenjen je tokom prošle godine, a nedavno jeodštampano novo izdanje, iz kojeg će đaci učiti od 1. septembra.
U Ministarstvu prosvete kažu da je za učenike šestog razreda u školskoj 2015/2016. godini  odobreno pet udžbenika istorije, čiji su izdavači Zavod za udžbenike, Klet, Novi Logos, Freska i Epoha.
Prema podacima iz projekta „Besplatni udžbenici”, u narednoj školskoj godini iz Zavodove Istorije će učiti 42,89 odsto đaka, a ostali iz udžbenika Kleta, Novog Logosa i Freske. Pošto je Klet vlasnik Logosa i Freske, tržište praktično dele dva izdavača. Otud i izjava Nebojše Jovanovića, urednika u Zavodu za udžbenike, data na početku afere lansirane u tabloidima: „Naša konkurencija hoće da obori udžbenik koji je najprodavaniji i postoji na tržištu skoro pet decenija”.
Roditelji i učenici, svakako, očekuju od novog zakona da uvede red na tržište udžbenika. Lužanin podseća da je, po staroj proceduri, o udžbenicima odlučivao Nacionalni prosvetni savet (NPS), a da je ministar tu odluku samo potpisivao. Ono što je bilo nelogično jeste da su se izdavači u slučaju da im je odbijen udžbenik, žalili istom tom NPS-u, pa je taj deo procedure izmenjen novim zakonima.
– Zadržano je da ZUOV formira komisiju koja daje mišljenje o udžbeniku (može da odbije, da pozitivno mišljenje ili vrati na doradu ako su u pitanju manje izmene). Rukopis se potom šalje ministru, dakle NPS je izbačen iz procedure. Ocena rukopisa biće javno dostupna na sajtu ZUOV-a – objašnjava naša sagovornica.
Novina u zakonu je i da će izdavači morati jednom godišnje da predaju izveštaj o praćenju kvaliteta njihovih udžbenika i to moraju da stave na uvid javnosti. Prepušteno im je da sami osmisle na koji način će to da rade, na primer, anketom među nastavnicima. Takođe, izdavači će primerak odobrenog udžbenika morati da dostave svakom nastavničkom fakultetu i svakoj školskoj upravi, kako bi struka mogla da ga pregleda i ukaže na propuste.
------------------------------------------------------------------------------
I gramatika može da bude sporna
Krajem 2011. posle mnogo buke u javnosti promenjen je udžbenik Tehničko i informatičko obrazovanje koji je sadržao linkove za porno sajtove. Te godine bio je sporan i izborni udžbenik „Gramatolomija” za šesti razred koji je izdao DOO „Liber” , zbog odrednice „glupača – ženska osoba”.
Za Organizaciju za lezbijska ljudska prava „Labris” i dalje je sporno čak devet srednjoškolskih udžbenika –iz biologije, psihologije i medicine, zbog, kako tvrde,eksplicitno diskriminatornih sadržaja u pogledu seksualne orijentacije.
------------------------------------------------------------------------------
I nastavnici recenzenti
U Zavodu za udžbenike kažu za naš list da su nastavnici iz škola često govorili da udžbenici nisu prilagođeni praksi u školama, pa je uvedeno pravilo da se za recenzente jednog udžbenika angažuju stručnjaci sa Univerziteta i Srpske akademije nauka i umetnosti, ali i obavezno po jedan nastavnik praktičar, bilo iz škole ili sa fakulteta. Autor udžbenika ne može da bira ko će biti recenzent, već to radi urednik izdavačke kuće, a recenzente takođe plaća izdavačka kuća.
------------------------------------------------------------------------------
Od pet primedaba SPC uvažene dve
Zavod za unapređivanje vaspitanja i obrazovanja uvažio je dve od pet primedaba SPC na udžbenik Istorija za šesti razred Zavoda za udžbenike. Komisija je zaključila da u novom izdanju udžbenika mora da se preformulišu nazivi „Makedonski Sloveni” i „Makedonska država” (jer u srednjem veku Makedonci kao narod nisu postojali, niti su imali državu), kao i da se relativizuje tvrdnja o Albancima kao starosedeocima Balkanskog poluostrva (taj pasus je u novom izdanju uklonjen).
Tri primedbe nisu prihvaćene, a obrazloženo je i zašto:
– primedba da autor udžbenika tvrdi da Neretljani nisu Srbi (ime Neretljana se navodi kao primer slovenskog naroda, koje je dobilo naziv prema reci Neretvi. Jasno se kaže da je Paganija, naziv za oblast Neretljana, spadala u srpske zemlje u Primorju)
– primedba da autor negira da su u Bosni i jugoistočno od Splita živeli Srbi (autor je eksplicitno naveo da je Bosna sastavni deo Srbije, što je prikazano i na istorijskim kartama)
– primedba da se iz tvrdnji autora može pogrešno zaključiti da su Albanci imali državu u vreme cara Dušana (jasno se vidi da je Dušan osvajanja vršio na račun Vizantije i da je osvojio krajeve koji su njoj pripadali: Tesaliju, Epir i veći deo albanskih krajeva)

Od jedne ugradnje silikona plate kiriju za pet meseci
Da li je predsednik Tomislav Nikolić, vraćajući poslanicima na popravni Zakon o posebnim uslovima prodaje državnih nepokretnosti, imao na umu spisak DIPOS-ovih „podstanara”, pitanje je na koje javnost već nedelju dana čeka odgovor.
Uprkos tome što ovo preduzeće odbija da objavi spisak stanara luksuznih vila koje država sprema za prodaju, polako se otkrivaju zvučna imena nekih od njih.
Prema saznanjima „Politike”, advokatska kancelarija „Veselinović” takođe se nalazi u jednoj od nekretnina koje su na DIPOS-ovom spisku. Kako se navodi na sajtu ove kancelarije njihove poslovne prostorije su u Ulici Sime Lozanića broj 11 na Dedinju, gde se nekada nalazio hrvatski konzulat. Vlasnica ove kancelarije je Nevena Veselinović, supruga Gorana Veselinovića, visokog funkcionera Srpske napredne stranke (SNS). Ipak, u Katastru ona se ne vodi kao zakupac ove nekretnine, već je to Ministarstvo odbrane na čijem je čelu Bratislav Gašić. Kako se navodi na sajtu advokatske kancelarije „Veselinović” njihovi klijenti su Banka Inteza, „Pro tim”, „Frikom” i „Voda Vrnjci”. Zastupaju i kompaniju „Invej”, u vlasništvu Predraga Rankovića Peconija i „Merkator”, čiji je gazda hrvatski biznismen Ivica Todorić. Na spisku njihovih klijenata je i kompanija Energotehnika Južna Bačka, koja je dobila posao ispumpavanja na Tamnavi. Nije poznato koliko iznosi mesečna kirija koju ova advokatska kancelarija plaća državi.
Ipak, u poslednjem izveštaju revizora potvrđene su sumnje o kojima se do tada samo polemisalo – da su pojedinci imali privilegiju da državne vile zakupljuju po nekoliko puta nižim cenama od tržišnih.
Državna revizorska institucija navodi primer Zdravstvene ustanove „Avicena primal”. DIPOS je sa njima u aprilu 2008. godine sklopio ugovor o zakupu vile od 300 kvadrata, po ceni od 1.500 evra. Kirija je zatim smanjena za više od 30 odsto i prema nalazima revizora iznosi 1.000 evra. To znači da zakup kvadrata na ovoj luksuznoj lokaciji „Avicena” plaća samo tri evra.
Ono što je revizorima upalo u oči bilo je obrazloženje za smanjenje zakupnine. Zakupac je pod izgovorom „teške finansijske situacije i negativnih kretanja na tržištu koja su izazvala pad visine zakupa na tržištu nekretnina” dobio smanjenje kirije. DIPOS je naveo da su, prilikom utvrđivanja visine zakupnine, u obzir uzeli vrstu i tip nepokretnosti, stanje u kome se nalazi, lokaciju, namenu i visinu zakupa za objekte sličnog tipa na tržištu. Revizori, međutim, uočavaju da dokazi o opravdanom smanjenju visine zakupa nisu dostavljeni.
Inače osnovna delatnost klinike „Avicena primal” jeste estetska hirurgija, a na njenom čelu nalazi se Dušan Smiljanić, specijalista plastične, rekonstruktivne i estetske hirurgije. Sudeći prema cenovniku, dostupnom na sajtu ove privatne klinike, svoje usluge dobro naplaćuju. Pa tako podizanje i uvećanje grudi, na primer, košta 5.000 evra. Dakle, jednom ugradnjom silikona mogu da otplate pet mesečnih kirija. Lifting srednjeg dela lica radi se po istoj ceni, podizanje obrva košta 2.000 evra. Među najjeftinijim zahvatima je uvećanje usana – 250 evra. Na svojoj internet stranici hvale se i podatkom da su od osnivanja (2000. godine) do danas imali 15.500 pacijenata i više od 24.000 operativnih zahvata. Inače, na njihovom sajtu među fotografijama klijenata nalazi se i slike Svetlane Cece Ražnatović.
Još jedna zdravstvena ustanova, takođe, posluje u DIPOS-ovoj vili. Reč je o Specijalnoj bolnici za urologiju na čijem je čelu poznati urolog Milić Petković. On je redovni profesor Medicinskog fakulteta. U Katastru on se vodi kao zakupac nekretnine od 300 kvadrata u Maglajskoj 19, gde se ova specijalna bolnica i nalazi. Vila ima i garažu od gotovo 60 kvadrata.
Revizori spominju i firmu „Prajvat prodžekt menadžment ” iz Ciriha sa kojom je DIPOS zaključio ugovor o zakupu vile u Tolstojevoj ulici broj 23, površine od 440 kvadrata. Mesečna zakupnina je 4.000 evra, a kompanija je nekretninu iznajmila na period od osam godina. Upravni odbor DIPOS-a dao je saglasnost da zakupac o svom trošku izvede potrebne radove na obnovi nekretnine i da mu na osnovu toga smanji iznos kirije. Revizori su uočili da je ugovorom precizirano da se na zakupljenom prostoru izvedu radovi u iznosu od oko 26 miliona dinara. Revizijom je, međutim, utvrđeno da zakupac ne plaća kiriju državi. Nenaplaćena potraživanja po ovom Ugovoru na dan 31. decembar 2013. godine iznose 334.041 evro i 2,33 miliona dinara po osnovu nenaplaćenih komunalnih troškova. DIPOS je svoj dug pokušao da naplati na sudu i, kako pišu revizori u izveštaju,
tužba je podneta u septembru 2013. godine. Prema našim saznanjima, direktor ove firme je biznismen Žarko Pavlović iz Kruševca, posrednik u kupoprodaji zgrade Saveznog MUP-a.
------------------------------------------------------------------
Obrazloženje predsednika Nikolića
Predsednik Tomislav Nikolić zakon je ocenio kao neustavan jer isti uslovi (član 84. stav 1. Ustava) na tržištu moraju da važe za sve, a ovaj propis predviđa da samo zakupci mogu da otkupe nekretnine u kojima stanuju. Premijer Aleksandar Vučić, sa druge strane, uveravao je javnost da su motivi za donošenje ovog zakona isključivo ekonomski kako bi država prodajom i naplatom poreza povećala svoje prihode. Agencija za borbu protiv korupcije ovaj zakon ocenila je kao koruptivan.
------------------------------------------------------------------
Dinčić nije DIPOS-ov podstanar
Dušan Dinčić, predsednik Opštine Savski venac, od 2006. godine upisan je isključivo kao vlasnik stana od 97 kvadrata u okviru dvojne stambene zgrade, a koji je nasledio od svog oca Miroslava Dinčića. Kako navode u saopštenju koje je stiglo iz Opštine Savski venac, ni Dinčić, ni njegova supruga ne poseduju nikakvu drugu imovinu, a posebno ne iz fonda DIPOS-a.
------------------------------------------------------------------
Ekonomski opravdana prodaja
Saša Ranđelović, docent Ekonomskog fakulteta, izjavio je za naš list da bi država trebalo da popiše imovinu koju poseduje, jer taj posao nije doveden do kraja.
– Nakon što država ustanovi koje su bazične potrebe za imovinom i definiše viškove, postoji ekonomsko opravdanje da se jedan deo nekretnina proda. Jer, imamo samo troškove za održavanje tih objekata koje bi prodajom mogli da se umanje. Da li je neustavan način prodaje koji podrazumeva da samo zakupci mogu postati vlasnici pitanje je za pravnike, ali je opšti princip da isti uslovi moraju da važe za sve učesnike na tržištu. Ukoliko su zakupci u tim nekretninama živeli decenijama i uložili dosta sredstava u renoviranje to treba uzeti u obzir – procenjuje naš sagovornik
</div>
<div id="politika">
Dačić: Cipras ipak dolazi
„Ako me neko pita da li više verujem novinama ili svojim očima, uvek bih se opredelio za sebe – pošto sam lično razgovarao sa Aleksisom Ciprasom u Egiptu pre nedelju dana. Naš razgovor je bio vrlo srdačan, uz poljupce, pozdrave premijeru Vučiću. Pitao sam ga kada će da dođe, rekao je da će doći na jesen. Razgovarali smo i o tome da ja dođem u zvaničnu posetu Grčkoj u oktobru, tako da ne vidim da u svemu tome ima problema”, kaže srpski šef diplomatije Ivica Dačić, komentarišući nezvaničnu informaciju do koje je došao list „Danas” da Cipras ipak ne želi da dođe, navodno zbog stavova srpskog kolege Vučića.
U razgovoru za „Politiku”, koji ćemo objaviti u nedelju, Dačić napominje da se pokušavaju napraviti određeni nesporazumi između dveju zemalja. Kako dodaje, to ne samo da nije u interesu ni Grčke ni Srbije, ni grčkog ni srpskog naroda nego pre svega nije tačno.
„Priča se o tome da je grčki premijer ljut na Vučića ili na mene... Sam mi je rekao da pozdravim premijera, da se čuo sa njim pre dva meseca. To je ono o čemu sam lično razgovarao s njim. Znači, nema potrebe da mi izvori prenose. Samo hoću da kažem da ja nemam razloga da bilo šta krijem. Bilo ko koga nešto zanima u pogledu međunarodnih odnosa može da se obrati nama. Mi smo jedini verodostojni izvor”, ističe Dačić.

Oliver Ivanović prebačen u bolnicu
Kosovska Mitrovica – Oliver Ivanović posle osam dana štrajka glađu u Pritvorskoj jedinici, prebačen je kasno popodne u Zdravstveni centar u severnoj Kosovskoj Mitrovici, kaže  za „Politiku” Nebojša Vlajić, advokat iz tima odbrane lidera GI Srbija, demokratija, pravda (SDP).
Odluku o lečenju u bolnici u Kosovskoj Mitrovici, trebao je da odobri Euleks, međutim u ovoj misiji nisu mogli ništa da nam kažu o premeštaju Ivanovića iz zatvora u ovu zdravstvenu ustanovu.
„Zdravstveno stanje Ivanovića je veoma loše i upravo smo krenuli u bolnicu”, potvrdila je za naš list Ksenija Božović, potpredsednica GI SDP.
– Javljeno nam je da je Ivanović prebačen u mitrovičku bolnicu, da se veoma loše oseća, na šta smo ukazivali svih ovih dana – kratko je rekla Božovićka.
Ivanović je u prošli četvrtak počeo štrajk glađu, kao odgovor na odluku Euleks suda da mu se pritvor produži do 6. oktobra.
Za osam dana, smršao je više od sedam kilograma, a ranije su iz Zdravstvenog centra u Kosovskoj Mitrovici tražili da se Ivanoviću omogući bolničko lečenje.
---------------------------------------------------------------------------------------------
Đurić: Srbija će pred EU pokrenuti „slučaj Ivanović”
Kosovska Mitrovica – Država Srbija daje garancije da će Oliver Ivanović, ukoliko bude pušten da se brani sa slobode, biti dostupan svim institucijama i organima, kao što se i do sada uvek odazivao na sudske pozive i nije se opirao čak i onda kada nije bilo razloga za njegovo zadržavanje. Rukovodstvo Srbije i premijer Aleksandar Vučić u narednom periodu izneće „slučaj Ivanović” najvišim zvaničnicima međunarodne zajednice, posebno zvaničnicima Evropske unije, rekao je Marko Đurić, direktor vladine Kancelarije za Kosovo i Metohiju, posle sastanka sa porodicom Ivanovića i predstavnicima GI Srbija, demokratija, pravda (SDP) u Kosovskoj Mitrovici.
– Vaša borba za slobodu Olivera Ivanovića jeste borba cele Srbije. On već osmi dan štrajkuje glađu, a odgovornost za njegovo zdravlje je na onima koji ga neosnovano drže u pritvoru, a kriv im je zato što nije pristao da njegov grad bude etnički očišćen i da mržnja i međusobni obračuni budu način komunikacije na Kosovu i Metohiji – kazao je Đurić novinarima.
Porodica, saradnici i žitelji severnog Kosmeta juče su po drugi put održali protest ispred Osnovnog, Euleks suda u severnoj Kosovskoj Mitrovici, tražeći da se Oliveru Ivanoviću, lideru GI SDP, i Dragoljubu Delibašiću, penzionisanom pukovniku MUP-a Srbije, omogući odbrana sa slobode. Euleksu je poručeno da se ne igraju sa životom Ivanovića, pošto štrajk glađu može da ugrozi njegovo zdravlje.
Branimir Stojanović, zamenik premijera privremene kosovske vlade, istakao je: „Protest ne predstavlja pritisak na pravosuđe, ali ne treba niko da misli da ne znamo šta je pravo i kako sudovi treba da funkcionišu.”
Na protestu su govorili i Ksenija Božović, potpredsednica GI SDP, Goran Rakić, gradonačelnik severne Kosovske Mitrovice, i Milorad Arlov, predsednik Odbora za pomoć Srbima na Kosovu i Metohiji Vlade Republike Srpske. Protest, koji su obezbeđivale jake snage kosovske policije, protekao je bez incidenata, a završen je mirnom šetnjom okupljenih do kapije Pritvorskog centra, gde su građani uzvikivali imena Ivanovića i Delibašića.
Portparol Euleksa u Prištini Dragana Nikolić Solomon za „Politiku” je, komentarišući zahteve protestanata: „Ustavom zagarantovano načelo nezavisnosti pravosuđa ne može biti predmet pregovora, a sudije donose odluke na osnovu zakonskih argumenata, činjenica i dokaza. Ako neka stranka nije zadovoljna odlukom suda, po Zakonu o krivičnom postupku, postoji pravni lek. Odluka koju je predsednica suda donela u slučaju Ivanovića i Delibašića, da im se pritvor produži do 6. oktobra, trenutno se razmatra u Apelacionom sudu i ovih dana se očekuje odgovor.”
</div>
<div id="vesti">
Nemačka će vratiti 99 odsto azilanata koji su došli iz Srbije
Frankfurt, Hajdelberg – Uprkos tome što Brisel ističe da podrška Evropske unije Srbiji ne uključuje planove za izgradnju bilo kakve vrste masovnih centara za migrante, „Politika” saznaje da Bavarska, kao jedna od nemačkih pokrajina najviše pogođenih talasom izbeglica, podržava ovakvu ideju. Na pitanje da prokomentariše izjavu Momira Stojanovića, predsednika skupštinskog Odbora za odbranu i bezbednost, o tome da bi na teritoriji Srbije uskoro mogao da nikne centar za 400.000 azilanata, portparol bavarskog ministarstva unutrašnjih poslova Oliver Placer kaže da Minhen podržava otvaranje takvih centara.
„Mi podržavamo otvaranje takvih centara u Mađarskoj, Italiji, Grčkoj i u Srbiji. Smatramo da bi te ljude trebalo registrovati čim stupe na evropsko tlo, pre nego što dođu ovde”, kaže za „Politiku” Placer, ali dodaje da Nemačka neće u Srbiju vraćati ljude sa Bliskog istoka i iz Afrike koji su preko teritorije Srbije uspeli da se domognu EU i potom zatražili azil u Nemačkoj. „Te ljude, u skladu sa Dablinskom regulativom, vraćamo isključivo u zemlje EU, poput Mađarske, Austrije ili Italije, u koje su oni prvo ušli i registrovali se kao tražioci azila.”
I dok u bavarskom ministarstvu unutrašnjih poslova pominju otvaranje izbegličkog centra u Srbiji, na saveznom nivou se zvanično ova ideja ne pominje već ministar Tomas de Mezijer samo ističe da je „neprihvatljivo” da sa Balkana dolazi 40 odsto od inače rekordnog broja tražilaca azila u Nemačkoj. Prilikom prekjučerašnje posete jednom izbegličkom kampu u gradu Ajzenhitenštatu u blizini nemačko-poljske granice, on je rekao da će se Nemačka izboriti sa velikim talasom tražilaca azila iz ratnih zona poput Sirije, ali i sa teritorija na kojima nema vojnog konflikta u jugoistočnoj Evropi, uključujući Albaniju, Srbiju i Kosovo.
„To je veliki izazov, sa kojim ćemo se izboriti. To nije nepremostivo za veliku i bogatu zemlju poput naše”, rekao je De Mezijer, dodajući da je ključ u tome da naprave „razliku između onih kojima je potrebna zaštita i onih kojima nije”. „Ovde u Ajzenhitenštatu, najveća grupa je iz Sirije, ali druga i treća država porekla su Srbija i Albanija.”
Šef nemačke savezne kancelarije za migracije i izbeglice Manfred Šmit u izjavi za „Politiku” kaže da je u Nemačkoj sada prioritet obrada zahteva za azil koji su podneli ljudi sa zapadnog Balkana.
„To znači da će oni ostati u prijemnim centrima, kako bi njihov zahtev bio brže obrađen i kako bi eventualno, nakon odbijanja zahteva, oni bili brže vraćeni nazad. Ukupna stopa odobrenih azila manja je od jedan odsto”, ističe Šmit i dodaje da se raspravlja i o tome da se tražiocima azila sa zapadnog Balkana smanji iznos novca koji u Nemačkoj mesečno dobijaju.
Svako ko zatraži azil u Nemačkoj, uz plaćeni smeštaj i hranu, dobija mesečno i svojevrsni džeparac od 143 evra, što je često motiv celim porodicama da dođu u Nemačku. Četvoročlana porodica mesečno dobija bezmalo 600 evra, a budući da pokrajinske službe nemaju dovoljno službenika da brzo procesuiraju sve zahteve za azil, dešava se da ostanu mesecima u Nemačkoj i sve vreme dobijaju ovaj novac. Međutim, nemačke vlasti sada pokušavaju da ubrzaju ovaj proces i obeshrabre ovu vrstu, kako kažu, „izbeglica iz siromaštva”.
Prema rečima Šmita, sam proces deportovanja u zemlju porekla je u nadležnosti nemačkih pokrajina, tako da sada ne može da kaže koliko će ljudi biti vraćeno na Balkan ni u kojem roku. Na primedbu da je pre nekoliko dana u izjavi za Dojče vele izjavio da će na Balkan biti vraćeno 94.000 ljudi, on kaže da je taj broj rekao u kontekstu izjave da je toliko ljudi sa zapadnog Balkana u prvoj polovini ove godine tražilo azil u Nemačkoj.
„To se nije odnosilo na njihovu deportaciju već na činjenicu da je prema novom zakonu Nemačka uvela zabranu ponovnog ulaska za one tražioce azila čiji je zahtev ocenjen kao ’očigledno neosnovan’. Očigledno neosnovani zahtevi su oni koji sadrže siromaštvo, potragu za poslom ili bolje obrazovanje kao razloge zašto se traži azil. Ovi razlozi nisu osnova za zaštitu u skladu sa Ženevskom konvencijom o izbeglicama”, ističe Šmit.
Od pomenute 94.000 ljudi sa zapadnog Balkana koji su u prvih šest meseci ove godine tražili azil u Nemačkoj, trećina je sa Kosova, njih 31.400, dok je iz Srbije i Vojvodine 15.822. Među ovih petnaestak hiljada iz Srbije bez Kosova, više od pet i po hiljada je onih koji ponovo traže azil, dok je desetak hiljada prvi put apliciralo. Što se tiče zahteva sa Kosova, ubedljiva većina, njih 28.672, prvi put je tražila azil u Nemačkoj.  Primećen je i povećan broj tražilaca azila iz Crne Gore pa ih je u prvoj polovini ove godine bilo 2.047, dok ih je za celu prošlu godinu bilo 1.269.
Portparol bavarskog ministra unutrašnjih poslova kaže da će skoro sve tražioce azila koji dolaze sa Balkana vratiti kući.
„Dosad je samo 0,1 odsto njih dobilo azil, a uskoro ćemo završiti izgradnju dva azilantska centra koja su namenjena samo za ljude sa Balkana i u kojima ćemo sprovoditi kompletnu proceduru – od njihovog podnošenja zahteva, preko obrade do na kraju vraćanja kući”, kaže Placer i dodaje da se Nemačka suočava sa manjkom ljudi koji treba da obrade ukupno oko 250.000 zahteva za dobijanje azila u Nemačkoj. „Smatramo da ćemo uspeti da ubrzamo proces obrade zahteva i da svačiji zahtev bude rešen u roku od tri do šest meseci.”
Na udaru talasa tražilaca azila koji dolaze sa Balkana jeste ne samo Bavarska, već i susedni Baden-Virtemberg. Portparol ministarstva unutrašnjih poslova Baden-Virtemberga Andreas Šanc za „Politiku” kaže da je nemoguće predvideti koliko će ljudi ova pokrajina vratiti nazad u Srbiju jer im je odbijen zahtev za azil.
„U 2014. tačno 229 osobe su vraćene u Srbiju, od kojih 136 odraslih i 93 deteta, dok je u prvoj polovini 2015. vraćeno 88 osoba”, kaže Šanc i dodaje da u ovom broju ne može da kaže koliko je državljana Srbije a koliko trećih zemalja koji su samo ušli u EU iz Srbije.
Osim ubrzane procedure, među nemačkim vladajućim partijama sve više raste saglasnost da se Crna Gora, Kosovo i Albanija proglase zemljama sigurnog porekla, baš kao što je to učinjeno sa Srbijom, Makedonijom i Bosnom i Hercegovinom. To znači da u takvim zemljama nema rata, političkog progona, ni sistemske diskriminacije pa samim tim ni razloga za traženje azilantskog statusa. Opoziciona partija Zeleni, međutim, smatra da, zbog položaja Roma, ne bi trebalo Kosovo staviti na ovu listu.
I dok nemački MUP medijskom kampanjom u lokalnim medijima na Balkanu, kao i na „Fejsbuku”, pokušava da odvrati ljude da traže azil na Balkanu, levičarski premijer pokrajine Tiringija Bodo Ramelov smatra da se ovaj problem može rešiti samo ciljanom razvojnom pomoći balkanskim državama. Njegova ideja je da Nemačka, zajedno sa Albanijom i državama bivše Jugoslavije koje još nisu članice EU, sklopi specijalne sporazume o pomoći koja bi bila usmerena na ekonomski razvoj, obrazovanje mladih i „radne migracije”. On smatra da „Evropa ne može sebi dozvoliti države siromaštva na svom obodu”.
Šmit: Težak život Roma nije uslov za azil
Frankfurt, Hajdelberg – Oko 90 odsto tražilaca azila iz Srbije i BiH čine Romi, a pojedini nemački eksperti i aktivisti tvrde da je to dokaz da su oni diskriminisani na Balkanu i da im treba odobriti azil u Nemačkoj. Što se tiče zahteva za azil koji podnose Romi iz Srbije, prvi čovek nemačke savezne kancelarija za migracije i izbeglice kaže da se „mora istaći da se svaki zahtev za azil pojedinačno razmatra”. „Svesni smo teške situacije za Rome u Srbiji, ali nažalost te teškoće uobičajeno ne predstavljaju razloge za zaštitu u skladu sa Ženevskom konvencijom o izbeglicama”, kaže Manfred Šmit.

Amerikanci dvaput dizali zastavu u Havani
Tek juče pred dolazak u Havanu trojica vremešnih Amerikanaca ispričali su kako su žalili pre pedeset i četiri godine kada su spustili američku zastavu skinuli je sa jarbola, zaključali ambasadu i otišli sa Kube, uvereni da u tu zemlju više nikada neće imati priliku da se vrate. Nekadašnji marinci Džejms Trejsi, Majk Ist i Lari Moris juče su avionom američkog državnog sekretara Džona Kerija ponovo sleteli u Kubu i u roku od nekoliko sati  prisustvovali zvaničnom dizanju, ne jedne, već dve američke zastave. Jedna je dignuta pred novootvorenom ambasadom u centru Havane, na istom mestu gde je pre više od pola veka spuštena, a druga se nešto kasnije zavijorila u kubanskoj rezidenciji američkog šefa misije Džefrija Delaurentisa, gde je priređena repriza simbolične ceremonije, samo sa drugim zvanicama. Prva svečanost je uveličana prisustvom zvaničnog državnog aparata Kube, dok je na „rezervnu” ceremoniju pozvan „civilni i disidentski sektor”.
Ako su Kuba i Amerika najzad, na inicijativu Baraka Obame i Raula Kastra objavljenu još 17. decembra prošle godine, uspostavile diplomatske odnose, to ne znači da je su rešeni sporovi o ulozi Vašingtona u podsticanju disidentskog pokreta u Kubi, ili o uticajima radikalnih „američkih Kubanaca” u Majamiju na predsedničke izbore u Americi i njihovim bezbrojnim akcijama da se sa vlasti skinu prvo Fidel, pa potom i Raul Kastro. Trojica nekadašnjih marinaca su retki, ako ne i jedini živi Amerikanci,  neposredni svedoci zamrzavanja i odmrzavanja veza između dve susedne zemlje. A sa kubanske strane, samo dan pre Kerijevog dolaska, Fidel Kastro je proslavio 89. rođendan u društvu Eve Moralesa i Nikolasa Madura, predsednika Bolivije i Venecuele. Barak Obama nije bio ni rođen trećeg januara 1961. kada je tadašnji predsednik Ajzenhauer prekinuo veze sa komunističkom vladom Fidela Kastra i kada su trojica marinaca nevoljno uklonila američku zastavu sa jarbola u Havani.
U svojoj rođendanskoj kolumni, objavljenoj u „Granmi” , Fidel Kastro ne pominje direktno obnovljene odnose između dve zemlje, ali naglašava da se šteta koju je Vašington uvođenjem embarga naneo Kubi meri milionima dolara.
Vašington još nije ukinuo taj embargo, koji već dvadesetak godina osuđuju sve zemlje Ujedinjenih nacija izuzev SAD i Izraela. Da bi došlo do ukidanja ekonomskih sankcija, sa tim mora prethodno da se složi američki kongres, a male su šanse da se to dogodi, iako većina Amerikanaca podržava normalizaciju odnosa sa Kubom.
Postavljanje ambasadora u Kubi takođe mora da  prođe kroz zeleno svetlo na Kapitol hilu. Od slabe je pomoći logika Baraka Obame da dosadašnja politika SAD nije dala rezultata i da mora da se menja, kad se izborna trka u Americi već zahuktala, a kubanski Amerikanci tu igraju značajnu ulogu.
Džon Keri, prvi američki državni sekretar u poseti Kubi posle 1945. godine, rekao je da će u kratkoj šetnji jednom od centralnih ulica Havane biti u prilici da vidi i čuje šta misle i kako žive obični Kubanci. Da li je to moguće? Da li je igde u inostranstvu ijedan visoki funkcioner SAD imao neposredan, spontani kontakt sa narodnim masama, i to takav da može da im opipa puls.
Havana uz podršku Latinske Amerike zahteva da se što pre ukine ekonomski embargo SAD i da se teritorija oko Gvantanama, gde se nalazi američka vojna baza i čami još stotinak zatvorenika osumnjičenih da su džihadisti, vrati Kubi, dok Vašington očekuje da „Kuba prepusti narodu da demokratski izabere svoju budućnost”.
U međuvremenu, nastala je „globalna trka da se napravi biznis na Kubi pre nego što u nju prodru Amerikanci”, piše londonski „Ekonomist”.
I Baraku Obami se žuri. On bi hteo da bude prvi američki predsednik u novoj eri koji je za svog mandata stupio na tlo Kube. I Raul i Fidel Kastro bi ga rado dočekali, jer, kako je rekao Raul Kastro, „Obama je pošten i iskren čovek”. Ali ne zavisi sve od njega.
Za sada se veliki deo otopljavanja odnosa ogleda samo u simbolima i zastavama. I to je nešto za zakasneli početak ukidanja hladnog rata. Kubanska zastava nadomak Bele kuće dignuta je još pre mesec dana kada je ovoj ceremoniji prisustvovao i kubanski ministar spoljnih poslova. Keri je tek juče mogao da stigne u Havanu pa su tako Amerikanci podigli svoj nacionalni simbol mesec dana kasnije. Ali dva puta.

AI predlaže da prostitutke ne treba krivično goniti
Uprkos žalbama grupa za ženska prava i apelu holivudskih glumica, organizacija „Amnesti internešnel” podržala je politiku dekriminalizacije prostitucije. Oko 400 delegata iz 70 zemalja usvojilo je u ponedeljak u Dablinu rezoluciju koja odobrava Međunarodnom odboru da razvije i usvoji politiku o tom pitanju, prenele su agencije.
Kao argument za takvu odluku navode se istraživanja koja ukazuju da je dekriminalizacija najbolji način da se odbrane ljudska prava seksualnih radnika, koji su „jedna od najmarginalizovanijih grupa u svetu, suočeni sa konstantnim rizikom od diskriminacije, nasilja i zloupotrebe”. Organizacija nije uvažila primedbe brojnih grupa za ženska prava.
Američka Koalicija protiv trgovine ženama slaže se da „prodavačice ljubavi” ne bi trebalo da budu gonjene, ali je iznela stav da puna dekriminalizacija pretvara makroe u poslovne ljude, koji nekažnjeno prodaju ranjive žene, uglavnom siromašne i diskriminisane.
Krajem jula pokrenuta je i onlajn peticija protiv predloga „Amnestija”, koju su potpisale Meril Strip, Ema Tompson, Kejt Vinslet, En Hatavej i druge holivudske glumice. U obrazloženju je navedeno da bi se time podržao „rodni aparthejd”, u kom bi deo žena možda bio zaštićen od seksualnog nasilja, ali bi one koje su protiv svoje volje naterane u trgovinu seksom bile prepuštene muškarcima na nemilost.
Sa idejom dekriminalizacije ne slaže se ni Džesika Njuvert, advokat specijalizovan za ljudska prava.
„’Amnesti’ iznosi stav da je prostitucija slobodan izbor, što je stav koji uporno zagovara industrija seksa, u kojoj se obrću milijarde dolara. Nema izbora ako ne postoji sloboda da se izabere drugačije. Ako organizacija zauzme stav da je prostitucija ljudsko pravo, neće pružiti podršku ženama koje možda nemaju drugog izbora osim da prodaju telo za novac, već makroima i kupcima seksa, pred kojima su svi mogući izbori”, napisala je u „Gardijanu”.
„Amnesti” je na kritike odgovorio da je njegova politika loše protumačena i da dekriminalizacija kupoprodaje seksa između odraslih osoba ne znači ukidanje zakona protiv eksploatacije i trgovine ženama. S druge strane, prostitutke su podržale dekriminalizaciju i molile Holivud da ih ne brani.
Niki Adams, predstavnica Engleskog udruženja prostitutki, ne poriče da postoje trgovina ženama i visok procenat silovanja i nasilja, ali ističe da kriminalizacija samo otežava, jer žene u strahu od hapšenja ne prijavljuju slučajeve i ne traže pomoć. Takođe, ako se desi da budu uhapšene, nemoguće je da nađu bilo kakav drugi posao i ostaju u začaranom krugu prostitucije.
Postoji razlika između dekriminalizacije, za koju se „Amnesti” zalaže, i legalizacije. Dekriminalizacije znači ukidanje zakona koji propisuju kazne za kupce i prodavce seksualnih usluga, što će, veruju zagovornici, ohrabriti žene da zatraže pomoć kada su u opasnosti. Legalizacija znači registrovanje i regulisanje trgovine seksom, kao što je urađeno u Nemačkoj, Holandiji i Nevadi. Legalizacija je sporna, jer štiti prava registrovanih osoba, dok u ilegali žene bez licence i dalje trpe. Neka istraživanja pokazala su da je u zemljama sa legalizovanom prostitucijom veći priliv belog roblja. Dekriminalizaciju podržavaju i Svetska zdravstvena organizacija i „Hjuman rajts voč”.
Glorija Stajnem, veteran borbe za ženska prava, zagovara treći, nordijski model, koji prostitutkama nudi alternativu, a kažnjava klijente i istovremeno ih edukuje o problemu globalne trgovine seksom.

Rusija: Posle sporazuma sa Iranom, nema razloga za američki raketni štit
MOSKVA, 14. avgusta () - Rusija ne vidi razlog da SAD nastave dalje sa svojim planovima o postavljanju raketnog štita u Evropi, pošto je postignut nuklerani sporazum sa Iranom, izjavio je danas zamenik ruskog ministra inostranih poslova Sergej Rjabkov.
„Mi ne vidimo nijedan razlog da nastavimo sa tim programom i to tako ubrzanim tempom”, kazao je on novinarima, prenosi Rojters.
Sada nema osnova za podizanje nastavka kontinuiranog dijaloga sa SAD o smanjenju nuklearnog naoružanja u praktičnu sferu, preneo je TAS.
On je napomenuo da rešavanje tog pitanja ne zavisi od toga ko će biti sledeći američki predsednik, već da „SAD priznaju da se pitanje nukleranog razoružanja ne može psomatrati odvojeno od drugih faktora, koji utiču na stratešku stabilnost. Broj takvih faktora se ne smanjue. Naprotin samo raste”.
SAD navode veštačke razloge za uspostavljanje neophodnog anitiraketnog odbrambenog sistema (ABM) u Evropi, ocenio je Rjabkov, dodajući da se to pravda opasnošću od balističkih raketa.
„Za Rusiju je nemoguće da koristi balističke projektile srednjeg dometa za ciljeve u Evropi i zato vreujemo da SAD navode veštačke razloge za razvoj ABM sistema.

„Engleska mafija” krijumčari migrante
TETEGEM - Gradonačelnik Tetegema, gradića na severu Francuske, Frenk Dersin izjavio je za Bi-bi-si da su ljudi uključeni u krijumčarenje migranata sa severa Francuske u Ujedinjeno Kraljevstvo navodno britanski trgovci.
Dersin kaže da je u blizini migrantskih kampova često moguće videti automobile sa britanskim tablicama, a vozače je nazvao ''engleskom mafijom''.
On je dodao da ljudi u Britaniji koji se žale na migrante ne shvataju da su ''vozači koji prevoze migrante Englezi, a kola engleska''.
Kada je reč o pokušaju da preko Evrotunela dođu do Britanije, migranti u oblasti Dankirka koriste drugačiju taktiku od onih iz Kalea.
Jedan neimenovani sirijski migrant izjavio je za BBC da je krijumčarima dao 15.000 funti što je njegova cela ušteđevina. On je potrošio 12.000 funti putujući od Sirije do Francuske i dodatnih 3.000 pokušavajući da pređe kanal.
Sirijac je dodao da im krijumčari često prete ukoliko ne slušaju njihova naređenja.
''Uplašen sam. Oni imaju pištolje!'', kaže on.
Slična situacija je i u kampu Tetegem par kilometara dalje.
Dersin kaže da su krijumčari ''veoma nasilni'' i da ''žele da zarade na migrantima''.
Gradonačelnik je dodao da britanski krijumčari operišu u toj oblasti već nekoliko godina unazad, ali da su sada bolje organizovani.
On je insistirao da poseti kamp bez obzira na opasnost, jer je, kako kaže, želeo da pokaže da francuski gradonačelnik može da ''ide gde želi''.
Međutim, krijumčar je gradonačelniku pokazao pištolj i zapretio da će silovati novinarku koja je bila u njegovoj pratnji.
Da postoji mogućnost da Britanci učestvuju u krijumčarenju migranata, smatra i Paskal Ert koji vodi tim policajaca koji nadgleda migrante u oblasti Kale.
''Nemam dokaz da su u pitanju Englezi, ali savršeno dobro znamo da postoji veza između krijumčara koji rade u Francuskoj i onih koji primaju migrante u Velikoj Britaniji'', naglasio je Ert.
</div>
  </body>
 </text>
</TEI>