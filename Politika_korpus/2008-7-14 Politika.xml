<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Skrivena kamera
Najnoviji mobilni telefon kompanije „Soni Erikson” potiče iz serije Cyber-shot, a nosi oznaku C902. Opremljen je kamerom od pet megapiksela, a već se najavljuje naslednik sa 8,1 megapiksela.
Na prvi pogled veoma lepo izgleda: prednju stranu uređaja krasi dvoinčni (inč je 2,54 santimetra) TFT ekran QVGA rezolucije od 262.000 boja i numerička tastatura s pripadajućim dugmićima za pristup. Bočne stranice su ukrašene srebrno-crnim crtama i oslobođene su dodatnih dirki, osim desne na kojoj su one za okidanje fotoaparata i za pojačavanje ili stišavanje zvuka. Na stražnjoj strani su ugrađeni zvučnik i vešto sakrivena kamera.
Kada ga koristite za snimanje na raspolaganju je osam dirki osetljivih na dodir.
Sprava je načičkana brojnim dodacima kojih uobičajeno nema kod sabraće: osim alata namenjenih rukovanju fotoaparatom i snimljenim fotografijama i videoisečcima, Sony Ericsson C902 ima druge. Imajući na umu širenje društvenih mreža, ugrađen je tzv. pripovedač, dodatak koji omogućuje ulepšavanje snimljenih fotografija i objavljivanje na Facebook-u ili Bebo-u.
(/slika2)Od ostalih tu je prepoznatljivi Sony Ericssonov PlayNow, multimedijski plejer, sa opcijama kao što su Album art, Mega Bass, TrackID i slične, zatim 3D igre, Java aplikacije, FM radio-prijemnik s RDS-om, zabavni programi poput faceWarpa koji će vas satima zabavljati, mogućnost obavljanja videopoziva itd.
Petomegapikselnoj kameri pridodati su dodaci koji olakšavaju upotrebu. Objektiv je, inače, sakriven ispod kućišta na stražnjoj strani, čime se onemogućuje oštećenje nastalo nošenjem u džepu ili torbici. Osam dugmića skrivenih na rubovima ekrana osetljivog na dodir, koji se uočavaju posle uključenja fotoaparata, veoma je praktično. Pored ostalog zato što vode do osam osnovnih mogućnosti, poput skladištenja videozapisa, paljenja blica, promene načina slikanja i sličnih.
Na spisku tehnoloških pomagala su Autofokus, stabilizator slike, digitalni zum, dodatak BestPic koji se pokreće prilikom snimanja ukupno osam fotografija, a na korisniku je da odabere onu koja je najbolje ispala, zatim akcelerometar za automatsko zakretanje slike zavisno od položaju uređaja...
Kao i prethodnici, Sony Ericsson C902 krcat je opcijama povezivanja – Bluetooth, USB, usklađivanje s računarom preko aplikacije PC suite i pristup Internetu preko pripadajućeg preglednika NetFront. Što se prenosa podataka tiče, podržava GPRS, EDGE i 3G, što će zadovoljiti zaljubljenike u mobilno krstarenje svetskom računarskom mrežom.
-----------------------------------------------------------
Sony Ericsson C902





Radne frekvencije: 850/900/1800/1900/




UMTS/HSDPA




Ekran: 262 K boja, 240 x 320 piksela, 2 inča




Memorija: 160 MB + kartica M2




Dimenzije: 108x 49 x10,5 mm




Težina: 107gr




Vreme razgovora: do 9 sati




Vreme na čekanju: 400 sati




Ugrađena kamera: 5mpx




Veze: Bluetooth, USB




Prenos podataka: GPRS, EDGE, UMTS




E-mail klijent: da




Cena: oko 490 evra

Stvarne žrtve, a ne mit
U intervjuu „Četrdeset prva, godina koja se vraća” (6.jula) Slavko Goldštajn, predsednik Židovske općine Zagreb, ponavlja da „stručne demokratske procjene govore o 80.000 do 100.000 žrtava” sistema ustaških genocidnih logora Jasenovac i da je „danas to pitanje riješeno”, da „više sa srpske strane nema proizvoljnog povećanja broja žrtava na 700.000”, „osim za neke političare, naročito u Bosni, koji se još uvijek neukusno igraju brojem žrtava”! S obzirom na to da je ovaj intervju objavljen u ,,Politici”,ne sme se ostaviti bez odgovora.
Na najvećem ne samo jasenovačkom genocidnom, već evropskom stratištu Donja Gradina predsednik Republike Srpske Dragan Čavić je govorio 16. aprila 2006. o sedamsto hiljada srpskih žrtava. U Spomen području Donja Gradina, na teritoriji Republike Srpske omeđeno rekama Savom i Unom i rukavcem Une, koje se prostire na oko 800 hektara u široj i 116 hektara u užoj zoni, na velikim panoima je zapisano 700.000 žrtava, 40.000 romskih žrtava, što ne odgovara istraživanjima Dragoljuba Ackovića.
Narcisa Lengel-Krizman, u knjizi „Genocid nad Romima – Jasenovac 1942” navodi „da se sa određenom sigurnošću može ostati na procjeni o nešto više od 8.500 stradalih Roma u Hrvatskoj”.
Bili smo zajedno da položimo vence na jednoj grobnici u Uštici, u koju je bačeno oko 12.000 Roma – samo na ovom grobištu za jednu trećinu više u odnosu na procene Narcise Lengel-Krizman; ta tabla kasnije je uklonjena. U to smo se uverili prilikom polaganja venaca 30. aprila 2006. Na novoj tabli je obeleženo da se na površini od 1.218 metara kvadratnih, odnosno 4.262 metra kvadratna, nalazi 21 grobno mesto. Na toj osnovi procenjeno je da je u njima zatrpano 14.600 žrtava. Sa prof. dr Srboljubom Živanovićem (London) i prof Marijom Đurić (Beograd) dogovorena je stručna procena grobišta u Ušticama. Prema Dragoljubu Ackoviću, računa se da je u Jasenovcu pobijeno od 80.000 do 100.000 Roma.
Jedan veliki pano navodi 20.000 dečijih žrtava. Slušali smo na Dan sećanja 2006. godine u Donjoj Gradini čitanje njihovih imena, među kojima da je taj i taj rođen 1942, ubijen 1942, zatim deca od dve, tri, pet godina, čuo sam i moje godište 1928, koje je završilo takođe 1942! Ali i to, očito nije cela istina, jer pok. Dragoje Lukić je zabeležio imenom i prezimenom 19.442 dece-žrtava od jednog dana do 14 godina. Dakle, s obzirom na to da Dragoje Lukić nije stigao da završi spisak dece-žrtava, ni broj od 20.000 ne odgovara stvarnom broju dečijih žrtava. Da li će ta imena biti ispisana u „novoj” postavci Spomen muzeja?!
Simo Brdar tvrdi da postoje dokazi o 366.000 žrtava na ovim stratištima.
Broj od 700.000 žrtava nije izraz „srpskog mita o Jasenovcu”. Tu brojku su navodili najistaknutiji hrvatski predstavnici i hrvatske institucije.
U Izveštaju Zemaljske komisije Hrvatske za zločine okupatora i njihovih pomagača Međunarodnoj komisiji za ratne zločine 1946. godine rečeno je da se verovatno neće nikada utvrditi broj žrtava jasenovačkih logora, ali da se na osnovu svežih tragova i brojnih svedoka može sa sigurnošću reći da je stradalo između 500.000 i 600.000!
I u Enciklopediji Leksikografskog zavoda, Zagreb (30. aprila 1958), navedeno je da je u Jasenovcu na najsvirepiji način ubijeno od 500.000 do 600.000 ljudi.
Predstavnici Hrvatske u Spomen muzeju Jasenovac, pre i posle Tuđmanovog minimiziranja jasenovačkih žrtava govore, o 700.000 žrtava („Okrugli sto Jasenovac”, 1986): Mladen Vejnović (1979), Ante Marković, Ante Milković. Norvežanin Osmund Fareno (1987), Edina Rašidović (1988) i dr.
Profesor dr Srboljub Živanović, koji je učestvovao u otkopavanju stratišta Jasenovca 1964. tvrdi 2006. da je u Jasenovcu i Donjoj Gradini „ubijeno više od 700.000 Srba, oko 80.000 Roma i više od 23.000 Jevreja”.
Krajem 2005. Miloš Spajić podseća da je „Komisija SPC koja je ispitivala genocid nad srpskim življem u NDH između Đurđevdana i Mitrovdana 1941. godine, na osnovu iskaza 4.054 svedoka, utvrdila da je za četiri meseca poubijano 180.000 ljudi, građana, seljaka i sveštenstva. Odmah nakon oslobođenja Beograda 1944. godine Komisija je pohapšena”. Posle više od 60 godina , zahvaljujući njegovoj upornosti, penzionisanog diplomate i istraživača, „otkriven je dokumenat koji svedoči o toj neverovatnoj činjenici”.
Direktorka Spomen-područja Jasenovac Nataša Jovičić izjavljuje da je „do sada poznato 70.000 imena žrtava”. Nova postavka Muzeja u Jasenovcu bila je najavljena za 61. godišnjicu proboja 22. aprila 2006. Toga dana vrata su na Muzeju bila zatvorena. Otvaranje nove postavke izvršeno je 27. novembra 2006. Prikazan je spisak žrtava 69.842, od toga Srba 39.560.
Član Hrvatske akademije znanosti i umjetnosti Josip Pečarić „znanstveno” je podržao „Jasenovačke brojke” Mladena Ivezića: „U sabirnome i radnome logoru Jasenovac, dakle u svim logorskim radionicama i podlogorima, na radu, u šumi i slično, i u logoru Stara Gradiška, život je od svih mogućih uzroka izgubilo najvjerojatnije između 1.000 (tisuću) i 2.000 (dvije tisuće), eventualno 3.000 ljudi, a nemoguće je da ih je umrlo više od 5.000”. (strana 192). To je isti onaj akademik, koji je javno predložio u hrvatskim medijima da Milan Bulajić, zbog pisanja, bude proglašen za ratnog zločinca!
Predsednik Fonda za istraživanje genocida

Posle finala
„Tata, je li ovo ponovo bio referendum?”, upitala je desetogodišnja devojčica svog oca posle finalne utakmice prvenstva Evrope u vaterpolu u Malagi i velikog slavlja koje je potom usledilo u Crnoj Gori. Podvig vaterpolista Crne Gore i osvajanje zlatne medalje bio je povod da na ulice crnogorskih gradova izađu pretežno mladi ljudi i proslave gotovo neverovatan uspeh Zlokovića, Jokića, braće Janović, Gojkovića, Šćepanovića, Ivovića, Paskovića, Uskokovića i drugih, koji su u premijernom nastupu na velikom takmičenju došli do pobedničkog pehara.
Jedna druga Crna Gora ostala je kod kuće i odtugovala još jedan poraz onih za koje je navijala. Srbi u Crnoj Gori, koji ovde godinama gube na izborima, čekali su okršaj srpskih i crnogorskih vaterpolista sa pomešanim osećanjima. Crnogorski vaterpolisti (uglavnom iz Boke Kotorske), koje predvodi odlični trener Petar Porobić, svih ovih godina se nisu eksponirali u politici i uvek su isticali da su u veoma dobrim odnosima sa svojim dojučerašnjim drugovima iz reprezentacije SCG, pa njihov poraz ni najostrašćenijima ne bi doneo pravu radost. Uostalom, ovaj poraz i nema veze sa onim koji su pobornici državnog zajedništva srpskog i crnogorskog naroda doživeli 21. maja 2006. godine na referendumu, već i zbog toga što mu je prethodila fer igra i korektno ponašanje svih aktera u bazenu (dobro, ne računajući sudije). Zapravo, poraz ne bi ni boleo crnogorske Srbe da im nije priselo uzvikivanje slogana: „E viva, e viva Montenegro!”. Mnoge taj uzvik, s razlogom ili ne, neprijatno podseća na 12. jul 1941. godine i italijansku okupaciju Crne Gore.
Ona devojčica s početka ove priče pitala je oca nekoliko puta tokom finalnog susreta, a posle isključenja Gojkovića, Janovića, Nikića, Jokića, Vujasinovića... „Je li naš isključen?”. I dobijala zbunjujući odgovor: „Svi su naši!” I u jednom i u drugom timu ima Srba i Crnogoraca. I svima je podjednako važno da Danilo Ikodinović ozdravi. I ništa joj nije bilo jasno.
Vaterpolisti Crne Gore, prvaci Evrope, dočekani su juče na tivatskom aerodromu i sinoć u Podgorici, kao heroji. I zaslužili su sve počasti. Na njihovom dočeku bilo je „pola” Crne Gore. Možda će i ona druga polovina jednom doći. Mnogi veruju da bi za tako nešto trebalo samo malo dobre volje.

Redklifova želi u Peking
Stručnjaci Britanskog olimpijskog medicinskog instituta testirali su u ponedeljak svetsku rekorderku u maratonu Polu Redklif. Rezultati testa najbrže maratonke sveta (2:15,25 iz 2003) nisu saopšteni, a od njih zavisi da li će Redklifova zadržati mesto u Olimpijskom timu Velike Britanije i Severne Irske.
Britanska olimpijska asocijacija u nedelju će odrediti konačan spisak putnika za Peking i tada će biti poznato ko će pored Mare Jamaguči i Liz Jeling 17. avgusta trčati olimpijski maraton. Na spisku Atletskog saveza Ujedinjenog Kraljevstva je i svetska rekorderka, ali ne sme se zaboraviti da je on samo predlagač, kao i da je Redklifova zbog povrede otkazala učešće na „Londonskom maratonu”...
Ukoliko testovi pokažu da je Redklifova, koja je posle odustajanja od trke u Londonu izjavila da će propustiti Igre, potpuno zalečila povredu i dosegla formu koja nagoveštava da može uspešno da istrči olimpijski maraton, sigurno će putovati u Peking.
Menadžer svetske rekorderke Masterson tvrdi da je Redklifova odavno u punom treningu, da radi punim intezitetom u svojoj staroj bazi u francuskim Pirinejima i da ima visoke ambicije.
Jedna od najtrofejnijih svetskih maratonki i apsolutno najbrža još nikad nije osvojila zlatnu olimpijsku medalju i, mada je najavila da želi da se oprosti od trčanja na Olimpijskim igrama u Londonu 2012. godine, Peking bi mogao da bude njena poslednja šansa da postane olimpijska šampionka.
U Atini 2004, sećaju se ljubitelji atletike, Redklifova je trku završila odustajanjem zbog totalne iscrpljena na 34. kilometru, mada je važila za apsolutnog favorita.
Odluka Britanske olimpijske asocijacije očekuje se sa dosta zanimanja jer Redklifova u punoj formi, svakako, predstavlja najbolju šansu britanskog tima za titulu olimpijskog šampiona u atletici, a najzainteresovanija za nju, pored Redklifove, je 35-godišnja Hejli Hening zvanična rezerva maratonskog tima.
Heningova je taj status izborila 12. mestom na „Londonskom maratonu” (2:29.18), a za razliku od Redklifove, Jamagučijeve i Jelingove nije profesionalna trkačica. Prvi maraton pretrčala je tek pre tri godine, a i danas trenira tek po isteku radnog vremena, budući da radi kao klinički patolog u Glazgovu.
Ona se uzda u činjenicu da je Redklifova počela da trenira posle oporavka od povrede tek 23. juna i da, verovatno nije spremna onoliko koliko tvrdi njen menadžer.
-----------------------------------------------------------
Jevtićeva se priprema na Kopaoniku
Naša rekorderka u maratonu Olivera Jevtić, zajedno sa grupom trening-partnera iz užičke Mladosti i trenerom Slavkom Kuzmanovićem, priprema se na Kopaoniku za Olimpijske igre u Pekingu.
U Atini 2004. na klasičnoj maratonskoj stazi od mesta Maraton do Stadiona Panatenaikon naša reprezentativka osvojila je šesto mesto i bila među najuspešnijim olimpijcima SCG.
Maratonska trka u Pekingu održaće se 17. avgusta u ranim jutarnjim satima zbog uobičajeno visokih temperatura, tako da će uslovi biti slični atinskim...

Vredne nagrade najboljim atletičarima
Atletska juniorska reprezentacija koja je osvojila tri odličja na Svetskom prvenstvu u Poljskoj vratila se u Beograd. Svečani doček priređen je za Ivanu Španović, osvajača zlatne medalje u skoku u dalj, kao i za osvajače bronzanih medalja Tatjanu Jelaču i Mihaila Dudaša. Mladi sportisti su prezadovoljni ostvarenim uspesima na upravo završenom prvenstvu.
– Ovom medaljom sam potvrdila koliko vredim, zahvaljujem se mom treneru i svima koji su bili uz mene. Povreda koju sam imala zaboravljena je čim sam došla na Svetsko prvenstvo, cele godine sam se spremala za ovo takmičenje – istakla je Ivana Španović, najbolja juniorka sveta u skoku u dalj.
Čestitke našim atletičarima uputili su i predsednik Atletskog saveza Srbije Velimir Ilić i generalni sekretar Slobodan Branković. Za naše juniore određene su i vredne nagrade, pa je Ivani Španović pripalo 400.000 dinara a njenom treneru 200.000 dinara. Bronzanima sa Svetskom prvenstva Jelači i Dudašu, takođe je pripasti po 200.000 dinara, njihovim trenerima 100.000 dinara. Specijalna nagrada namenjena je najboljoj, automobil „sitroen C1” će narednih dana biti uručen Ivani Španović.
– Ivana je napravila veliki uspeh osvajanjem zlatne medalje, to je uspeh koji je Srbija samo mogla da sanja. Nastojaćemo da stvorimo što bolje uslove da bi ovakvih takmičara i ovakih rezultata bilo što više. Nadam se da će i Tatjana i Mihail u budućnosti napraviti još bolje rezultate– rekao je Velimir Ilić, prvi čovek ASS.
Tatjana Jelača, koja se okitila bronzanom medaljom na prvenstvu sveta presrećna je zbog ostvarenog uspeha, i očekuje u budućnosti još bolje rezultate. Desetobojac Mihail Dudaš, ističe da su se ovom medaljom vratio sav uloženi rad i naporni treninzi.
– Ostvario sam svoj san i san svog tima. Imao sam veliki motiv, stalno sam obarao lične rekorde i veoma sam zadovoljan ovim što sam uradio – istakao je Dudaš.
Selektor juniorskog atletskog tima Ivica Možek nije skrivao oduševljenje nakon ostvarenog uspeha.
– Rezultati koje smo postigli opravdali su svu podršku koju smo dobili pre takmičenja. Atletika može da parira i najpopularnijim sportovima u našoj zemlji kao što su fudbal i košarka. Nadam se da će država stati uz nas kao što to čini naš Savez i pružiti nam svu neophodnu podršku, pa da već na Olimpijskim igrama u Londonu naši mladi takmičari osvoje medalje – rekao je Možek.
Slobodan Branković, generalni sekretar ASS istakao je da je ponosan na sve rezultate naših juniora i da se ovim rezultatima atletika vraća u sam vrh kao kraljica sportova.
– Sve što je naš tim zamislio Atletski savez je ispunio i došli su i rezultati. Srbija će na predstojećim Olimpijskim igrama imati dve mlade juniorke u atletskim disciplinama što je veliki uspeh. Ovo je samo početak jer već naredne godine na Evropskom prvenstvu u Novom Sadu mi očekujemo nove medalje – najavio je Branković.

Karadžić ili Bulić
Posle tri meseca od raspisivanja prevremenih izbora na svim nivoima fudbalska Srbija će danas u prostorijama Privredne komore Srbije (12 časova, moguć TV prenos na SOS kanalu) na konstitutivnoj Skupštini nacionalnog saveza odlučiti da li će drugi predsednik od osamostaljenja, a ukupno 15. od osnivanja, da bude Tomislav Karadžić ili Dragan Bulić. Oni su sinoć na sednici Odbora za hitna pitanja FSS u proširenom sastavu prihvatili kandidature, a zatim održali kraći sastanak posle koga su obojica bez odstupanja ostala pri svojim stavovima.
– Posle dobijenih informacija od regionalnih saveza i udruženja prihvatio sam kandidaturu i nadam se pobedi. Govorio sam da ću se kandidovati samo ako budem imao sigurnu većinu i takvim podacima raspolažem. I protivkandidat ima neke podatke, čim je prihvatio kandidaturu. Videćemo ko će da pobedi. Situacija nije baš jednostavna. Na ovim izborima biće i pobednika i poraženih, ali je važno da se razlike među nama ostave po strani i da posle Skupštine svi radimo u interesu srpskog fudbala – kazao je Karadžić
O zajedničkom sastanku sa Bulićem potpredsednik FSS i prvi čovek Partizana je rekao:
– Ostali smo na različitim stanovištima svojih vizija i naših predlagača. Lično, nemam pravo da se povlačim. I da se desi da izgubim izbore, biću „čist” pred onima koji su me predložili.
Dragan Bulić, predsednik Zajednice superligaša u ostavci i potpredsednik Banata, sinoć je izjavio:
– Prihvatio sam kandidatur i verujem u pobedu. Već mesecima se zalažem za promene, sada smo na njihovom pragu, a delegati će da odluče da li su za njih i ko će u narednom periodu da vodi kuću fudbala. Nadam se da će za mene da glasa više od polovine skupštinskih birača. Razgovarao sam nasamo sa Karadžićem. Nisam mu ništa nudio, ali nisam ni prihvatio da odustanem od kandidature i da budem potpredsednik i član njegove fudbalske vlade. Nikada nisam ni pomišljao, a ni imao nameru da budem predsednik Saveza. Jednostavno, posle odustajanja Ilije Petkovića želim da završim promene za koje smo se zalagali.
O činjenici da nije imao vremena da javnosti prezentira svoj program Bulić je rekao:
– Do sada se ni jedan program ranijih predsednika nije ispunio do kraja. Naravno da imam program. Meni je pre svega bitan tim ljudi koji će da rukovodi Savezom i nove ideje, a program treba preuzeti od najuspešnijih u Evropi. Svi smo dugo u fudbalu i normalno je da su programi važni, ali koliko vidim u ovom momentu nisu odlučujući u izboru predsednika.
O tome ko će da bude prvi čovek FSS u mandatnom periodu od 2008. do 2012. odlučiće 79 delegata: 12 iz FS regiona Zapadne Srbije, deset iz FS regiona Istočne Srbije, osam iz FS Vojvodine, po tri iz FS Beograda, Udruženja trenera i sudija, 11 predstavnika superligaša (Mladost iz Lučana zbog nerešenog statusa neće imati glasača), 13 prvoligaša i 12 srpskoligaša, po jedan iz FS Kosova i Metohije, ženskog, bazičnog i malog fudbala. Po Statutu FSS za izbor je neophodna apsolutna većina glasova (50 odsto prisutnih plus jedan). Ako u prvom krugu niko ne bude izabran, u drugom je neophodna prosta većina. U slučaju da rezultat drugog glasanja bude nerešen obaviće se i treće, pa ukoliko ni u njemu ne bude pobednika odlučiće žreb kojim će rukovoditi generalni sekretar Zoran Laković.
Sinoć su takođe razmatrana pitanja vezana za održavanje današnje Skupštine, kao što su: izbor radnih tela, zapisničara, verifikacione komisije, radnog predsedništva... Dogovoreno je da sve organizaciono i tehnički bude na potrebnom nivou civilizovanih i demokratskih izbora. Inače sednici, kojoj će prethoditi Izvršni odbor FSS, prisustvovaće i tročlana delegacija Fife i Uefe.
Đ. Smiljanić
 
 
Osmomesečna kriza rukovođenja
 
Kriza rukovođenja nacionalnom fudbalskom organizacijom počela je neuspehom „A” reprezentacije u kvalifikacijama za Evropsko prvenstvo i sukobom između bivšeg predsednika FSS Zvezdana Terzića i još uvek predsednika Zajednice klubova Superlige Dragana Bulića (podneo ostavku pre četiri meseca) početkom decembra prošle godine. Terzić je posle Kongresa Uefe u Zagrebu saopštio da ide na školovanje u SAD i napustio zemlju, a 12. marta iz inostranstva podneo ostavku, pa je Skupština FSS 14. aprila raspisala prevremene izbore na svim nivoima. U međuvremenu, 5. februara je, zbog sumnji da je počinio više krivičnih dela kao član rukovodstva Crvena zvezde, uhapšen Dragan Džajić, zvanično najbolji naš fudbaler svih vremena i tek postavljeni potpredsednik Saveza i direktor nacionalnih selekcija (4. jula mu je ukinut pritvor).
 
 
Opipavanje pulsa
 
Javnost je minulih nedelja bila zasipana licitiranjem imena i izbornom trkom između potpredsednika FSS i predsednika Partizana Tomislava Karadžića i bivšeg selektora Ilije Petkovića, ali je i definitivno postalo jasno da je to bilo samo „opipavanje pulsa” javnog mnjenja i suprotne strane. Fudbalska „koplja” danas će sa Tomislavom Karadžićem lomiti Dragan Bulić, predsednik Zajednice superligaša u ostavci i delegat zrenjaninskog Banata, koji će predstavljati one koji žele promene. S obzirom na kampanju, ne bi bilo čudno i da jedan od njih na sednici izvuče novog „keca iz rukava”, mada su šanse za to realno male.
Jer, ovi izbori su bez sumnje bili i najprljaviji i najneizvesniji. Umesto nadmetanja različitih ideja i stavova, rasprava oko toga čiji je program bolji i pokušaja da se s njim uz retoričke sposobnosti ubedi i pridobije većina, bili smo svedoci uvredljivih prozivki, podmetanja i blaćenja onih koji suprotno misle srozavanjem njihovih ličnosti, dela i karijera. Neki čak tvrde da je pored lobiranja i vrbovanja bilo i različitih vrsta podmićivanja, pa čak i pretnji. Bilo kako bilo, danas ćemo videti ko je u toj igri „skrivenih rukavica” bio bolji taktičar i račundžija i da li će u narednom periodu fudbalsku Srbiju voditi Karadžić ili Bulić.

SPS u Beogradu bira: Čeda ili novi izbori
Beograd juče, dva meseca posle lokalnih izbora, nije dobio novu vlast. Jedini rezultat tročasovnog zasedanja je potvrđivanje 110 odborničkih mandata što je tek prvi korak u konstituisanju Skupštine Beograda. Ukoliko do 22. jula ne budu izabrani predsednik i sekretar gradskog parlamenta izvesno je da će žitelji prestonice početkom jeseni ponovo izaći na birališta.
Kako se juče moglo čuti za predstavnike Srpske radikalne stranke, Demokratske stranke Srbije i Nove Srbije raspisivanje novih izbora bilo bi najpravičnije rešenje. Socijalisti koji kao i na republičkom nivou imaju presudnu ulogu u formiranju vlasti, takođe smatraju da je su izbori realnija opcija, ali ne isključuju mogućnost da u narednih desetak dana bude izglasana, kako je rekao Aleksandar Antić, odbornik SPS „kakva-takva većina za konstituisanje skupštine”.
Uprkos prisnom rukovanju pre početka zasedanja lidera partija Dragana Đilasa, Aleksandra Vučića i Andreje Mladenovića prva sednica Skupštine Beograda, od koje se još prošle nedelje mnogo očekivalo, protekla je u napetoj atmosferi, političkim prepucavanjima i omalovažavanju neistomišljenika. Zasedanje je počelo sa pola sata zakašnjenja, a oči većine nesuđenih odbornika bile su uperene na prazne klupe gde je bilo predviđeno da sednu predstavnici SPS i Partije ujedinjenih penzionera Srbije. Potpisnici raskinutog koalicionog sporazuma sa radikalima i narodnjacima, Aleksandar Antić i Milan Krkobabić iz PUPS-a, među poslednjima su ušli u salu i seli na protokolom određena mesta u neposrednoj blizini Đilasa i Dejana Ranđića, šefa odborničkog kluba Liberalno-demokratske partije.
Konstitutivna sednica Skupštine Beograda počela je izlaganjem Branislava Belića, koji joj je predsedavao kao najstariji odbornik.
(/slika2)Ubrzo se za reč javio Aleksandar Vučić, kandidat SRS-a za gradonačelnika, koji je sa skupštinske govornice ponovio optužbe na račun Zorana Alimpića, ističući da je odlukom da sednicu zakaže za 14. jula DS uveo diktaturu u Beogradu. On je protestovao i zbog toga što je predloženi dnevni red dva puta menjan, bez konsultacija sa odborničkim grupama SRS-a i DSS-a. Njegovo izlaganje gromoglasnim aplauzima i ovacijama prekidale su odbornici SRS-a.
– Držali ste vlast u Beogradu zato što ste se plašili odgovornosti za sve što ste radili u proteklom periodu. Mogli ste da zakažete sednicu, a posle sve da nas smenite, ali ni to niste uradili. Ako vas narod toliko voli kako kažete idemo na nove izbore, pa da vidimo kakvi će biti rezultati – rekao je Vučić obraćajući se odbornicima DS-a dodajući da je uveren da će se socijalisti držati obećanja i da neće ulaziti u gradsku vlast sa LDP-om.  
Za dnevni red bili su predloženi verifikacija mandata, izbor predsednika Skupštine grada i njegovog zamenika, razrešenje i potom imenovanje novog sekretara i zamenika sekretara, izbor gradonačelnika, njegovog zamenika i Gradskog veća, usvajanje izmena Statuta i Poslovnika o radu gradskog parlamenta. Međutim, radikalima i narodnjacima je zasmetalo što su dobili dva dnevna reda za jučerašnju sednicu (jedan od 29. maja, drugi od 7. jula) čime je, kako smatraju, povređen poslovnik gradskog parlamenta.
Posle rasprave usledilo je glasanje za usvajanje dnevnog reda, a na iznenađenje prisutnih za ovaj predlog glasalo je „svega” 54 od potrebnih 56 odbornika. Najzanimljivije je bilo to što su dva odbornika PUPS-a glasala „za” bez, kako se očekivalo, podrške socijalista. U opštoj pometnji Belić je brže bolje odredio pauzu, propustivši da utvrdi ko je od odbornika bio protiv dnevnog reda, a ko uzdržan.
Zasedanje je nastavljeno za gotovo sat vremena, a pauzu su odborničke grupe iskoristile da konsoliduju redove. Budući da je prilikom procedura glasanja bilo propusta predsedavajući je u nastavku sednice zatražio da se odbornice izjasne o ovom predlogu. Protiv dnevnog reda glasalo je 40 predstavnika SRS-a, uzdržanih nije bilo, a DSS i SPS su odbili da glasaju. Zbog takvih rezultata Mladenović je rekao da ova sednica ne može da bude nastavljena, a da novu nema ko da zakaže jer mandati odbornika nisu verifikovani. Sa njim se složio i Aleksandar Vučić.
– Čemu verifikacija mandata kada se ide na nove izbore? Da li to hoćete da sprovedete zbog besplatnih mesečnih markica za prevoz– upitao je Vučić i najavio da će odbornici SRS-a napustiti sednicu što su oni ubrzo i uradili. Desetak minuta kasnije, Nenad Komatina, predsednik Gradskog odbora DSS diskretno je pozvao svoje partijske kolege da izađu iz sale. Na isti način nezadovoljstvo su iskazali i odbornici sa liste partije Nova Srbija.
Posle odlaska radikala i narodnjaka i predloga Zorana Alimpića da se ponovi glasanje, razrešenje problema je ponudio Aleksandar Antić iz SPS-a. Kao kompromis je predložio da se glasa za novi „skraćeni” dnevni red kojim, između ostalog, nije bio predviđen izbor gradonačelnika i članova gradskog veća. Ovaj predlog je vrlo brzo usvojen glasovima svih 58 prisutnih odbornika, a potom su i verifikovani mandati svim odbornicima u gradskom parlamentu.  
Jučerašnje konstitutivno zasedanje prekinuto je nakon što je zaključeno da nema skupštinske većine koja bi predložila i izabrala predsednika i sekretara Skupštine Beograda. Sednica će, kako je najavljeno, biti nastavljena kada u parlament stigne predlog kandidata za predsednika skupštine kojeg treba da predloži najmanje trećina odbornika u beogradskom parlamentu. 
Skupština Beograda ima 110 odbornika, od kojih koalicija DS–G17 plus ima 45, radikali 40, koalicija DSS–NS 12, LDP sedam, dok SPS–PUPS–JS imaju šest odborničkih mesta. 
I. A. – D. S. – D. M. 
-----------------------------------------------------------
Antić: Najrealnija opcija - novi izbori
Aleksandar Antić, odbornik Socijalističke partije Srbije, rekao je juče da ukoliko stranke u narednih desetak dana ne obezbede većinu za konstituisanje skupštine, najrealnije je „vraćanje mandata građanima i raspisivanje novih izbora".
- SPS se ponaša u skladu sa svojom politikom i nije mogao da uspostavi skupštinsku većinu sa LDP-om. Stav Glavnog odbora SPS-a je da nema koalicije sa LDP-om, a on je taj koji odlučuje o koalicijama - istakao je Antić i dodao da niko nema tapiju na Socijalističku partiju Srbije kao ni da određuju politiku koju će voditi SPS.
On je dodao da je odbornička grupa SPS-PUPS-JS, u skladu sa odlukama svojih partijskih organa, učestvovala u radu sednice zaključno sa verifikacijom mandata i da je SPS na taj način pokazao principijelnost i dokazao da ne želi da učestvuje u opstrukciji gradske skupštine.
On je kazao da su pre jučerašnje sednice razgovarali sa predstavnicima SRS-a i DSS-a i da su razjašnjena „sva sporna pitanja".
- Nije mi prijatno što koalicioni sporazum sa Srpskom radikalnom strankom i Demokratskom strankom Srbije nije poštovan, ali kao član SPS obavezan sam da se ponašam u skladu sa odlukama organa stranke - objasnio je Antić.
D. M.
-----------------------------------------------------------
Đilas: Izbori nisu najpametniji potez
Imamo osam dana da u razgovorima sa potencijalnim koalicionim partnerima formiramo vlast, a ako to ne uspemo slede novi izbori, rekao je juče Dragan Đilas, kandidat Liste za evropski Beograd za gradonačelnika.
- Izbori i nisu najpametniji potez i svako ko je za nove izbore taj greši jer je bolje da počnemo da radimo. Ako do njih dođe verujemo da će stranke koje su obrazovale vlast na republičkom nivou formirati i na gradskom - istakao je Đilas.
Đilas je odbacio navode medija i tvrdnje opozicije da je odbornicima SPS-a nuđen novac da uđu u koaliciju sa DS-om u Beogradu i prihvate podršku LDP-a.
- To su budalaštine. Nema trgovine niti para, mi nismo ni počeli razgovore sa SPS-om u Beogradu - kazao je Đilas.
-----------------------------------------------------------
Ko bi kako prošao na ponovnim izborima
(/slika3)Politički analitičar Zoran Stojiljković smatra da su vanredni lokalni izbori jedno od rešenja trenutne političke situacije u prestonici, mada je sasvim moguće i da dogovor ipak bude postignut.
- Na eventualnim novim izborima Demokratska stranka sigurno bi ostvarila dobar rezultat s obzirom na osvojeni broj glasova na parlamentarnim i pokrajinskim izborima, jer se birači po pravilu priklanjaju pobedniku. Sa druge strane, SRS i DSS ne bi mogli da očekuju da će ponoviti rezultate od 11. maja - rekao je Stojiljković za „Politiku". Prema njegovim rečima, ni Socijalistička partija Srbije neće moći nakon ulaska u koaliciju sa DS- om da očekuje istu podršku glasača, ali bi tako barem sačuvala čist obraz - kazao je Stojiljković.
Prema njegovima rečima, SPS još ne pokazuje nameru da uđe u otvorenu saradnju sa Liberalno-demokratskom partijom, a odlaganje odluke je pokušaj da se članstvo pripremi za ovu mogućnost. Mada su socijalisti to već učinili u opštini Novi Beograd, Stojiljković smatra da to nije pravi pokazatelj zato što se grad Beograd smatra znatno važnijim nivoom vlasti.
Beograd je izvor partijskih finansija većine političkih stranaka. Glavni grad se obično poverava nekim od najjačih stranačkih funkcionera - rekao je Stojiljković.
M. A.

Sloboda za vatrogasce
Urbani centri Rimske imperije bili su neke od najvećih „zamki” u istoriji sveta kada je vatra u pitanju, sa hiljadama drvenih zgrada, jednih uz druge. Do prvog tehnološkog razvoja u borbi sa vatrom došlo se u Aleksandriji, mestu mnogih drevnih izumitelja gde je, u 3. veku pre n. e. Ktesibije napravio vodenu pumpu za gašenje vatre, dok je njenu poboljšanu verziju napravio Heron u 1. veku pre n. e. Njegova pumpa je imala cilindre koji su se pokretali ručicom na stubu u centru. A evo i opisa kako je funkcionisao ručni uređaj za gašenje požara Herona iz Aleksandrije: aparat je smešten u rezervoar i nošen kolima tamo gde su to okolnosti zahtevale. Za dno rezervoara su pričvršćena dva suda sa dva cilindra koja su se pokretala gore-dole istom ručicom. Kad se cilindar podigne, promena u pritisku vode dovodi do otvaranja dizne na njegovom dnu i voda izlazi iz rezervoara. U isto vreme se cilindar spušta, zatvarajući diznu, otvarajući leptir-diznu i propuštajući vodu u centralnu cev. Povećani pritisak drži leptir-diznu drugog cilindra zatvorenom, tako da voda može da prođe jedino kroz centralnu cev i da izađe na vrh. Mlaz vode može da se usmeri nagore ili nadole okretanjem jezička u otvoru. Centralna cev ima dva dela. Gornji je pričvršćen za donji specijalnom sklopkom koja joj omogućava da se okreće i da se mlaz vode kružno usmerava. Ovo nije bila samo ideja na papiru; ostaci rimskih vatrogasnih mašina po ovom nacrtu nađeni su u Italiji i u Engleskoj.
Ipak, ovaj izum nije sam po sebi garantovao kraj uništavajućih požara. U Rimu je borba protiv vatre mašinama po Heronovom nacrtu bila prepuštena jedinici robova, familia publica. Oni, naravno, nisu bili mnogo voljni da se izlože opasnosti i jako su se sporo odazivali. To je omogućavalo nekima da uđu u vatrogasni „biznis”, kao na primer Krasus i njegova privatna ekipa robova. On je dotrčavao na mesto požara i pokušavao da otkupi zapaljene kuće; ako bi vlasnici odbacili tu ideju o prinudnoj prodaji, Krasusovi ljudi nisu gasili; i dok je kuća sve više gorela, Krasus je neprekidno obarao cenu i tek kad bi vlasnici konačno popustili, naređivao svojim vatrogascima da stupe u akciju.
Kad je, 6. godine nove ere, jedna četvrtina Rima izgorela, imperator Avgust je oformio vigiles, jedinice vatrogasaca od sedam hiljada oslobođenih robova koji su dobijali pravo građanstva posle šest godina službe. Jedan vek kasnije, ljudi koji su rođeni kao slobodni ulazili su u tu službu zbog prestiža koji je to donosilo – tada je ona već bila u rangu elitne vojne jedinice. Vigiles su 400 godina bili uspešna vatrogasna snaga; za sve to vreme, jedina ozbiljna nesreća je bio veliki požar iz 64. godine, ali izgleda da im je imperator Neron naredio da se ne angažuju kako bi on mogao da ostvari svoj plan o izgradnji novog Rima, dovoljno velikog za njegove megalomanske vizije. On je za taj požar okrivio rane hrišćane, započinjući tako talas surovih proganjanja.
Veliki gradovi na Zapadu nestali su sa padom Rimskog carstva a sa njima i potreba za vatrogasnim mašinama i vatrogascima. Kad su se, tokom srednjeg veka, prenaseljeni gradovi ponovo pojavili, dugo su bili u opasnosti od požara. Mašina za gašenje vatre ponovo je izmišljena tek krajem 15. veka, po skoro istom nacrtu kao što je to bio onaj Ktesibijev, 1700 godina ranije.

Ustaše dobri domoljubi i katolici
Od našeg stalnog dopisnika 
Zagreb – Podstaknuti zbivanjima i polemikama na temu ustaštva zagrebački „Jutarnji list” je sproveo veliku internetsku anketu o tome kako se u današnjoj Hrvatskoj doživljava taj najmračniji deo hrvatske novije istorije i kako se doživljava nacizam i fašizam. Rezultati su neugodno iznenadili i same organizatore, pa se tako u propratnom tekstu navodi:
„Doista obeshrabruje podatak da među obrazovanijim slojem građanstva u Hrvatskoj svaki četvrti pojedinac misli da su ustaše iz 1941. isto što i gardisti iz 1991. – borci za slobodu. Dodatnih 12,46 odsto smatra da su ustaše dobri domoljubi i katolici koji su Hrvatskoj hteli sve najbolje”.
„Na stranu to što je 30 odsto članova Ustaške vojnice bilo muslimanske veroispovesti, ali kako pobogu dobrim katolicima proglasiti one koji su dojenčad, na temelju zakonskih odredbi, nabijali na bajonete jer ne plaču na hrvatskom, nego na srpskom jeziku!?” – zgraža se komentator tog lista.
Organizatore ovog istraživanja posebno brine činjenica da se do ovakvih rezultata došlo istraživanjem mišljenja među obrazovanijim građanima, odnosno onima koji se svakodnevno služe internetom, a ne među „nepismenom rajom ili starcima iz planinskih sela”. A među tim obrazovanijim građanima čak petina smatra da su ustaše ubijali Jevreje, Srbe i Rome „zato što su se pobunili protiv hrvatske države” (što jer inače stara odbrambena teza onih koji su opravdavali ustaško bezumlje i neviđene zločine počinjene s ciljem biološkog istrebljenja ta tri naroda s područja kvislinške „NDH”.
Sledećih 15,81 odsto ispitanika smatra da su dotični ubijani „zato što su bili strani element u Hrvatskoj”, a još 5,09 odsto tvrdi da su tim ubistvima ustaše „pokušali sprečiti Vukovar 1991”. Kada se sve to zbroji ispada da genocid sproveden nad nehrvatima na području tzv. „NDH” danas opravdava čak 40 odsto ispitanika u Hrvatskoj koji se služe Internetom.
Za nekakvu utehu služi podatak da ipak većina od 60 odsto ispitanika smatra da je ustaški poglavnik Ante Pavelić bio masovni ubica koji je osramotio Hrvatsku, ali organizatori ankete s pravom upozoravaju: „Zamislite da 40 odsto ispitanika na portalu nekih velikih nemačkih novina stane da opravdava nacističke logore i holokaust? Hitler je došao na vlast na izborima, osvojivši baš otprilike toliko glasova...”
Tolerantnost i popustljivost, a dobrim delom i neznanje znatnog dela hrvatske javnosti prema ustaštvu ispoljava se i u sledećim odgovorima: tek 38,74 odsto ispitanika slaže se s tim da je ustaški „za dom spremni” nacistički pozdrav, dok ih 45,86 odsto smatra to patriotskim uzvikom (što redovno potvrđuju mase hrvatskih navijača, pa je zato HNS nedavno kažnjen zbog takvog hrvatskog navijanja na proteklom evropskom fudbalskom prvenstvu).
Karakteristično je takođe da 71,23 odsto ispitanika smatra kukasti krst simbolom u ime kojeg su ubijani milioni ljudi, ali istovremeno manje od polovine (44,5 odsto) smatra da je i ustaško „U” zločinački simbol.
Jesu li rezultati ove ankete plod lakomislenosti internetske generacije – pitaju se njeni organizatori – ali zaključuju: „Bez obzira na to, jasno je sledeće: hrvatsko internetsko pleme veoma je tolerantno prema ustaškom nasleđu i sklono je tome da falsifikuje čak i domovinski rat”.

Brod zla i smrti u hrvatskim vodama
Zagreb – Čileanski brod zla i smrti uplovio je u hrvatske vode, pišu jučerašnji mediji, izveštavajući o školskom brodu čileanske ratne mornarice „La Esmeralda”, simbolu krvavog režima diktatora Augusta Pinočea, a koji se nakon boravka kod Dubrovnika sada plovi prema Splitu. Iako je to jedan od najlepših jedrenjaka na svetu, međunarodna organizacija Amnesti internešenel (AI) proglasila ga je brodom zla i smrti jer je na njemu od 1973. do 1980. mučeno na stotine ljudi, uz neutvrđen ali sigurno velik broj pobijenih. U brodu su vršena ubistva, silovanja i teška mučenja koja su uključivala i odsecanja delova tela. AI je taj brod proglasila brodom zla i pozvala je sve zemlje eventualne domaćine ovog broda da mu se uskrati gostoprimstvo sve dok se ne kazne svi počinioci zverstava. Iako taj brod gde god da uplovi dočekuju demonstracije i kako ga je američki senat proglasio plovećim zatvorom i kaznionicom za političke zatvorenike, sve to nije bilo dovoljno za hrvatske vlasti da „La Esmeraldi” zabrane ulazak u Split. Mediji su podsetili da je za vreme 17 godina diktature generala Pinočea stradalo 3.917 žena i muškaraca koji su ubijeni od strane vladinih agenata, 49 dece od kojih je najmlađe imalo svega dve godine, kao i 50 stranih državljana .
Tanjug

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Stara razglednica povezuje Derventu i Beč
Derventa –U Beču će za 24. avgust izaći reprint izdanje prve razglednice Dervente iz 1898. godine. I da stvar bude zanimljivija štampanje razglednice obaviće ofset mašinista Miroslav Bjelić, Dervenćanin, na radu u Beču. Reč je o prvoj razglednici Dervente, koju je nacrtao austrijski slikar Karl Šviderhof iz Beča.
Jedan primerak ove razglednice poslate 24. avgusta 1898. godine iz Dervente u Beč sačuvan je u bečkim arhivima i sada će biti urađeno njeno reprint izdanje u nekoliko hiljada primeraka i na taj način biti obeleženo 110 godina prve razglednice iz Bosne pristigle u Beč u vreme Austrougarske monarhije.
– Čoveče, zamislite, tu razglednicu će u Beču štampati naš ofset mašinista – Dervenćanin, Miroslav Bjelić, na privremenom radu u Beču, a to privremeno traje već tri decenije. Tako sam ja došao do ovog jednog otiska, jer mi ovde nemamo ovu razglednicu u arhivu, a niko i ne zna da je pre 110 godina štampana prva razglednica ovog gradića na Ukrini – priča pesnik Savko Pećić, iz Dervente i pokazuje uzorak koji je dobio od grafičara Miroslava Bjelića.
Razglednica je slikana rukom, na njoj je posebno istaknuta srpska varoš iz 1989. godine, kada je Derventa postala važno mesto i sedište prve Direkcije carskih i kraljevskih železnica u BiH, kada je počeo i nagli uspon ovog grada, gradnja i otvaranje novih fabrika, trgovinskih radnji i nekoliko hotela. Derventa je tada bila integrisana u opšteevropsku železničku mrežu.
– Austrijanci su znali obeležiti tu važnu godinu i prvom razglednicom. Međutim, da je nisu sačuvali u svom arhivu, kao kulturno blago iz vremena Austrougarske monarhije, te da nije došla majstoru Dervenćaninu u ruke, da štampa to reprint izdanje, pitanje je da li bi mi u ovom gradu ikada saznali da je ta razglednica postojala – govori za „Politiku” Savko Pećić – Kad mi je Miroslav Bjelić pokazao razglednicu, sav srećan što svoju radost može s nekim da podeli, bio sam zabezeknut.
U Beču će povodom ovog reprint izdanja biti upriličena svečanost, na koju će Bečlije, dobri domaćini, pozvati u goste i ljude iz Dervente, da zajedno obeleže sto deset godina od prve razglednice upućene iz ovog bosanskog grada u Beč.

Nekad bila veletovska kula
Višegrad – Nekad najmnogoljudnija višegradska sela, polako i sve vidljivije izumiru i postaju svojevrsni istorijski spomenici koje održavaju staračka domaćinstva i povremeno oživljavaju vikendaši.
Pored nekoliko novih vikendica još gordo prkose vremenu stare nakrivljene drvene kuće, sa razbijenim staklima poluotvorenih prozora. A na vratima, koja se nikad preko dana nisu zatvarala, stoje zarđali katanci, odavno „zaštićeni” gustom paučinom.
Odavno su ovde iz pradedovskih dvorišta pobegli njihovi stanovnici.
Po koji retki stanovnik će vam jednostavno reći da je sve zamrlo što je odnegovalo generacije i generacije.
Takvo je i višegradsko selo Veletovo, iz čuvenog dobrunskog kraja. Plodna zemlja i ostaci zapuštenih voćnjaka svedoče da je u ovom selu nekad bilo i te kakvog života. Danas, na žalost ovde skoro da i nemate sa kim prozboriti o njegovoj burnoj prošlosti.
Zato smo se u Veletovo zaputili sa starim hadži-Savom Andrićem, koji je dolazeći iz Višegrada, usput obišao kuću u kojoj se rodio i prošetao imanjem na kome je proveo mladost i najbolje godine.
Da se, kako kaže, „nadiše čistog vazduha i napije hladne izvorske vode, kakve nema na daleko”.
– Veletovo je u mojoj mladosti bilo puno živosti i prepuno omladine. Mogao si izaći iz kuće u pola noći da čuješ pesmu momačku i devojačku. Ovde se oduvek puno radilo, družilo i pevalo, seća se stari hadži-Sava.
Priseća se kako je svaka kuća imala u proseku po šestoro čeljadi, a u selu je bilo 35 pravoslavnih kuća.
– Nismo imali ni televizor, ni radio, ali smo se družili i sve u dogovoru radili, kazuje hadži-Sava.
Nasred sela Veletova, u pitomoj zaravni, dominiraju ostaci uklete kule veletovske, ispod čijih bedema izvire jak mlaz hladne vode koja se omanjim potokom uliva u Rzav. Jedna od brojnih legendi svedoči o tamnovanju i tamničarima kule veletovske, a danas je to samo zapuštena i šipražjem zarasla visoka kamena zidina. O ovoj kuli hadži-Sava priča ono što mu je, kako reče, pobožna baka Cvijeta pripovedala još dok je bio dečak.
– Baki su te priče i sećanja ostavili njeni stari, naglašava hadži-Sava, pojašnjavajući da su za vreme turske vlasti porušene dve crkve u blizini Veletova, jedna na Dubu, a druga na Kobilama. Od njihovog kamena napravili su ovu kulu veletovsku!
On kaže da na obližnjem Dubu ima jedan poveći kamen na kome su vidljivi zapisi, te bi voleo da se to ispita i otkrije prava istina o postojanju pravoslavnih hramova u ovom višegradskom kraju.
Priča nam zatim da je u slivu rečice Veletovčice, od njenog izvora do ušća, bilo mnogo vodenica potočara. I sada se tu mogu videti ostaci kamenih zidina od vodeničkih podruma, koji na zaraslim obalama nemo svedoče o nekadašnjoj živosti u ovom pitomom i rodnom kraju.
Hadži-Sava dalje priča da je u vreme njegove mladosti u Veletovu i okolnim selima bilo toliko dece da su pored postojeće škole, koja je radila u staroj austrougarskoj kasarni, morali otvarati još jednu u kući njegovog oca Sredoja.
– U te dve škole dolazilo je između 250 do 300 đaka. Uz nas, slivali su se tu i đaci iz okolnih sela Jelašaca, Dubova, Crnčića, Tetrebice koja je pripadala Srbiji, pa zatim Stoca, Bijele, Tasića i Jagodine, priseća se hadži-Sava.
U centru Veletova i danas stoji stara kamena škola koja bi i te kako mogla još poslužiti za nastavu, ali kakve vajde kad nema onog glavnog – đaka i njihove živosti.
Ulazimo u ovo, davno napušteno školsko zdanje. U zbornici je na zidu okačeno zvono, koje je nekad pozivalo đake na čas ili im označavalo toliko čekane odmore. Kao svojevrsni spomenici ostali su dečiji potpisi na tabli iznad katedre i na nekoliko oronulih klupa.
Ko zna, možda je neko od ovih „potpisnika” poznati naučnik, doktor, istoričar ili novinar... tek i to je mali spomenik nekadašnjeg života u Veletovu.
Hadži-Sava nam pokazuje potok ispod veletovske kule i kazuje kako je njegov otac Sredoje, kao posebno uman seljak, svojevremeno napravio pravu malu hidrocentralu. I pre svih u selu imao svetlo u kući.
– Bilo je to pedesetih godina prošlog veka. Seljaci, naši susedi, rođaci i komšije, to su doživljavali kao neko čudo, specijalno dolazeći da vide kakvu je to neobičnu „petrolejku” Sredoje napravio u svojoj kući, priča hadži-Sava.
Kaže da je, kao i većina njegovih vršnjaka, vrlo mlad otišao iz Veletova. Sa tugom konstatuje da je to danas skoro konzervirano selo koga čuva samo još nekoliko starica.

Argonauti na Ljubljanici
Od našeg stalnog dopisnika 
Ljubljana – Slovenačka javnost s nestrpljenjem iščekuje dolazak „mitološke lađe” koja će pristati, najverovatnije, u luci Kopar, a koja je sredinom juna krenula iz grčke luke Volos. Domaći novinari su se raspisali o „Argonautima koji su u skladu sa legendom plovili i po Ljubljanici”, rečici koja teče kroz centar Ljubljane. Replika legendarnog antičkog broda „Argo” s Jasonom i njegovim Argonautima zaustaviće se na putu iz Grčke ka svom konačnom cilju u Italiji (Venecija) u 23 grada. Usput će se 28 metara duga lađa sa 50 veslača na palubi, ovih dana, kako se očekuje, ukotviti i u Sloveniji.
Posada mitološke lađe je pored 50 veslača podrazumevala i kapetana, pet službenika i dva krmara; veslači sede na 25 klupa, a na svakih 40 minuta veslanja pripada im odmor od osam minuta. Prema mitu koji su za svoju publiku obnovili slovenački mediji, brod je u antičko vreme zaplovio ka Kolhidi koja se nalazila na teritoriji današnje Gruzije, gde su Argonauti ukrali Zlatno runo. „Pošto im Turci nisu garantovali bezbedan povratak kroz Bosfor, Argonauti su nastavili put do Grčke po Jadranskom moru”, a u skladu s legendom „plovili su i po Ljubljanici”, podseća ljubljansko „Delo”. Jason je baš tu, naravno uz pomoć Argonauta, obavio još jedno od svojih herojskih dela ubivši neman iz močvare, „prethodnicu današnjeg Ljubljanskog zmaja”. Novina dodaje da je Jason, pošto je završio s mrcvarenjem rečene ale, „posle tog herojskog posla osnovao prvo naselje – Ljubljanu”.
Savremena replika drevne lađe izgrađena je iz identičnih materijala kao ona mitološka iz 14. veka pre naše ere. Prema grčkom predanju, Argonauti su pomoću boginje Atine izgradili svoju lađu za samo tri meseca, dok je ovovremenim graditeljima za taj poduhvat odnosno pravljenje replike trebalo čak tri godine. Lađa bi, posle pređenih 2000 nautičkih milja, kako je planirano, trebalo da uplovi u Veneciju 11. avgusta. Dnevno plovi 10 do 15 sati, kako bi se veslači odmorili. Posle obavljene avanture završiće u muzeju, kao eksponat.

Diana to zna
Preuzevši mesto prvog ministra u novoj vladi, Mirko Cvetković je svoj bivši resor, ministarstvo finansija, ustupio docentu Ekonomskog fakulteta u Beogradu dr Diani Dragutinović. Prvoj ženi na tom tradicionalno muškom poslu. Na to mesto Dragutinovićeva dolazi kao nestranačka ličnost, a poslednje četiri godine bila je viceguvernerka Narodne banke Srbije. To bi trebalo da joj bude plus u odnosu na stranačke kolege, jer bi samo po toj činjenici morala biti „imuna” na partijske pritiske u vođenju veoma zahtevnog resora.
Njenim odlaskom iz NBS guverner Radovan Jelašić je, bez sumnje, izgubio veoma pouzdanog saradnika, čiji se rad, između ostalog, vezuje za koncept ciljane inflacije. I njoj i guverneru je od samog početka te ideje bilo jasno da će naići na veliki otpor, nerazumevanje, pa i opstrukciju. Odoleli su svim iskušenjima, koncept se održava, ali sa sve mršavijim rezultatom.
Monetarni odbor NBS potvrdio je na poslednjoj sednici referentnu kamatnu stopu od 15,75 odsto, uz najavu da će možda na nekom od sledećih sastanaka biti i povećana, ali inflacija ne pada. Naprotiv, raste. Očigledno je da taj mehanizam počinje polako da gubi na delotvornosti i da se uzroci rasta cena u Srbiji ne mogu suzbijati samo monetarnim merama. Potrebna je i odgovorna ekonomska politika i ono što do sada guverner Jelašić nije imao – pouzdani dubl antiinflacioni igrač u liku i delu ministra finansija.
Da li ga je sa Dianom Dragutinović dobio? Čijem će se ona carstvu privoleti? Onom, dojučerašnjeg šefa s kojim se pekla na vatri nesputane visoke javne potrošnje, koja je jedan od najvećih generatora ekonomske nestabilnosti, pa time i inflacionih trzavica, prvom čoveku kabineta Cvetkoviću i njegovoj viziji „socijalno odgovorne vlade” ili struci bez političkih primesa.
Može li se se od nje očekivati da samo snagom struke i prethodnog iskustva u NBS celoj vladi kaže da je neminovno kresanje pojedinih budžetskih izdataka, konsolidacija fiskalne politike, odlučnija razvojna politika, neizbežna sanacija penzionog fonda… a sve praćeno i borbom protiv inflacije. Kako izvesti taj „fil ruž”, a ne izazvati rogušenje onih koji su toliko toga obećali, ne samo u predizbornoj trci, već i u koalicionom pogađanju prilikom formiranja vlade, a para je sve manje?
U svim zemljama ovog sveta ministri finansija i guverneri centralnih banaka nisu u naročitoj ljubavi jer im interesi nisu istovetni. Najčešće su u rivalskom odnosu i trude se da, kada god mogu, jedan drugom malo štrpnu od ingerencija.
U našem slučaju, ne samo zbog dobrih ličnih odnosa guvernera i nove ministarke, ne treba očekivati ni mrvicu te surevnjivosti, ali nama, običnim građanima, dojučerašnjim biračima, treba nešto više – ekonomski odgovorna vlada, koja će znati da razluči prioritete u svojoj politici. A Diana to zna.

Kući praznih džepova
Mrak je, već je jedanaesti sat putovanja. Naša disciplina polako popušta pod umorom. Otvaraju se prozori i puši se na sve strane. Otičem u licu. U jednom trenutku srndać nam prelazi put. Vuci i medvedi se nisu pojavili, možda neki drugi put. Na ulasku u Gacko je jezero, a nad njim oblaci. Čini nam se da možemo da ih dotaknemo. Ulazimo u pust gradić. Hotel „Metohiju” lako nalazimo. Ulazim i budim usnulog recepcionara. Pitam ga gde da se parkiramo zbog opreme. Izlazim i dolazim do kombija; „murija” u kolima staje pored nas i pita da li smo videli sivi audi na putu. Dok to pitaju sivi audi prolazi pored njih. Smešno i komično u sitne sate. Ulazim u sobu i upadam u san. Sutra ujutru u ogledalu vidim starog oronulog čoveka. Prepadoh se: to sam ja posle dva dana puta. Sređujem se koliko mogu da se sredim i odlazim da se vidim sa prijateljem koji pravi meleme raznih vrsta za tegobe mnogih ljudi koje je farmaceutska industrija ubedila da im nema leka, obavezujući ih na doživotnu pokornost njihovim proizvodima. Industrija ne da svoje mušterije. Moj prijatelj se već upoznao sa bendom, a mene upoznaje sa ljudima u mestu. Uživam u njihovom govoru i načinu razmišljanja. Što je veći krš više se filozofira. Očuvali su nešto dragoceno u mislima i svi su veoma visoki. Obasuti smo pažnjom a ljudi su veoma prisni. Koncert prolazi OK, publika je i ovde mlada i dobra. Došli su iz svih krajeva Hercegovine. Sutradan se opraštamo od svih. Po danu se divimo lepoti krajolika. Tonac non-stop snima kamerom okoliš. Prolazimo Tjentište i čuveni spomenik poginulima u bici na Sutjesci. Svuda istorija oko nas.
Stižem kući slomljen i promukao.
Poslednji deo putovanja odvija se na relaciji Subotica–Ljubuški. Sviramo na Palićkom jezeru. Puno je komaraca i daleko smo od publike, odvojeni kanalom punim smrdljive vodurine, u koji neki ljudi skaču za vreme svirke. Svaka im čast. Mene ni jedan komarac nije ujeo. Prijem je odličan, i pored svega. Odmah odlazimo u sobe i na brzinu se spremamo za veliku neizvesnost. Naime, tamo gde mi idemo niko ne ide, bar ne od naše vrste. Nezgodna istorija i geografija nas očekuju. Ovaj put na drugom mestu prelazimo granicu. Putujemo preko Romanije. Naša muzička divizija. Uvek se setim natpisa na ulasku u Vlasenicu: „Teško Bogu s nama ovakvima kakvi jesmo”. Taj moto trebalo bi da piše na našim putnim ispravama i novčanicama. Šta ćeš suštinskije. Spavamo koliko možemo, vozač daje sve od sebe, mlad dobar organizam. Budimo se. Pored nas je ogromno Jablaničko jezero. Posle prijatne noći temperatura dolazi na svoje, teče Neretva, u još jednoj smo ofanzivi. Most ćemo videti kasnije u povratku. Prolazimo kroz Žitomislić. Šta da mislim? Domaćini kontaktiraju sa nama i čekaju na raskrsnici za Čapljinu. Sve oko nas je kamenje, makija i prži sunce. Vruće gostovanje. Srećemo se i odlazimo put Ljubuškog, u hotel „Hum”. Kelner u hotelu se zove Toni Kostić. Da mi je neko pričao, ne bih mu verovao. Svi smo izmešani u ovoj balkanskoj ludari. Svi su jako prijatni i raspituju se kako smo putovali. Gledaju nas planine.
Koncert je u Čitluku. Za ljude poput nas, počinje jako kasno. Publika nas je željna i spremna za našu muziku. U prvom redu sve su devojke. Dugo to nisam video. Dajemo sve od sebe. Na kraju jedva stojimo na nogama. Umor i nedostatak kiseonika uzeli su danak. Želim im sve najbolje i odlazim da umrem. Sutradan se budim prvi, doručkujem i čekam čoveka, koji je igrom slučaja iz Peći, da ispuni svoj dogovor. Njega nema i neće ga biti. Ko će koga da ispali, nego svoj svoga. Nepoštenje se hrani uvek tuđim poverenjem. Drugi tip je dao reč da će ispuniti sve što su obećali. Dao je reč. Držim ga za reč.
Odlazimo iz mesta. Svi smo mirni, jedinstveni i zajedno prolazimo svu muku. Crna zver grabi ka kući. Ošamućeni od utisaka i prebijeni od umora izlazimo iz vremeplova. Neko nas negde čeka, negde na kraju puta.

Vrućina „obarala” građane
Vreo dan, vruć vazduh i temperatura koja je juče prešla 37 podeljak Celzijusove skale juče je loše uticala na hronične bolesnike, ali i na zdravlje ljude koji su potpuno okupirali lekare u zdravstvenim ustanovama tražeći pomoć. „Malaksao sam”, „Boli me glava”, „Muti mi se pred očima”, bile su najčešće reči koje su Beograđani juče izgovarali medicinarima, tražeći recept koji može da im pomogne da što zdravije izguraju vrele dane.
Dr Nada Macura, pi-ar Hitne pomoći, kaže da je juče zabeležen enorman broj inervencija, odnosno da su medicinari do 13 sati imali čak 83 intervencija, koliko celog prethodnog dana.
– Više od 30 puta smo do 13 sati intervenisali na javnim mestima. Bilo je puno saobraćajnih nesreća, kolapsa, padova na ulicama, a starije osobe je vrućina potpuno iscrpela – naglasila je dr Macura.
Dr Milena Jauković, lekarka iz Urgentnog centra, kaže da je juče u prepodnevnim satima u ovoj ustanovi zabeležen ogroman priliv pacijenata. Samo od sedam do 11 sati medicinari su obavili čak 150 intervencija.
– Zbrinjavali smo najteže grupe bolesnika, dovoženi su sa teškim povredama i bilo je onih kojima je bila potrebna reanimacija. Sve ambulante su bile stalno zauzete – istakla je dr Jauković.
Dr Dragoslava Mišetić, iz Doma zdravlja „Dr Milutin Ivković” sa Palilule, objasnila je da je vrućina najviše negativno uticala na psihički obolele pacijente, kao i one sklone depresijama. Naša sagovornica napominje da ovi bolesnici kada je pretoplo vreme mogu da postanu suviše agresivni i da njihovi najbliži čim primete da se čudno ponašaju, treba da ih odvedu kod psihijatra. Ovoj zdravstvenoj ustanovi javljali su se i građani zbog problema sa vrtoglavicom.
– Zbog malaksalosti su se javljali potpuno zdravi ljudi, koji su se loše osećali, jer nisu jeli ili nisu uneli dovoljno tečnosti. Hronični bolesnici ne treba da izlaze iz stanova od 9 do 18 sati. Važno je da piju propisanu terapiju i da ne prekidaju da uzimaju lekove. Ako imaju visok pritisak, koji im je odjednom snižen, neka pozovu izabranog lekara da pitaju šta da rade, a takođe je važno da uvek pri ruci treba da imaju nitroglicerin pri ruci – savetuje dr Mišetić.
Pune ruke posla juče su imali i privatni lekari, a dr Milan Dinić, iz Doma zdravlja „Vizim”, objašnjava da je visoka temperatura posebno opasna za kardiloške bolesnike.
– Pacijenti nam dolaze, jer zbog vrućine imaju problema sa pojačanim znojenjem i ubrzanim disanjem. U tim situacijama im savetujemo nadoknadu tečnosti i elektrolita, tuširanje, smanjenje fizičkog opterećenja, boravak u prostorijama u kojima postoji cirkulacija vazduha. Boravak u klimatizovanim prostorijama se preporučuje, ali treba imati na umu da pacijenti često obole od respiratornih upalnih procesa usled naglog prelaska iz spoljašnje sredine u klimatizovane prostorije – rekao je dr Dinić.
Dr Mišetić smatra da iz ishrane na vrućini treba izbaciti tešku hranu, testa i peciva, a da svaki dan na jelovniku treba da se nađe 600 grama voća i 300 grama povrća. Dva do tri puta nedeljno treba jesti ribu, a neophodno je svakodnevno unositi osam čaša vode, i to po dve čaše pred svaki obrok.

Novi sjaj starog „Centrala”
Pamte ga mnogi Zemunci. Bio je stecište bogatih i uglednih građana koji su pre podne u njemu pili kafu, čitali novine i ćaskali, a uveče uz večeru i piće slušali muziku. Kažu da je do 1969. godine bio neprikosnoveno najbolji zemunski hotel. Bezmalo pola veka kasnije za „Central” bi se moglo reći da ga je vreme pregazilo, a hotel je postao konačište u Glavnoj ulici 10.
U njegovoj upravi obećali su da takva slika neće potrajati dugo jer svakog dana očekuju majstore koji bi trebalo da udare glanc na zdanju koje je zaštićeno kao spomenik kulture.
Kada je pre godinu dana, posle privatizacije, dobio zadatak da uhoda posao, sanira dugovanja i poveća promet, Nenad Nikolić, menadžer „Centrala”, nije verovao da će uspeti.
– Mislio sam da neću zateći nijednog gosta. Hotel je bio gotovo ruiniran, ali dočekali su me mnogi koji godinama odsedaju u „Centralu”. Zasukali smo rukave, uložili oko 40.000 evra u krečenje, nabavku novih ležajeva, zamenu grilova, mašina za posuđe i veš... – objašnjava Nikolić.
U 34 sobe, koliko je gostima na raspolaganju, smeštaj potraže uglavnom poslovni ljudi i Rusi koji rade na Batajničkom aerodromu. Odgovara im blizina autoputa, reke i industrijske zone. Nikolić kaže da je reč o gostima koji nisu zahtevni, važno im je da imaju urednu sobu, a zbog prirode posla najveći deo vremena ne provode u hotelu.
– Cilj nam je da obnovimo „Central” i da to bude hotel sa tri zvezdice. Klima-uređaji, ventilacija, daljinsko grejanje, televizori, Internet biće novi sadržaji koji bi trebalo da zadovolje potrebe gostiju. Ako sve bude teklo prema planu sobe će imati i galeriju – ističe Nikolić.
Popunjenost kapaciteta hotela na 1.600 kvadrata u kome je gostovao i Branko Radičević ne prelazi 30 odsto. Prenoćište sa doručkom je 20 evra, a hotel je vrvio od stranaca u vreme nedavno završenog Evrosonga. Nikolić smatra da će posle obnove restorana i sala koje mogu da prime više od 400 gostiju „na meniju” hotela biti i velika letnja bašta zbog koje je nekada „Central” bio nadaleko poznat. 
-----------------------------------------------------------
 
Hotel star 114 godina
„Central” je sagrađen 1894. godine na mestu nekada poznatog objekta „Romančićeva bašta” u kome su održavane pozorišne predstave putujućih družina, koncerti i balovi. Podigao ga je Franjo Štrajher, trgovac i uspešan ugostitelj iz Zemuna. Hotel je bio najmodernije zdanje u to vreme. Zgrada je imala električno osvetljenje pre postavljanja gradske električne centrale, kupatilo na prvom spratu, u restoranu je točeno pivo „menhsbraj”, a gosti su mogli da gledaju filmove u bioskopskoj dvorani. Sastavni deo hotela bila je i zgrada „Zlatni anđeo”. Oba zdanja bila su spojena aneksom izgrađenim iznad Preradovićeve ulice, ali je „Zlatni anđeo” izgoreo u požaru 1907. godine. Od pedesetih godina prošlog veka do početka devedesetih „Central” je predstavljao najjače ugostiteljsko preduzeće u Zemunu.

Ubijen u sačekuši u Višnjici
Dejan Nešković (44) zvani Bepta preminuo je juče u Urgentnom centru, posle rafalne pucnjave koja se dogodila oko 13 časova, ispred zgrade u kojoj je živeo u Ulici višnjički venac 93. Na Dejana, dok je stajao kraj automobila „nisan primera” italijanskih tablica – koji je najverovatnije bio u njegovom vlasništvu – pucano je, kako saznajemo, iz „kalašnjikova”. Nepoznati mladić pogodio je Dejana sa više metaka u butinu i stomak. Kolima Hitne pomoći on je prevezen u Urgentni centar gde je posle sat vremena, i pored svih napora lekara, preminuo.
Prema rečima očevidaca, napadač se posle pucnjave tamnom „opel korsom” stranih registarskih oznaka udaljio ka glavnoj ulici. Nešković je odranije poznat policiji, a kako nezvanično saznajemo, pre nekoliko godina povređen je u pucnjavi u Borči.
U vatrenom obračunu izrešetan je automobil pred kojim se nalazio Nešković, ali su meci završili i u televizoru i zidu prizemnog stana zgrade u kojoj je žrtva živela. Pukim slučajem stanari su ostali nepovređeni.
– U stanu je bila cela porodica i odjednom je zapraštalo sa svih strana. Trenutak pre nego je počela pucnjava, kćerka je ustala da pije vodu, tako da je na vreme izbegla metke, dok je suprug čim je začuo hice legao na pod. Jedan metak polomio je prozorsko staklo, dok je drugi razneo televizor – ispričala je vidno uznemirena komšinica.
Komšije iz zgrada odmah su obavestile policiju i istrčale da priteknu u pomoć nastradalom.
– Čuo sam dva puta rafalnu paljbu, a zatim jauke. Istrčao sam iz zgrade i ugledao komšiju kako leži pokraj automobila. Bio je pri sebi, ali mu je bilo teško. Krvario je po nogama i leđima – rekao nam je jedan od svedoka.
Napadač je, najverovatnije, posle pucnjave pobegao kroz parkić, a zatim seo u automobil i odvezao se. Ono što su komšije koje su se u trenutku pucnjave zatekle kod zgrada primetile jeste da je reč o plavokosom, kratko podšišanom mlađem čoveku, srednje visine i sa „rej ban” naočarima na glavi.

Pokretne stepenice majstoru otkinule ruku
Pokretne stepenice, koje je juče oko 10.20 časova popravljao ispred „Maksi” diskonta kod palate „Beograđanka”, Mitru Jovanoviću (52), radniku firme „Beokončar”, otkinule su levu ruku, a teže mu je povređena i desna šaka. Posle nezapamćene nezgode Jovanović je hitno prevezen u Ortopedsku bolnicu na Banjici, gde su lekari pokušavali da mu zašiju otkinutu ruku.
Prema rečima dr Nade Macure, pi-ara Hitne pomoći, njihova ekipa dala je sve od sebe da pomogne Jovanoviću, kome je leva ruka bila potpuno odvojena od tela.
– Zbog pucanja arterije obilno je krvario. Iako svestan, bio je u šoku. Lekari su ga pravilno zbrinuli. Povređenog su prevezli u Urgentni centar, a zatim hitno i na banjički Institut za ortopedske i hirurške bolesti – istakla je Macura.
Samo trenutak nepažnje koštao je Jovanovića, kako je objasnio njegov kolega Radmilo Todorović (72), teške povrede. Njih dvojica su uz pomoć još jednog kolege koji je nekada radio u „Beokončaru” od ranog jutra, kaže, menjali stepenike pokušavajući da poprave jedan od tri eskalatora koji iz Resavske ulice vode u podnožje „Beograđanke”.
– Kolega Jovanović, koji godinama servisira stepenice, nalazio se u njihovom podnožju, kod „Maksija”, dok sam ja bio na vrhu, kod samog ulaza. Odjednom sam čuo krike i brzo sam isključio prekidač. Prizor koji sam ugledao kada sam strčao do njega bio je stravičan, ruka je bila zaglavljena u metalnoj skalameriji, a nismo smeli da ga vučemo. Popeo sam se na vrh stepeništa, šipkom ih polako mehanički pomerao, dok je treći kolega bio pored njega pomažući mu da izvuče ruku. Srećom, Hitna pomoć je baš brzo stigla – priča potreseno Todorović.
Prema njegovim rečima, u toku menjanja stepenika mehanizam je morao da bude uključen, ali bi ga radnik naizmenično, na momente, isključivao kada uklapa stepenicu.
– Verovatno je napravio grešku i zaboravio da na vreme isključi mehanizam. U sledećem trenutku ruka mu je već bila zaglavljena. On je dobar je radnik, nikada se nije povređivao. Nadam se da će mu lekari pomoći. Nisam čuo da je neki kolega povređen na ovakav način, samo nekada davno jedan od servisera u Češkoj. Ma, ove stepenice su stare koliko i „Beograđanka”, koja je otvorena 1974. godine. Posao je opasan jer bi stepenišni mehanizam, da je moderniji, morao da se zaustavi čim nešto udari u češljeve ili se imalo zaglavi. To se na stepeništu koje održavamo ne događa. Pokretnu traku kod „Beograđanke” servisiramo po potrebi, a dešava se često da rezervnih delova nema, pa ih skidamo sa starih stepenica, koje odavno ne rade – istakao je Todorović.
– Gumene drške potpuno su izgorele. Strašno je šta nesavesni sugrađani sve rade i kako kvare ove stepenice, oni nam prave najviše posla – zaključio je Todorović.
Kolega koji se nije predstavio – koji je pre oko godinu dana napustio firmu, a juče se našao pored Jovanovića da mu, ako zatreba, pomogne – kaže da je nesrećni radnik bio lošeg zdravlja i da je pre oko dve godine preživeo infarkt.
– Ne znam kako se to dogodilo, sumnjam da mu je prvobitno pozlilo od vrućine i da mu se posle trenutka malaksalosti ruka zaglavila u stepenicama. Kada nam se ovaj krov iznad glava užari, nepodnošljivo je raditi – objasnio je serviser.

Od mini knjiga do velikog Kastra
Zrenjanin – Tokom ove nedelje Osnovna škola „Servo Mihalj” u zrenjaninskom naselju Mužlja je domaćin Međunarodne izložbe ručnih radova i kolekcionarstva. Organizatori kažu da je po broju eksponata i veličini izložbenog prostora reč o najvećem skupu kolekcionara i hobista u Evropi.
Organizovanje ove izložbe pokrenuli su novosadski bračni par Johana i Ištvan Bada još 1970. godine.
– Tada je osnovan i Savez kolekcionara Jugoslavije, koji je okupljao hobiste od Triglava do Đevđelije, a kasnije je formiran i Savez udruženja kolekcionara Srbije. Na ovogodišnji skup, koji se održava 38. put, došla su 1802 izlagača da prikažu najrazličitije kolekcije i retkosti iz 72 zemlje sveta, a one su izložene u svih dvadeset učionica škole, fiskulturnoj sali i u pomoćnim  prostorijama – kaže nam Ištvan Bada, čovek bez koga su susreti kolekcionara nezamislivi. On je sakupljač minijaturnih knjiga i njegova kolekcija je širom sveta osvojila 108 nagrada. Iz nje je u Novom Sadu nastao muzej, u kom se nalazi 4500 primeraka mini knjiga, a sličan postoji samo u Japanu. Neke od ovih knjiga izložene su i u Mužlji. Među njima je i „ mala u velikoj knjizi”, a zove se „Ditiramb ženi” i štampana je na mađarskom i srpskom jeziku. Jedna mala knjiga posvećena je i teniserki Moniki Seleš, a Tibor Sekelj je izdao mini knjigu u kojoj je reč „mir” napisana na sto jezika.
Na ovom svojevrsnom sajmu postavljene su živopisne kolekcije vezova, čipki, goblena i drugih rukotvorina pletilja i vezilja iz čitave Srbije. Poseban prostor zauzimaju drvorezi, keramika, bižuterija i ukrasni predmeti umetnika amatera.
Na sajmu je izložen i foto-album sa 36 slika Fidela Kastra, od najmlađih dana do starosti.
Kada je reč o zanimljivim kolekcijama, Ištvan Bada navodi da je Bora Stojanović, jedan od naših najpoznatijih hobista koji više nije među živima, sakupio 350 vrsta odlikovanja koja su deljena u SFRJ, a pominje i anegdotu vezanu za mađarskog sakupljača ordenja Ifju Silaša Lasla, koji je od jordanskog kraljevskog dvora tražio epolete sa činovima njihove vojske, a oni su mu poslali kompletnu generalsku uniformu, sa svim detaljima.
– Sakupljči poštanskih maraka, starog novca, razglednica, značaka i bilo čega drugog baštine i ogromno znanje jer svaki predmet sa sobom nosi i priču o sebi, on je obeležje jednog vremena i zato su hobiji korisni. Ali je hobista sve manje – zaključuje Ištvan Bada.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Dva dana uz iće, piće i tabliće
Izbištanski vinogradi – U Izbištanskim vinogradima, tamo gde se Deliblatska peščara završava, podno peščane dine, s koje se vide Vršačke planine i Kostolac – prošlog vikenda je igran osmi po redu turnir u – tabliću. Posvećen je dvojici velikana Kajici Stanojevu i Tozi Budimiru, obojica iz Izbišta. O njihovom ugledu i pudarskom paradajz-sosu i danas se priča.
– Za Kajicu se i posle fajronta otvarala kafana – kaže nam Andrej Stefanović Lajbah, koji za sebe tvrdi da je najveći živi vršački rusofil, a ovde već godinama, zajedno sa Radom Dimovićem Bečejcem, kuva za sve učesnike memorijalnog turnira, kao i za mnogobrojne kibicere.
Poznavaoci kažu da se ovde igra prva liga srpskog tablića. Ne samo zato što nema sličnog takmičenja u Srbiji, već možda i u svetu. Za dva dana, pravi majstori za stolovima s kariranim čaršafima odigraju oko 700 partija.
Ovde megdan dele ratari, zanatlije, vozači, pravnici, agronomi, ugostitelji... Najmlađi je Steva Murišan (45), a najstariji su rođeni 1928. godine, Branko Boškov Beka i njegov kum Zlatibor Čejić. Za Beku su se, svojevremeno, otimali i fudbalski klubovi „Partizan” i „Crvena zvezda”, a on je odlučio da ostane u Izbištu i – bude kafedžija. Među učesnicima je i jedan pravi majstor (Fide) Milorad Kapelan, šahovski pedagog. Konkurenti kažu da ga u tabliću „delju”, a on njih u šahu.
– Kod meteorologa smo se raspitali kakvo će vreme biti jer turnir se igra pod vedrim nebom, pa bi kiša upropastila doživljaj – kaže načelnik vršačke opštine Dragoljub Brankov, stalni domaćin turnira.
Od toliko kartaških igara, zašto baš turnir u tabliću, pitamo ga.
– Pa, to je najrasprostranjenija, najjednostavnija i tradicionalna igra, prava razbibriga, i ne igramo u novce – kaže domaćin.
Pravila su stroga. Pored ostalog, niko od dvadeset učesnika, čiji je sastav uvek isti u toku dvodnevnog trajanja – ne sme da ide svojoj kući. Nema odmora. Može samo tajmaut da se dobije.
I mobilni nije preporučljivo da bude uključen, da ne bi narušio koncentraciju igrača. Sve je obezbeđeno: i iće i piće. Prvog dana, kad se igraju kvalifikacije, na meniju su, pored rezanog i seckanog, i ćevapi, a drugog dana je na jelovniku gulaš. Kuvari su pravi majstori svog zanata: uskladili su svoje završne poteze s poslednjim „rezanjem“ špilova.
– U bazenu pivo i sokove ’ladimo – naglašava domaćin Dragoljub Brankov, koji u svom vinogradu obezbeđuje i uslove za pripreme, od završetka Memorijalnog turnira do Đurđevdana.
Šampionu ovog osmog turnira Bogici Beljinu pobednik prethodna dva memorijala Dragoljub Brankov predao je Veliki prelazni pehar, kao i Pismo velikog majstora, svojevrsnu diplomu za ostvarene rezultate. Drugo mesto je zauzeo Brankov, a treći je Steva Murišan.

Ko ponižava glumce i teatar
Zaječar – Zaječarsko pozorište „Zoran Radmilović”, posle 62 godine profesionalnog rada više ne postoji. Ugašeno je pre tri dana (11. jula) odlukom Gradske skupštine Zaječara, a zaječarski gradonačelnik Boško Ničić izjavio je tada pred odbornicima da su ovom teatru glave došli nerad glumaca i loši međuljudski odnosi. Ali, neka Zaječarci ne brinu. Biće osnovano novo regionalno pozorište koje će i dalje nositi ime Zorana Radmilovića. Desiće se to, obećao je Ničić, krajem avgusta (ove godine), a gašenje ovakvog pozorišta sa ovakvim glumcima bilo je, veli Ničić, neminovno. Nije bilo dobrih predstava, bilo je nezakonitog poslovanja, bili su loši međuljudski odnosi...
Gradonačelniku se u takvoj proceni, bez ikakve rezerve, pridružio i aktuelni upravnik ovog teatra. Zaječarci dobro pamte da je tog upravnika doveo gradonačelnik Ničić po zemljačkoj liniji, pre tri godine. Jeste, veli upravnik Đuričić to radikalan rez, ali samo tako može doći do ozdravljenja. Od jeseni biće više para iz više timočkih opština, više dobrih predstava i više glumaca, pravih profesionalaca.
Kad su glumci imali tata-Milana
Ali, da je tako kako izjavljuju gradonačelnik i upravnik – ne slažu se odbornici opozicije, ljubitelji pozorišta u Zaječaru, bivši glumci, upravnici, reditelji. Bivalo je, pamte oni, u prošlosti ovog teatra i težih dana, i većih kriza, ali su uprava i grad, zajednički, pobeđivali. Milanu Paunoviću, dugogodišnjem upravniku ovog teatra, najuspešnijem u njegovoj istoriji, nijedan od navedenih razloga za gašenje nije ubedljiv. Borbeni upravnik ima sada 85 godina, uspeo je da „izigra” i državni dekret o gašenju svih pozorišta u Srbiji 1955. godine i da tada nađe pare (i bez državnih) da od zaječarskog teatra napravi kuću za ugled. Imalo je zaječarsko pozorište tada 25 glumaca (sada 15), igralo godišnje i do 250 predstava i osam premijera. I svi su zaječarski glumci, pre pola veka, dobili stanove od opštine. Svi do jednoga. Što god je preduzimljivi upravnik naumio za dobro teatra, opština je prihvatala i pomagala. Tako su u Zaječaru 1965. godine održani prvi Susreti profesionalnih pozorišta Srbije „Joakim Vujić”, baš prema koncepciji koju je predložio zaječarski upravnik. Glumci su ga tada iz milošte zvali tata-Milan.
Ali, tata-Milan je bio graditelj za razliku od nekih posle njega. Tačnije, za razliku od upravnika, koje su počeli da postavljaju političari. Upućeni kažu da povremeno uplitanje politike u zaječarski teatar, sa lošim posledicama, traje duže od 15 godina. Ostaće posebno upamćeno da je aktuelni gradonačelnik Boško Ničić 2002. godine, na protivljenje kolektiva, za upravnika iz Beograda doveo Zoricu Zec. Kao „pravu osobu za pravi preporod”. Tada je pozorište bilo zapalo pod uticaj nove demokratije i njenog čelnika Ničića. Promenjen je bio i statut pozorišta, da bi njime mogao da rukovodi upravnik sa srednjom školom.
Glumili pa „glumataju”
Aktuelni gradonačelnik poriče i sada da on i aktuelni upravnik imaju bilo kakve veze sa nedaćama zaječarskog teatra. Ne pada im na pamet da priznaju da glumaca ima premalo, a činovnika preko svake mere. Na svakog glumca dođe po jedan činovnik i po jedan čovek iz tehnike. A prekobrojne nisu dovodili glumci, nego gradonačelnik i njegovi politički pajtaši i tako: više činovnika, manje para za dobre predstave i bolje plate i standard glumaca. Upravnika Đuričića se to nije ticalo, jer je on platu ovih godina primao u opštini, ne kao upravnik pozorišta nego kao savetnik za kulturu i medije. Po kom osnovu i sa kojim kvalifikacijama – nikome nije jasno.
Odbornici iz opozicije su kategorični da je Ničić želeo, i uspeo da se obračuna sa neposlušnim glumcima, sa onima koji su ga tužili sudu i dokazali da im je zakidao na platama.
I kada se desilo da je glumac Vasa Spasojević pozvao policiju i izjavio telefonom (i neposredno) da će ubiti gradonačelnika Ničića – znalo se u Zaječaru da je u Vasi „prokuvalo” od muke – njegove i njegovih kolega. Vasa je i dalje u pritvoru zbog pretnje atentatom, a njegovi drugovi glumci oterani su na Biro za zapošljavanje. Kao neradnici. Spasojevića je Ničić odmah po hapšenju proglasio za čoveka koji šuruje sa zaječarskom narko-mafijom koja ga je, navodno, nagovorila da se okomi na gradonačelnika. Navodno, narko-dilerima je zasmetala Ničićeva izjava na lokalnoj televiziji da će im „doći glave”.
Niko u Zaječaru ne veruje da je glumac Vasa Spasojević tako krvoločan i tako odan narkoticima i dilerima. Niko osim gradonačelnika Ničića.
I malo ko u Zaječaru smatra da je glumce i pozorište trebalo ovako poniziti. One iste glumce koji su ovom gradu pre pet i šest godina donosili po šest i sedam najviših priznanja sa Susreta „Joakim Vujić”. Tada su oni znali da glume i bili poželjni i cenjeni. Sada ih Ničić i političari iz vladajuće koalicije optužuju kako samo „glumataju” i kako su neradnici.
-----------------------------------------------------------
Medijima zabranjeno
Kada se odlučivalo o gašenju zaječarskog teatra nije bilo direktnog radijskog i televizijskog prenosa sa sednice gradske skupštine. Zaječarci su protumačili da je ovaj izuzetan potez smišljen i zbog toga da bi se od javnosti prikrio zločin prema pozorištu i glumcima. Neko je zabranio direktan prenos.
Nije bilo ni svih glumaca na protestu ispred gradske skupštine. Nisu mogli ni biti tamo zato što su politički reditelji odlučili da čin ukidanja izvedu upravo u vreme dok se zaposleni nalaze na godišnjem odmoru.
Da se javnost ne upliće i ne gunđa.
-----------------------------------------------------------
Za „grandiste” i volove
Istog dana kada je pozorište sahranjeno u medijskom mraku, lokalni mediji pompezno su najavili spektakularno gostovanje Ace Lukasa na ovdašnjoj Popovoj plaži. Za glumce nije bilo para, za Acu i mnogobrojne „zvezde” granda uvek ima. Baš kao i za turistička putovanja po inostranstvu gradonačelnika Ničića (od kojih nema vajde) i za pečene volove u centru grada, raznim prigodama.
S. Todorović
-----------------------------------------------------------
Nebojša Bradić, ministar kulture: Odluka revoltira javnost 
– Verujem da su ti ljudi koji su donosili takvu odluku imali svoje razloge da je donesu. Odluka je svakako skandalozna i revoltira javnost. Verujem da će se naći rešenje da ubrzo pozorište „Zoran Radmilović” ponovo počne da obavlja svoju misiju na način koji će zadovoljiti i građane Zaječara i celokupnog regiona čije pozorište sa ponosom nosi ime velikana glume Zorana Radmilovića – kaže za „Politiku” Nebojša Bradić, ministar kulture Republike Srbije.
Sa jedne strane, podvlači Bradić, neophodne su transformacije ustanova kulture, ali se mora voditi računa o njihovoj misiji.
– Donošenjem novog Zakona o kulturi tačno će se definisati opšti interesi u kulturi, urediti način ostvarivanja tog interesa, tako da se ovakvi slučajevi, verujemo, neće dešavati. Zašto je važan Zakon o kulturi? Jer definiše opšti interes u kulturi. Što se tiče Ministarstva kulture, mi ćemo voditi računa o razvoju i homogenizaciji srpskog kulturnog kapitala, podsticati kreativnost i sufinansirati projekte iz oblasti kulture, i podržavati važne kulturne manifestacije u Srbiji – dodaje Nebojša Bradić.
-----------------------------------------------------------
Otvoreno pismo predsedniku Borisu Tadiću
Umetnička udruženja, savezi i druge institucije kulture uputile su otvoreno pismo predsedniku Borisu Tadiću povodom odluke Skupštine opštine Zaječar o zatvaranju pozorišta „Zoran Radmilović” u Zaječaru.
„Iskreno se nadamo da ćete, uprkos na izglede mnogo važnijim sferama kojima se svakodnevno bavite, uočiti bitnost i sudbonosnost čina ukidanja jednog teatra, ma koji razlog bio naveden za taj nemilosrdni korak. Uz gorko osećanje da smo prešli Rubikon, pitamo se i pitamo Vas: ko to u Srbiji sme da zatvori jedan teatar, pogotovo u situaciji nepostojanja zakona ili bilo kakve zakonske regulative u oblasti pozorišta.
Ko ima tu kompetenciju da bez konsultovanja stručne javnosti, Ministarstva kulture, intelektualaca i umetnika ukine pravo na rad glumcima, rediteljima, producentima, scenografima, kostimografima, muzičarima, tehničkom osoblju...”, piše u otvorenom pismu predsedniku Tadiću.
Inicijatori obraćanja su Fakultet dramskih umetnosti u Beogradu, Savez dramskih umetnika Srbije, Udruženje filmskih glumaca Srbije, Udruženje likovnih umetnika Srbije, Udruženje baletskih umetnika Srbije, Srpsko književno društvo, Udruženje umetničkih prevodilaca Srbije, Udruženje dramskih pisaca Srbije, Udruženje kompozitora, Udruženje likovnih umetnika primenjenih umetnosti i dizajnera Srbije.
B. T.

Portret umetnika sa interneta
Došao je tiho, putem internet stranice Jutjub, i ušao u legendu. Vladimir Protić (33), autor internet-serijala „Dr Protić” i „Jaganjac”, džez-muzičar, pisac i glumac, postigao je u poslednjih nekoliko godina zapanjujuću popularnost. Njegovi kratki i, kako sam kaže, tragikomični filmovi, prepričavaju se bukvalno od reči do reči.
Obožavatelji naizust znaju sve replike iz „Jaganjca”, parodične internet dečije emisije, iako ih ta plišana lutka, inače ovan alkoholičar, koja im se obraća sa tapacirane stolice u improvizovanom lutkarskom pozorištu, vođena sigurnom Protićevom rukom, najčešće ismeva, vređa i psuje. Mada je, kako je i fer, veoma samokritičan. Jaganjac im govori kako da se sukobe sa porazom, ubeđuje ih da treba da piju, filozofira o ljubavi, životu i smrti, socijalnoj (ne)pravdi, a usput prati i dnevnopolitičke teme. Njegova slava proširila se i u Hrvatskoj i u Bosni, a Vladimir Protić je sa svojim internet materijalom zahvaljujući tome imao multimedijalne izložbe u galerijama u Novom Sadu, Beogradu i Zagrebu.
Prema Protićevim rečima, fama oko njegovih nihilističkih prikaza života i sveta na internetu krenula je sasvim slučajno.
– Nije to bila ambiciozna ideja, snimao sam to za prijatelje. Snimao sam sa foto-aparatom, iz šale. Prvo sam radio doktora Protića 2005. godine, a „Jaganjca” godinu dana posle toga i tada, bar koliko ja znam, Jutjub nije ni postojao. Onda sam čuo da je jedan Hrvat to postavio na internet i tako je krenulo – objašnjava Protić.
Dok doktor Protić, lik iz internet-serijala, u maniru iskusnog psihijatra, ili belog maga, objašnjava zainteresovanima kako da se izbore sa paklom svakodnevice, na brutalan način, („Ja sam doktor Protić i kao i vi, hoću samo što se dobiti ne može”), „Jaganjac”, u formi zabavne dečije emisije, izvrgava ruglu sve čega se dotakne („Deco, čujem, biraju vam uloge. Šta ćete biti? Piloti, doktori, advokati? Šta, šta to čujem? Tatini mafijaši, mamine sponzoruše, bakini stranački kadrovi? E pa deco, sad vam je sve jasno...”).
– Kada sam video da je to prihvaćeno, napravio sam ciklus od četiri sezone doktora Protića, i nastavio sam da radim Jaganjca. Stvarno mi je bilo neverovatno koliko se to ljudima svidelo. Počeli su da pišu grafite sa uvodnom pesmicom, ono hej, haj, Jaganjac. Verovatno im se svidelo zato što je kratko, sve traje oko minut i po, a potrefio sam i trenutak, kaže Protić.
Smatra da se mlađi još i nešto pitaju, čude se još životu, pa im je interesantno. Dok su stariji, u koje ubraja i sebe, ušli u sistem i ne razmišljaju. Ipak, čini se da generacija koja je stasavala u devedesetim godinama prošlog veka, mahom lišena iluzija, najbolje prihvata Protićeve šale.
(/slika2)– Iznenađuju me mlađi ljudi. U tim snimcima ima dosta lokalnih štosova, kao što se pominje ovaj dragstor ispred kog sedimo, „Kod Rambujea”. Nastao je 1999. godine, pred bombardovanje, tako je i dobio ime. Na oba mesta su vođeni ozbiljni pregovori. Kada sam bio u Hrvatskoj, rekli su mi da svi znaju ko je delfin Joca, koga pominjem u jednom epizodi „Jaganjca”. Čudno je, u Hrvatskoj sam prvi put morao da potpisujem autograme, priseća se Protić.
On je i koautor knjige „Teleks” sa Nemanjom Moravićem Balkanskim. Njihovo delo je pisano u formi lažnih vesti i vremenom je, kao i Protićevi filmovi, steklo priličnu popularnost.
– Primetio sam da bi ljudi hteli da budem doktor Protić u prirodi, što stvarno nisam. Najluđa stvar koju sam čuo o sebi je da sam bio na ratištu, pa sam tamo poludeo. To mi se dopalo, sa osmehom napominje Protić. Pretpostavlja da je asocijacija za to bila epizoda „Jaganjčeva lestvica košmara” u kojoj, sa snažnom antiratnom porukom, parodira filmove „Džejkobova lestvica košmara” i „Lepa sela lepo gore”. Protić nije bio u ratu, ali je služio u čuvenoj 63. padobranskoj jedinici u Nišu. Osim toga, vodi i džez bend „Vladimir Protić kvartet”, u kojem svira trubu.
– Trenutno nemam nikakvih planova, voleo bih da se više angažujem oko svirke, pošto sam nedavno ostao bez posla kao noćni čuvar u parfimeriji. Uskoro bi trebalo da se pojavi i sajt sa mojim radovima.
Za to vreme, Protić priprema nove epizode popularnog „Jaganjca”. A ljubitelji njegovog lika i dela na internetu i dalje mogu da slušaju Ovidijeve stihove na latinskom, koje Protić naučio od bake i uspešno ih filuje autentičnim srpskim psovkama. Tu je i Jaganjac koji, u maniru hroničara našeg vremena, objašnjava kako je čuvena kravica sa tetrapaka ostala bez cveta u kosi. I objašnjava „šta biva kad se istorija pod tepih skriva”.
Na internetu se, u međuvremenu, pojavio i lažni doktor Protić, a Protić nam otkriva da je to njegov prijatelj Nemanja Moravić. Kod Protića u stanu su snimili lažnog doktora i zatim ga pustili na internet, praveći još jednu mrežnu ujdurmu. 
– Mislim da je trik u tome što svu nevolju, koju izričem, iznosim na veseo način, izvrćem je ruglu i pretvaram je u smeh. Doktora Protića više neću raditi, jer se život bazira na dve stvari: jeziku i taštini. A doktor je sve rekao, sledeća epizoda bi bila samo tišina, to nikog ne zanima. I, malo mi je krivo što je Jaganjac otišao u politiku, objašnjava svoju poetiku Vladimir Protić. Odbio je da se fotografiše za „Politiku”, ističući da je to protivno njegovim stavovima.
– Izvinjavam se, ja nisam bitan, važno je ono što radim. Čak i u intervjuu za televiziju nisam dao da me snimaju, kaže Protić.
Ne misli da bi mogao da unovči Jaganjca jer, ako bi ušao u komercijalne vode, kaže Protić, to bi bio kraj. Komercijalno ili ne, Protić nije zaradio ništa, a na internetu već uveliko kruže filmovi sa jedne žurke, verovatno u Banjaluci, na kojoj pripiti gosti na sav glas pevaju uvodnu pesmicu iz serije: hej, haj, Jaganjac, Jaganjac, Jaganjac... a verovatno je i prodaja plišanih ovaca znatno skočila.

Zlatiborski mermer za zgrade „Majkrosofta”
Užice – U bogatom Sijetlu, tamo preko „bare”, moćni „Majkrosoft” upravo gradi četiri nove zgrade. Prema svecu i tropar, naravno, pa su i one nešto posebno. Kad se posmatra iz aviona, ceo taj kompleks daje sliku onog zatalasanog „vindoza”, prepoznatljivog loga kompanije. Četiri „Majkrosoftove” zgrade, svaka u različitoj boji.
Crvenu i žutu boju dvema zgradama daje naš proizvod – zlatiborski mermer, iz kamenoloma u selima Sirogojno i Skržuti. Firma „Zlatibor mermer” iz Užica isporučuje ga za pokrivanje površine oko 7.000 kvadratnih metara na „Majkrosoftovim” zdanjima. Posao koristan finansijski, ali još vredniji marketinški. U bogatom svetu se ovako na najbolji način predstavlja sjaj i lepota našeg prirodnog kamena.
To je, razume se, najznačajniji posao za ovu užičku firmu otkako je pre dve godine privatizovana. Kupio ju je Italijan Pjero Zanela, treća generacija vrsnih kamenorezaca iz Verone. Gazda sa prestižnim referencama u ovom poslu, kao što su mermerni enterijeri kazina „Aladino”, „Venecija” i „Pariz” u Las Vegasu, vile na Havajima za jednog ortaka Bila Gejtsa i gitaristu Santanu, za 47 liftova čuvenog „Empajer stejt bildinga”i drugo. Tri bogata kamenoloma užičkog „Zlatibor mermera”, u svetu već poznati „Plavi tok” u Kaleniću kod Požege, te manje znani u Sirogojnu i Skržutima privukla su Zanelu u nameri da proširi svoje poslove po svetu.
– Vlasnik je do sada uložio oko milion evra, za opremu i stara dugovanja. Takođe, promovisao je zlatiborski materijal, pored „plavog toka” svet sada zna i za crveni mermer iz Sirogojna i žuti iz Skržuta. Postali smo izvoznici bez ikakvog uvoza, smanjujemo deficit ove države. Izvozimo prirodni kamen, što je kao kad bi Crna Gora izvozila morsku vodu, beskonačan resurs – objašnjava za „Politiku” direktor „Zlatibor mermera” Dragan Milojević, građevinski inženjer iz Zaječara, koji je došao u Užice da vodi ovu firmu sa 60 zaposlenih.
Ipak, u ovom preduzeću ne cvetaju ruže, bez obzira na to što se radi i za „Majkrosoft”. Sve, kažu ovde, ide nekako „na mišiće”, bez dovoljno novca, uz neredovne plate. Već pri prvom pogledu na skroman i dotrajao poslovni prostor „Zlatibor mermera” u užičkom naselju Krčagovo, vidi se da stvarnost nije ružičasta.
– Deluje kao paradoks, ali mi zaista loše poslujemo – nastavlja direktor Milojević. – Vlasnik nije uneo dovoljno novca u firmu, nisu isplaćena sva stara dugovanja s kojima je „Zlatibor mermer” privatizovan. Ti dugovi nisu bili sasvim ni poznati kad ju je Zanela kupovao. Kod nas, kako stvari stoje, država prodaje „mačku u džaku”. Pored toga, bankarska politika u Srbiji je takva da je nemoguće podići ijedan kredit ako je firma u prethodnim godinama poslovala negativno, bez obzira kako sada radi, čak i kada izvozom smanjuje državni deficit.
Zato „Zlatibor mermer” nikako ne može da dođe do kredita za ulaganja u nove poslove. Neizvesnost oko iznosa nasleđenih dugovanja sprečava napredak.
– Gazda jeste razočaran u sistem prodaje firmi kod nas, ali ipak ne odustaje. Nastoji da nađe partnera koji bi finansijski pomogao, da „Zlatibor mermer” stane na noge. Perspektivu imamo, a probleme valja rešiti – dodaje Milojević.
Dodatni problem jesu i nerešeni imovinski odnosi oko kamenoloma „Plavi tok”. O tome odlučuje sud, pa se taj majdan već izvesno vreme ne koristi. Po rečima direktora „Zlatibor mermera”, ovaj kamenolom je na volšeban način, pre dve-tri godine, u opštini Požega kod prelaska sa zemljišnih knjiga na katastarski sistem, upisan u vlasništvo beogradskoj „Moravi mermer”, koju je u međuvremenu kupio hrvatski „Kamen Pazin”. Greškom ili namerom, kaže Milojević, vlasnik je kod tog upisa zamenjen, suđenje još uvek traje, pa je i to kamen o vratu „Zlatibor mermeru”, koji uprkos svemu dobro radi za čuveni „Majkrosoft”.

Repriza pre roka
Preševo – Za državu Srbiju jedan od glavnih prioriteta je završetak izgradnje Koridora deset, od Velike Grabovnice do Preševa u dužini od 120 kilometara. Premijer Srbije Mirko Cvetković u svom programu je izrazito naglasio ravnomerni i ubrzani razvoj svih delova zemlje. Jug Srbije danas dobija veliku šansu jer taj putni pravac ka Makedoniji, Grčkoj i dalje ima izuzetan značaj za razvoj putne privrede, industrije, turizma, saobraćaja i drugih delatnosti. Zato smo danas ovde da bismo građanima Srbije poručili da smo počeli sa realizacijom onoga što smo obećali.
Ovo je, između ostalog, juče u blizini graničnog prelaza Preševo prilikom nastavka radova na izgradnji Koridora 10, od Preševa do Vranja, rekao Milutin Mrkonjić, ministar za infrastrukturu u Vladi Srbije, koji je zajedno sa graditeljima puta, preduzećem „Putevi” Užice prisutnim gostima i novinarima obećao da će se provozati novim autoputem u dužini od četiri kilometra za dva meseca.
Interesantno je da je nekadašnji premijer Srbije Mirko Marjanović još 1997. godine označio početak izgradnje iste te deonice, kada je renoviran granični prelaz Preševo. Prisutni građani su se setili te epizode, na šta je Mrkonjić rekao:
– Sad sam ja tu i do kraja će sve biti završeno.
On je podsetio da će se sredstva za izgradnju koridora 7 i 10 obezbediti kod međunarodnih banaka, podvlačeći još jednom da je Koridor četiri, kroz Rumuniju i Bugarsku, već gotov, sem mosta kod Vidina, koji limitira izgradnju i rokove, ali će i on, kako najavljuju, biti gotov za tri godine.
– To znači da mi ovaj posao moramo da završimo za dve godine – rekao je Mrkonjić i dodao:
– Idemo zrakasto ka Beogradu, da malo razbijemo taj koncept beogradizacije i potpuno smo spremni da izvršimo zacrtane planove.
Dragan Tomić, predsednik kompanije „Simpo” iz Vranja, i Milan Nikolić, narodni poslanik u Skupštini Srbije su, obraćajući se prisutnima, istakli značaj završetka Koridora deset za državu a posebno za nerazvijeni jug, gde će kompanija „Simpo” uz pomoć inopartnera u pojedinim opštinama izgraditi privredne objekte i zaposliti novu radnu snagu.
Zoran Bojović, iz preduzeća „Putevi Srbije”, pozvao je meštane Preševa i Bujanovca i okolnih sela pored čijih parcela prolazi deonica novog autoputa da se organizuju kako bi se sa njima dogovorili oko detalja. Ponovio je da će izgradnja Koridora deset od stotinak kilometara od Preševa kroz Grdeličku klisuru do Velike Grabovnice koštati 600 miliona evra, a da su novac obezbedili grčka vlada u iznosu od 100 miliona, Vlada Srbije 150, a ostatak će obezbediti evropske banke.
Inače, prvu deonicu Koridora 10 od Preševa do Levosoja grade „Putevi” iz Užica i po rečima izvođača radova, za sada, sve ide po planu.

Srbija Meka za izraelski kapital
Izraelske kompanije do sada su u našu zemlju uložile oko 1, 2 milijarde evra.Srpsku glad za nekretninama najbolje su namirisali tamošnji investitori prvenstveno finansirajući izgradnju poslovnih palata, luksuznih hotela i trgovinskih centara u Beogradu, ali i manjim gradovima u unutrašnjosti.
Prema podacima Privredne komore Srbije iznos direktnih investicija kompanija iz Izraela je je u stalnom porastu: od 11.000 dolara u 2001. godini, 74.000 dolara u 2002. godini, 300 miliona dolara u 2004. godini, dok je 2006. godine dostigao vrednost od 500 miliona dolara, a 2007. godine uloženo je preko 700 miliona dolara.
- Interes izraelskih kompanija za saradnju i investiranje u Srbiju u poslednje vreme je porastao, s tim što se kao najveći problem javlja nedostatak bankarskih garancija sa naše strane, nerešena pitanja vlasništva, kao i nespremnost izraelskih banaka da podrže investiciona ulaganja u Srbiju, bez obzira što je Izrael skinuo Srbiju sa spiska zemalja rizičnih za investiranje-navodi Zora Vitorović, samostalni savetnik odbora za međunarodnu saradnju Privredne komore Srbije.
Bez obzira na navedene probleme, komplikovane procedure pri dobijanju dozvola za gradnju i državni monopol nad građevinskim zemljištem izraelski ulagači ipak su našli put do srpskog tržišta.
Među prvima u Srbiju su 2001.godine stigli Afrika-Izrael i Tidhar, koji zajedničkim snagama u Novom Beogradu grade poslovni centar Erportsiti, svojvremeno proglašen za najuspešniju grinfild investiciji u regionu. Ovaj projekt, za nekoliko godina kada bude završeno svih 14 palata, dostići će sumu od oko 200 miliona evra. Osim 186 000 kvadrata poslovnog prostora Izraelci u komleksu starog aerodroma najvljuju otvaranje i luksuznog hotela vrednog više od 60 miliona evra.
Drugo veliko sedište poslovnog sveta, takođe u Novom Beogradu, finasiraće izraelski milioner Juli Ofer, čija familija trenutno zauzima 140.mesto na Forbsovoj listi najbogatijih ljudi sveta. Sasvim izvesno je da će njegova kompanija CEE(Central Juropian Estejts), zajedno sa lokalnim partnerima „Energoprojektom” i „Napredom” podići 400 000 metara kvadratnih poslovnog, stambenog i hotelskog prostora. Četrdesetospratnice na najatraktivnijem novobeogradskom placu , između palate SIV i Arene pretenduju da postanu novi simboli grada, kako u visini, tako i u pogledu uloženog novca. Još nije utvrđena konačna vrednost investicije, ali prema nekim procenama reč je najmanje o 400 miliona evra, koje treba da donesu profit od oko milijardu evra, što je svako svrstava u red najvećih ulaganja u nekretnine kod nas.
Ovo ipak nije prva investicija Julija Ofera u Srbiji.Njegova kompanija CEE sa sedištem u Mađarskoj pre nekoliko godina sagradila je i poslovnu zgradu Evropa biznis centar u Bulevaru Mihaila Pupina.
Da je gazdama sa Bliskog istoka Srbija meka za oplodnju kapitala potvrđuje i dolazak milionera Merdečaj Zisera. Plaza centri, čiji je on osnivač, u našoj javnosti su se prvi put pojavili pazareći zgradu Saveznog MUP-a i tako razrešili agoniju neuspelih tendera prodaje urušenog zdanja u Ulici Kneza Miloša. Na tom mestu će podići hotel sa pet zveѕdica koji se procenjuje na oko 150 miliona evra. Ziserova kompanija tu nije stala. Nedavno je Energoprojektu uputila ponudu za suinvestiranje u izgradnji poslovno-komercijalnog centra u Prokopu. Kao sasvim izvesno najavljeno je ulaganje od oko pola milijardi dolara u šoping molove najpre u Beogradu i Kragujevcu, a potom u još nekim gradovima.
Plazinim stopama je krenula i izraelska Fišmen grupa, graditelj hotela, poslovnog prostora i rezidencijalnih objekata širom sveta. Trgovina i izgradnja tržnica za sada su joj prioriteti u našoj zemlji.Prvi korak je pre nešto više od godinu dana bila kupovina Eurosalonovog Houm marketa. Na spisku im je izgradnja tržnog centra u Beogradu, pokraj autoputa za Novi Sad,a potom u Nišu i Novom Sadu. Vrednost investicija iznosi oko 250 miliona evra.
 Ipak neke od izraelskih investicija zbog administrativnih začkoljica već nekoliko godina čekaju realizaciju. Svakako najduže se otegla izgradnja luksuznog hotelsko poslovnog zdanja u Rajićevoj ulici u koju bi izraelska komoanija ABD trebalo da uloži oko 100 miliona evra. Saglasnosti nadležnih institucija i arheološka istraživanja usporila su realizaciju projekta na lokaciji za koju mnogi tvrde da je jedna od najskupljih na Balkanu.
Na ne baš tako ekskluzivnom, ali istina veoma atraktivnom mestu uz samu obalu Dunava u dorćolskoj marini, izraelska kompanija Engel marina Dorćol( zajedništvo firmi - izraelske Engel Ist Jurop, registrovane u Holandiji i Kapital investment registovane u našoj zemlji)planira da sagradi prestižnu poslovno-stambenu četvrt sa uređenom marinom za čamce. Početak realizacije investicije vredne oko 160 milina evra odlaže se skoro dve godine. Dok je investitor navodio da izgradnju koči procedura izdavanja dozvola, iz gradskih službi si stizala uverenja da finansijeri traže izmenu plana detaljne regulacije, jer 76 000 kvadrata koliko im je dozvoljeno da grade, ne zadovoljava njihove potrebe.
Ipak investitori iz Izraela se nisu zadržali samo na stambenim i poslovnim sadržajima. Neki od njih su se otisnuli u svet rekreacije i zabave. Naime, konzorcijum Elgolf koga čine kompanije iz Izraela, SAD i Austrije najavio je nedavno gradnju golf terene i niza propratnih sadržaja u selu Bečmen nadomak Beograda. Vest da će u narednih 11 godina investirati oko 700 miliona evra ovdašnja javnost je primila sa podozrenjem.
Da nije sve u nekretninama potvrđuje spremnost izraelskih kompanija da ulažu u infrastrukturu, irigacione sisteme..
-Poznate izraelske firme su uložile ili su spremne da ulože značajna sredstva u našu poljoprivredu: Agroekso i Nestal, će proizvoditi jestivo ulje. Mogućnosti za saradnju postoje i u hemijskoj industriji, proizvodnji medicinske opreme postoje. Izraelski tekstilni koncern Delta intenzivira saradnju sa našim firmama u cilju izvoza na treća tržišta-ističe Vitorivićeva

Tupižnica – „crna tačka” za paraglajderiste
Niš – Poleteti nebom i leteti kao ptica iznad gradova i sela, šuma i livada san je čoveka od pamtiveka, još od Ikara i Dedala. Paraglajderisti kažu da je ovaj novi sport pun izazova. Oni koji su se oprobali pričaju da nije isto upravljati paraglajderom i skakati padobranom iz aviona, kako se to u početku mislilo. U ovom sportu čovek kreće sa zemlje, s planinskih visova, upravlja paraglajderom, bira kojim će smerom leteti i posle letenja spušta se, tačnije, aterira u ravnici.
Ipak, u ovom sportu, iako umnogome sve zavisi od pilota paraglajdera, često vremenski uslovi, posebno vetrovi i nepovoljna strujanja vazduha pokvare doživljaj i letenje, ponekada splet drugih okolnosti donose brigu. Ima, nažalost, i nesreća.
U subotu je nastradao pedesetogodišnji Miroslav Ponjević, Boljevčanin, koji je živeo i radio u Beogradu. Sa prijateljima, takođe paraglajderistima, popeo se na Tupižnicu iznad Knjaževca i odatle poleteo. Još se ne znaju razlozi stradanja i nesreće. Posle vrlo kratkog vremena od poletanja i samo par stotina preletenih metara, Ponjević je izgubio kontrolu nad paraglajderom i počeo strmoglavo da propada. Sa visine od nekoliko desetina metara pao je nedaleko od sela Bučje, kod Knjaževca, zadobivši prilikom pada smrtonosne povrede.
– Za sada se samo pretpostavlja da je došlo do nepredviđenih okolnosti koje su uzrokovale nesreću – ispričao nam je Željko Ovuka, državni prvak naše zemlje i generalni sekretar Vazduhoplovnog saveza Srbije, koji je nedavno paraglajderom preleteo „celu” Srbiju – od Vršačkih bregova skoro do Niša, odnosno do Lužana u aleksinačkoj opštini – punih 200 kilometara.
– Najopasnije je kada samouki i ne baš najbolje pripremljeni paraglajderisti sa malo iskustva i nedovoljno vremena provedenog u vazduhu kao piloti paraglajdera precene svoje mogućnosti i loše procene uslove za letenje. Ipak, veoma je važno biti dobro obučen i iskusan – ispričao je za „Politiku” Ovuka.
Planina Tupižnica, ispostavilo se, postaje „crna tačka” za paraglajderiste. Tačno pre godinu dana, kao što je u subotu stradao Miroslav Ponjević, sa nje je poleteo i tridesetogodišnji Ivan Aleksić iz Knjaževca. I on je izgubio život.
A na velikom međunarodnom takmičenju, održanom prošle sedmice u okolini Niša, na kojem se poletalo sa okolnih planinskih visova iznad Sićevačke klisure, mnogo je bilo govora baš o neophodnoj predostrožnosti u ovom sportu. Uvek i svuda u svetu, naravno i u Srbiji, savetuje se da samo dobro fizički pripremljeni i obučeni paraglajderisti i uz odgovarajuću opremu treba da lete.

Još traje potera za ubicom sa bazena
Policija još traga za napadačem koji je prekjuče ubio Sašu Stojkovića (28), zvanog Bokser, na gradskom bazenu u Zaječaru. U toku jučerašnjeg dana obavljeno je više informativnih razgovora sa osobama za koje se pretpostavlja da bi mogle da znaju nešto u vezi sa ovim događajem. U međuvremenu, zaječarska policija identifikovala je i juče uhapsila dve osobe koje su osumnjičene da su posle ubistva pretile novinarima koji su na mestu događaja snimali materijal.
MUP Srbije saopštio je da su privedeni Igor P. (30) i Miljan M. (29) iz Zaječara. Njima je određen policijski pritvor do 48 časova posle čega će uz krivičnu prijavu biti predati nadležnom istražnom sudiji. Uhapšeni se sumnjiče za sprečavanje službenih lica u obavljanju posla.
–Oni su preksinoć posle ubistva Stojkovića pretili novinarima televizijskih ekipa „ZA medija centra” i dopisništva RTS-a iz Zaječara u snimanju priloga – navela je policija.
Stojković je, podsetimo, ubijen dok je sedeo u kafiću na gradskom bazenu u Zaječaru. Nepoznati napadač sa „fantomkom” na glavi, naočigled više stotina kupača, preskočio je ogradu bazena, prišao stolu za kojim je sedela žrtva i sa razdaljine od svega dva do tri metra u Stojkovića ispalio tri hica. Teško ranjen u glavu i vrat, Stojković je preminuo na mestu događaja.    
Napadač je, prema rečima očevidaca, pobegao crvenim motorom u nepoznatom pravcu. Prema prvim nezvaničnim informacijama, reč je o naručenom ubistvu iza kojeg stoje neraščišćeni odnosi narkomafije. Poznato je da je ubijeni Stojković neko vreme živeo u inostranstvu i trenirao boks. Njegovo ime dovodi se u vezu sa trgovinom narkoticima i u javnosti se spekulisalo da je jedan od glavnih narkobosova u Timočkoj krajini.
Ubrzo posle ubistva na mesto događaja došla je policija koja je obezbedila mesto zločina do dolaska specijalizovanih ekipa koje su obavile uviđaj. Istovremeno su policijske patrole blokirale sve ulaze u grad, pretresani su automobili koji se kreću iz Zaječara. U potragu je uključena i žandarmerija koja je pretraživala Kraljevicu, brdo na kome je gradski bazen.
Nekoliko časova kasnije policija je poteru za napadačem nastavila u Beogradu, jer je ubica probio barikadu i uspeo da se motorom provuče pored rampe Bubanj potok, na ulazu u grad.
U međuvremenu su na mesto ubistva stigle brojne novinarske ekipe, posle čega je došlo do incidenta između njih i uhapšenih Igora P. i Miljana M, za koje se pretpostavlja da su prijatelji ubijenog Stojkovića. Novinari su izjavili da su im napadači pretili smrću, ukoliko objave bilo šta o ovom ubistvu. Članovi ekipe zaječarske televizije, koji su izašli na teren, rekli su agenciji Beta da su im kasetu oduzeli prijatelji ubijenog mladića, posle čega su zatražili zaštitu policije.
Napad na novinare dogodio se nedaleko od policajca koji je obezbeđivao mesto događaja i on u prvom trenutku nije uspeo da odbrani novinare. Videvši to, u sukob su se umešali inspektori Policijske uprave u Zaječaru koji su obavljali uviđaj. Policajci su uspeli da novinarskim ekipama omoguće bezbedan odlazak.
Ipak, napadači nisu odustajali i novinare su sačekali ispred redakcija agencijske kuće za medije, iz koje izveštavaju televizija „B92”, „Pink” i „Avala”. Napadači su od novinarskih ekipa tražili kasete sa materijalom, sumnjajući da se na njima nalazi snimak sa mesta ubistva.  
Povodom ovih napada i pretnji, Ivica Dačić, ministar policije, naložio je da se „novinari zaštite po svakom osnovu od bilo koje vrste pritiska i napada, a u cilju zaštite novinarske profesije i radi objektivnog informisanja javnosti”, saopštio je juče MUP Srbije.
– MUP Srbije će još efikasnije raditi na sprečavanju izvršenja svih krivičnih dela i štititi ličnu i imovinsku sigurnost svih građana – navedeno je u saopštenju.
Napade i pretnje novinarima najoštrije su juče osudili Nezavisno udruženje novinara Srbije i Udruženje novinara Srbije.

ŠTA DA SE (NE) RADI
Pod teretom ekonomskih muka, nova vlada je prisiljena da nešto učini što pre, ili da se bar pravi kao da nešto čini. Politička žurba stvara idealan ambijent za nove velike greške.
Vlada Srbije ponovo, po ko zna koji put, obećava pokretanje ambicioznog investicionog ciklusa u čijem su centru infrastrukturna ulaganja. Ovu inicijativu treba još jednom bezrezervno pozdraviti – možda se ovoga puta i posreći. Drugi, zbunjujući niz mera koji se najavljuje u vezi je sa smanjenjem poreza na zarade i smanjenjem carina na uvoz automobila. Nije jasno kakvu bi to korist moglo doneti domaćoj ekonomiji, dok su štete jasno vidljive.
Ulaganje u infrastrukturu će povećati javnu potrošnju, a sniženjem poreza i carina će se smanjiti prihod već istanjenog budžeta. Država verovatno planira da budžet popuni prodajom najvećih državnih monopola i da time pomiri nepomirljivo – da poveća i investicije i privatnu potrošnju, da ih poveća istovremeno i odmah.
Pre nego što se krupnim koracima pohita u srećnu budućnost, bilo bi dobro zastati i proveriti efekte starih, ranije donetih mera. Važno je da se to učini ozbiljno, da se pažljivo pogledaju ekonomski pokazatelji i da se domaća praksa uporedi s iskustvima uspešnih zemalja u razvoju. Analiza bi mogla pokazati da je jedna u nizu strateških grešaka ekonomske politike od 2000. godine u vezi sa prebrzom i preuranjenom liberalizacijom spoljnotrgovinskog i poreskog režima, kao i sa pogubnom liberalizacijom kapitalnih tokova.
Liberalizacija jeste svetski trend i ona se ne može izbeći. Države u razvoju međutim mogu kontrolisati njen tempo i prilagođavati ga potrebama svoje ekonomije, onako kako to najuspešnije među njima i čine. Nasuprot njima, Srbija je bez preke potrebe i na štetu sopstvene ekonomije smanjila carine i time dotukla već ojađenu privredu izloživši je konkurenciji u tržišnoj borbi bez šansi. Liberalizacija nema nikakvog smisla ako privreda iz nje izlazi oslabljena ili razorena. Loše stanje srpske industrije i katastrofalno stanje platnog bilansa, zajedničko su delo carinske politike i precenjenog dinara.
Srbija je već smanjivala poreze na zaradu i dobit, uvela je i niz poreskih olakšica od kojih su neke apsurdne, poput poreskih povlastica bankama – i sve to bez većih efekata. Poreski prihodi su (relativno) pali, a do rasta zaposlenosti nije došlo.
Kada je reč o šteti nastaloj liberalizacijom kapitalnih tokova, stvari su još gore. Liberalizacija kapitalnih tokova podrazumeva da kapital može slobodno i nesputano ulaziti ili napuštati zemlju vođen sopstvenim interesima. Nekome se može učiniti da od priliva kapitala ne može biti štete. Može. U svakom preseku vremena, ekonomija jedne zemlje može produktivno upotrebiti samo ograničenu količinu kapitala. Sve preko toga nanosi štetu, podstiče prekomernu potrošnju, povećava uvoz, zaduživanje i inflaciju. Srbija je udžbenički primer negativnih posledica ovakve vrste otvaranja.
Ključni problem ekonomske liberalizacije je njegova ireverzibilnost. Tržište se preko noći može otvoriti, carine i porezi smanjiti – tim pre što to uvek ide uz aplauz i suze radosnice. Greške liberalizacije, i kada se priznaju, ne mogu se ispraviti, niti se stvari mogu vratiti na početak. Bilo bi dobro da Srbija ne ponovi stare greške još jednom – više istog neće pomoći.
Najavljeno sniženje carina na uvoz automobila je pogrešna, populistička mera. Građani nisu dužni da gledaju dalje od karburatora, ali vlada jeste. Domaći uvoznici svakako zadovoljno trljaju ruke, a i bankama je u interesu da se carine smanje i time otvori prostor za odobravanje novih, skupih kredita za kupovinu automobila. Samo će ekonomija Srbije biti na gubitku. Svaki evro koji bude otišao na tu stranu povećaće potrošnju i uvoz goriva, dovešće do rasta trgovinskog deficita, a građane i državu uvesti u nova zaduženja. Podsticanje uvoza automobila je iracionalna mera koja grubo ignoriše sve velike probleme današnjice, od energetskih do ekoloških. To je visoka cena za ubiranje jeftinih političkih poena.
Najavljeno smanjivanje poreza na zarade ima smisla samo ako je reč o prekompoziciji poreske skale na liniji progresivnog oporezivanja. Test valjanosti novih mera je jednostavan. Ako nova poreska skala donosi veći ukupan poreski prihod, ili bar ne umanjuje dosadašnji, nove mere imaju smisla. Čini se ipak, da iza smanjivanja poreza stoji stara ideja, po kojoj sniženje poreza pojeftinjuje radnu snagu, ne bi li se podstaklo zapošljavanje. U srpskom iskustvu, i ne samo srpskom, ta teza nema utemeljenje. Domaće plate imaju nisku kupovnu moć, ali su previsoke kada se iskažu u evrima i kada ih investitori uporede sa zemljama u okruženju.
Problemi srpske ekonomije neće se rešiti snižavanjem poreza ili carina, a budžet će se izložiti dodatnim iskušenjima. Ako nešto treba smanjiti, onda bi to morala biti vrednost dinara u odnosu na evro. Ne postoji nijedna mera poreske politike koja može neutralisati negativne posledice liberalizacije kapitalnih tokova i precenjenog dinara. Srbija će početi da rešava svoje ogromne ekonomske probleme tek kada bude imala valjanu dijagnozu, a ona mora krenuti od monetarne politike. Nema razloga da vlada prebrzo izlazi sa parcijalnim merama i postaje njihov talac, a da se pri tome u definisanju ključnih pravaca ekonomske politike nije otišlo dalje od uopštenih nagoveštaja.
Finansijski konsultant

„Seks pistolsi” za kraj „Egzita”
Deveti po redu „Egzit”, najavljivan kao najbolji i najraznovrsniji do sada, završen je preksinoć u Novom Sadu. Posle četiri dana, tokom kojih se na 25 bina duž Petrovaradinske tvrđave predstavilo više od 600 izvođača, „Egzit” je u nedelju okončan nastupom legendarnog britanskog pank benda „Seks pistols”, a tradicionalni vatromet, koji je trebalo da označi kraj festivala, izostao je iz opravdanih razloga.
Nažalost, senku na ceo festival, koji je do nedelje ujutru protekao bez većih incidenata, bacila je tragična smrt dvadestosmodišnje Jelene Matić iz Paraćina. Na devojku, koja je u trenutku nesreće spavala u šatoru u „Egzitovom” kampu, kod Filozofskog fakulteta, pala je grana topole i usmrtila je. Još dvoje ljudi je povređeno, a ovaj tužan trenutak otvorio je pitanje bezbednosti svih posetilaca ovog muzičkog festivala koji godinama tokom trajanja „Egzita” smeštaj nalaze upravo u pomenutom kampu. Organizatori su izrazili žaljenje zbog smrti devojke, ali kažu i da su preduzeli sve mere predostrožnosti, pre svih sanitarnu seču stabala. Tragedija je pokazala da to nije bilo dovoljno. U kampu svakog leta boravi oko 10.000 ljudi i o njihovoj bezbednosti mora se više voditi računa.  
Šta je ponudio posetiocima upravo okončan muzički festival?
Ono što je njegova najveća vrlina jeste različitost. Posetioci su proteklih dana zaista bili u prilici da vide i čuju vodeće umetnike iz svih muzičkih žanrova – od panka, metala i rokenrola, preko regea i latina, do hausa i tehna. Bilo je mesta i za world music, ali i za tamburaške orkestre. Publika je imala mogućnost izbora i zaista je bilo za svakog ponešto. „Egzit” su obeležili nastupi sastava N.E.R.D, Majka Skinera, Pola Velera, „Prajml skrima”, „Gogolj bordela”, Džulijet Luis i „Liksa”, Manu Čaoa, „Hajvsa” i „Seks pistolsa”. Počelo je sa eksplozivnim koncertom grupe N.E.R.D, a jedino što se može zameriti njenom frontmenu Farelu Vilijamsu jeste pomalo degutantno pozivanje publike da mu salutira. Za Skinera, koji je nenadano „uleteo” u spisak izvođača na ovogodišnjem „Egzitu”, glavna primedba publike bio je izuzetno kratak koncert – manje od sat vremena. Što se tiče bivšeg frontmena „Džema” i „Stajl kaunsila” Pola Velera, glavna zamerka je što je, inače odličan nastup, uglavnom, iskoristio da promoviše novi album „22 Dreams”. Grupa „Gogolj bordelo” priredila je posetiocima „Egzita” pravi muzički šou, dok je američka glumica Džulijet Luis sa svojim bendom „Liks” pošteno „isprašila” na glavnoj bini Tvrđave. Manu Čao je održao dvosatni koncert koji će mnogima ostati u dugom sećanju, dok će većina posetilaca završne večeri novosadskog muzičkog festivala pamtiti i nastup jednog od najuticajnijih britanskih pank sastava „Seks pistols”, koji je čak dva puta izlazio na bis. Iako su mnogi posle ove svirke otišli zadovoljni, bilo je onih koji nisu mogli do kraja da izdrže „izigravanje anarhije” Džonija Rotena. 
Prošle godine ustanovljena valuta festivala – tokeni još jednom se pokazala kao besmislica. Iako su se „iskusni” posetioci „Egzita” ovoga puta lakše snalazili, poučeni prošlogodišnjim doživljajima sa kupovinom pića, oni koji su prvi put došli na festival namučili su se dok se nisu uhodali. Zašto mučiti posetioce da traže šaltere na kojima bi promenili dinare za tokene, a pre toga i stranu valutu za našu, samo da bi se domogli preko potrebnog osveženja. Pogotovo što su se hrana i suveniri mogli kupiti za dinare. A cene su bile astronomske. I sami Novosađani su nam rekli da su cene u kafićima i restoranima, tokom festivala, bile više za 20 odsto. Možda je i to razlog što ove godine nije bilo toliko naših ljudi na „Egzitu”. Visoke cene karata, pića, hrane, suvenira, taksija očigledno nisu „za svačiji džep”, a i Englezi, koji su proteklih dana bili najbrojniji, nisu baš bili oduševljeni skupoćom, pre svega taksi usluga „određenih” prevoznika.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Grane topole povredile još dve devojke na Egzitu
Novi Sad –  Novosadska policija je saopštila da je i juče u podne, samo sticajem srećnih okolnosti, izbegnuta još jedna slična nesreća. U istom kampu, naime, ali sa druge topole još jedna grana se srušila na dve državljanke Velike Britanije koje su srećom prošle sa lakšim povredama, a povrede su im zbrinuli lekari Službe hitne pomoći u samom kampu. Intervenisala je i policija, a nadležni istražni sudija obavio uviđaj kako bi se i ovaj slučaj padanja grana na kampere maksimalno rasvetlio.
Posle prekjučerašnje najteže nesreće od početka održavanja festivala Egzit, pre devet godina, usled pada grane stabla ogromne topole u kampu kraj Dunava, život je izgubila Jelena Matić (28) iz Paraćina, sa prebivalištem u Beogradu. Lekari Kliničkog centra Vojvodine se i dalje bore za život Dafine Anastasove (22) iz Skoplja koja se nakon operacije glave nalazi na Odeljenju intenzivne nege.
Prema rečima dr Zorana Đermanova, načelnika načelnika Kliničkog centra, njeno stanje je i dalje kritično, i lekari je danonoćno prate i primenjuju najefikasniju terapiju. Ipak, nikakva prognoza njenog daljeg stanja za sada nije moguća, osim da njen oporavak može potrajati prilično dugo.
Istovremeno, Dafinin prijatelj Đorđe Markoski (23) iz Prilepa, koji je zbog zbog, takođe, teških povreda (preloma rebara, ključne kosti i pluća) upućen na Kliniku za grudnu hirurgiju u Institutu za plućne bolesti u Sremskoj Kamenici, za sada je u stabilnom stanju i van životne opasnosti.
Juče je dr Đermanov saopštio da je sa Egzita tokom četiri dana u Klinički centar primljeno 47 osoba, sa lakšim i četiri sa teškim telesnim povredama koje su posle najčešće hirurških intervencija puštene kući na oporavak ili dalje lečenje.
To, međutim, nije sve. Juče je Policijska uprava u Novom Sadu ,,podvukla crtu“ kada je reč o tragičnim i kriminalnim događajima iza kulisa Egzita tokom četiri dana njegovog održavanja. Ukupno je lišeno slobode 97 lica, od kojih 96 zbog postojanja osnovane sumnje da su izvršili krivično delo neovlašćena proizvodnja, držanje i stavljanje u promet opojnih droga. 
Nakon lišenja slobode, za 26 lica je određena mera policijskog zadržavanja, dok je 71 lice, uz krivičnu prijavu, odmah sprovedeno nadležnom istražnom sudiji na dalji postupak. Zanimljiv je svakako podatak da je među licima lišenim slobode 90 stranih državljana, od kojih je za 24 određena mera zadržavanja.
Za vreme trajanja festivala na Petrovaradinskoj tvrđavi, koji se samoproglasio za ,,državu Egzit“, uvodeći i svoju valutu – tokene, došlo je do 276 zaplena opojne droge od ukupno 258 lica. Zaplenjeno je ukupno 11 vrsta opojnih supstanci, uglavnom marihuana, heroin, hašiš, kokain, ekstazi... Policija je zabeležila i jedno razbojništvo, dva slučaja težeg narušavanja javnog reda i mira, ometanje njenih pripadnika u obavljanju dužnosti..., ocenjujući da, ipak, nije bilo težih nedela.
Zato je osnovno pitanje na koje se posle Egzita traži odgovor (istražni sudija je zbog toga formirao i stručnu komisiju) da li su grane topole, koje su ubile i povredile kampere dok su se odmarali, bile trule ili nisu. Neki kažu da jesu, neki da nisu, ali da su ipak bile obuhvaćene procesom truljenja. Nije to važno samo zbog utvrđivanja uzroka nesreće, već i očuvanja fotelja u nekim gradskim preduzećima koje je prozvao gradonačelnik Igor Pavličić i odgovornosti još ponekih koji se odgovornim ,,ne osećaju“.

DS i LDP za promene u državnim medijima
Poslanički klubovi „Za evropsku Srbiju” i Liberalno-demokratske partije najavili su juče da će zajednički delovati u Skupštini Srbije prilikom donošenja zakona i uspostavljanja evropskih standarda u Srbiji.
U zajedničkom saopštenju poslaničkih klubova navodi se da su ZES i LDP „izrazile obostranu želju da izgrade partnerstvo u svim evropskim poslovima koji se moraju obaviti u Srbiji”.
Dve stranke su saglasne da „sve te poslove, kao i jačanje evropskih vrednosti kroz partnerstva evropskih snaga nije moguće obaviti bez demokratizacije i slobode medija, kroz odgovarajuće promene, pre svega, u medijima sa državnim kapitalom”.
ZES i LDP partnerstvo vide kroz donošenje zakona u Skupštini Srbije iz više oblasti kojima se, kako se navodi, uspostavljaju pravna država i vladavina prava, kao i evropski standardi u svim oblastima.
Spekulacije da se iza ove saradnje krije nešto više, pa možda čak i najava neke skorije rekonstrukcije Vlade Srbije, koja je doduše tek formirana, međutim, odbacuju i u Demokratskoj stranci, koja je okosnica ZES-a, i u LDP-u.
Činjenica je, međutim, da bi zbližavanje dve poslaničke grupe, od kojih je jedna u vlasti, a druga u opoziciji, moglo da se protumači kao izvestan pritisak na Socijalističku partiju Srbije. SPS je, zajedno sa koalicionim partnerima Partijom ujedinjenih penzionera Srbije i Jedinstvenom Srbijom, ušla u vladu sa ZES-om, ali bi isto tako socijaliste, pri eventualnoj rekonstrukciji kabineta Mirka Cvetkovića, mogao da zameni LDP. U srpskom parlamentu, naime, SPS, bez JS-a i PUPS-a ima 11 poslanika, a LDP ima 13 mandata, što znači da bi njihov aranžman sa DS-om obezbedio sigurnost vladi.
Nada Kolundžija, šef poslaničkog kluba ZES-a, međutim, tvrdi da je ovde u pitanju samo želja da „Srbija dobije što širu platformu za njen evropski put, kako bi što brže njime napredovala”.
– U okviru naše koalicije već postoji saglasnost o tome, a sada smo saglasnost oko tog pitanja overili i sa jednom opozicionom strankom – kaže Kolundžija za „Politiku”.
Upitana da li deo saopštenja koji se odnosi na „demokratizaciju i slobodu medija, kroz odgovarajuće promene, pre svega, u medijima sa državnim kapitalom”, najavljuje personalne promene u pojedinim medijskim kućama, ona je odgovorila da je tu reč pre svega o želji da se mediji što više oslobode političkih uticaja.
– Videćemo da li će se to raditi izmenom Zakona o javnom informisanju, da li promenom statusa državnih medija kojima bi se oni učinili nezavisnijim od političara. Personalne promene same po sebi nisu rešenje. Rešenje treba tražiti sistemski – kaže Kolundžija.
Na ponovljeno pitanje da li se mogu očekivati smene na vrhu pojedinih medijskih kuća, ona je odgovorila da je to pitanje u vezi sa „procenom koliko je neki medij bio pod političkim uticajem neke stranke”.
– U meri u kojoj je bio, verovatno će da bude i personalnih promena. Ali ne bi smelo da se dogodi da umesto onih koji su bili bliski „njima”, sada dođu oni koji su bliski „nama” – kaže Kolundžija i dodaje da će mera političkog uticaja na medije biti procenjivana „po sistemima koji postoje i na Zapadu”.
Zoran Ostojić, član Predsedništva i poslanik LDP-a, koji je nedavno jednom dnevnom listu izjavio da će podrška LDP-a DS-u pri formiranju vlasti u Beogradu biti uslovljena smenom direktora RTS-a Aleksandra Tijanića, juče nije želeo za „Politiku” da govori o ovoj temi.
– Ja bih vas uputio na ljude iz DS-a. I oni su potpisali to saopštenje. Za LDP nisu bitni pojedinci, nego suština – kratak je bio Ostojić.
Međutim, baš u vreme kad je Ostojić spominjao Tijanićevu smenu, jedan od visokih funkcionera LDP-a je u nezvaničnom razgovoru u srpskom parlamentu upitao „zašto bi se to odnosilo samo na Tijanića”.
ZES i LDPS su se, inače, juče saglasili i da su zajednički prioriteti donošenje seta zakona iz oblasti pravosuđa, usvajanje opšteg antidiskriminacionog zakona kao osnovnog uslova zaštite i unapređenja ljudskih i manjinskih prava, kao i da je potrebno po hitnom postupku usvojiti zakon o bezbednosti saobraćaja koji bi na potpuno novim, evropskim vrednostima, regulisao ovu oblast kako bi se sprečili svakodnevni tragični događaji na putevima Srbije.

Pretila je opasnost da nas radikali progutaju
Predsedništvo Socijalističke partije Srbije je donelo odluku da raskine koaliciju sa Srpskom radikalnom strankom i Demokratskom strankom Srbije o formiranju vlasti u Beogradu, ali „mi se praktično nismo pitali, ovde nije bilo ispunjenja neke naše želje”, kaže u razgovoru za „Politiku” Slavica Đukić-Dejanović, predsednica Skupštine Srbije i potpredsednica SPS-a, objašnjavajući motive za prekjučerašnju odluku svoje partije.
„Kada imate onoga ko je politički moćniji, ko ima više poslanika, onda je on u poziciji da diktira uslove, a manje partije da to prihvate ili ne prihvate. U krajnjem slučaju u politici nema mesta emocijama. Realnost je bila takva da ako želimo opstanak ove vlade, a očigledno smo u nju ušli nakon mnogo pregovora sa jednima i ne tako mnogo pregovora sa drugima, onda je jasno da ova koalicija za Beograd ne može opstati, kaže Đukić Dejanović.
Da li je onda tačna ocena SRS-a i DSS-a da je u pitanju ucena DS-a?
Demokratska stranka nas nije ucenila, u tim kategorijama se ne može govoriti u politici, ali u krajnjem slučaju predsednik Demokratske stranke se decidirano obratio javnosti, građanima Srbije i rekao svoj stav – ako želimo da ova vlada opstane koalicija sklopljena za Beograd je nemoguća. Predsedništvo stranke je zauzelo stav da je republička vlada i funkcionisanje institucija sistema nešto što je građanima i državi važnije nego što je bilo koja pa čak i beogradska lokalna vlast i spremni smo , u krajnjem slučaju, i na nove izbore.
Kako biste vi okarakterisali ono što se desilo prekjuče na Predsedništvu SPS-a, jeste li izigrali poverenje partnera sa kojima ste se dogovorili za Beograd? 
U predizbornoj kampanji radikali su otvoreno govorili da će sa nama samo ako budu morali. DSS je tu bila tolerantnija, ali nije govorila otvoreno da će izvesno ići sa nama u koaliciju. Kada su došli izborni rezultati mi smo bili veoma popularna partija, svi su nas jako hvalili, govorili da imamo veliki koalicioni kapacitet, jedni su tvrdili da smo se promenili, drugi da nismo. Bili smo onoliko dobri koliko je to odgovaralo onoj strani koja se izjašnjavala. Naša procena je da je interes Srbije i interes naše partije nešto što nam je bitnije nego kako će nas ko doživeti. Socijalisti Beograda su zatražili pomoć od više instance, od Predsedništva, ne u nameri da potvrdimo njihovu odluku nego da im politički pomognemo da donesemo valjanu odluku.
Da li je odluka da se ne ulazi u koaliciju sa Liberalno-demokratskom partijom u Beogradu definitivna?
Zbog političkih razlika koje imamo sasvim je jasno da sa LDP-om ne možemo praviti vlast na nivou Beograda. No u politici, tvrdnje i tvrde ocene kao i i u životu nisu baš popularne. Kada je u pitanju eventualna koalicija sa LDP-om ja bih skoro mogla da stanem iza toga da tu SPS neće praviti neka bitna odstupanja od dosadašnjih procena. To naravno ne znači da nema dogovora o tome koje su sve koalicije moguće, a da ne bude eventualno novih izbora. Nakon što su verifikovani mandati gradskih odbornika treba potražiti neku većinu koja neće biti u sklopu dosadašnje koalicije kojoj smo pripadali. Mi smo spremni i za izbore.
Da li to znači da još ima mesta za savez kome će podršku pružati LDP?
Ništa nije definitivno. Razgovaraće se ovih dana. Odbornička većina se može praviti na različite načine – može se izabrati predsednik Skupštine, a da se ne bira gradonačelnik, pa da se za to vreme nađe nekakvo rešenje. Tu su moguće različite poslovničke mogućnosti.
Koliko je realno da DSS uđe u vlast sa vama i DS-om u Beogradu?
To bi bilo prirodno ako bi se gledali programi i bliska politička prošlost. Na nivou grada se političke opcije mnogo manje razlikuju nego na nivou Republike. I zato ostavljam sve mogućnosti otvorene. DSS, DS i SPS imaju vrlo srodne programe vezane za grad. Kada bi se programski gledalo to bi bilo u redu. Kada bi se politički gledalo takođe bi bilo sasvim moguće, ali ako bi se gledali personalni uticaji tu su pitanja delikatna i ne mogu prognozirati, stvar je trenutka.
Šta je suština Deklaracije o političkom pomirenju sa DS-om, zašto se odlaže njeno potpisivanje?
Sve što nas odvaja, što može i jeste sporno nije predmet tog teksta. Razlike i prošlost ostavljamo iza sebe, a prioritet nam je Srbija, njen ekonomski razvoj, socijalni prosperitet, socijalna pravda, brži ulazak u sve asocijacije Evrope i sveta.
Da li je nakon ulaska u vladu sa DS-om bilo neophodno i pomirenje na papiru?
Deklaracija ima simbolički karakter. To je prvi čin koji bi trebalo da odškrine vrata i svima ostalima koji žele da učestvuju u njemu. To je jedan model i za region. U njoj nije toliko važna svaka reč i rečenica koja je napisana koliko je važna simbolična poruka svima ostalima koji bi trebalo da se pridruže. Pretpostavljam da će Deklaracija biti potpisana pri kraju ovog zasedanja parlamenta.
Zašto se krije njen sadržaj?
Nije sadržaj taj koji fascinira. Sadržaj se ne krije, biće obelodanjen, ali sadržaj ima manju vrednost od same ideje o pomirenju. Najbitnije iz tog sadržaja je sadržano u nazivu dokumenta.
Ima mišljenja pa čak i iz stranaka koje su sad sa SPS-om u koaliciji da se o pomirenju ne može govoriti dok se SPS ne izvini za devedesete godine?
Mi smo na poslednjem Kongresu definisali naš odnos prema osnivaču naše partije predsedniku Slobodanu Miloševiću i sve do novog kongresa se nećemo baviti tim pitanjem. Odluku da podržimo DS da formira novu vladu ocenili smo kao jedan od političkih prioriteta. Neko ko je akter nekih događaja ne može biti objektivan. Ako sam u nekoj politici učestvovala ja sam u nju verovala. Mnogi ljudi misle da su ti potezi bili jedino mogući , da li je to tako videćemo.
Kakav odnos imate prema Miloševiću pokazuje i to što ste na početku kampanje emitovali njegovo obraćanje naciji iz 2000. godine? To znači da se ne odričete njegove politike?
On je upravo najavio sve ono što nam se kasnije događalo. Procena da je Balkan bure baruta, šta će se Srbiji dešavati u narednom periodu. Mi smo hteli da emitovanjem tog snimka, onima koji pokušavaju da istoriju ili taj trenutak dožive kao grešku, kažemo – vidite to je bila istina, istina koja je mogla da bude i drugačija da je neko drugi bio na čelu države.
U kontekstu pomirenja sa DS-om, kako biste vi lično ocenili ulogu Zorana Đinđića u novijoj srpskoj istoriji?
Bila sam na ulici kada sam čula za smrt Đinđića i plakala sam. Uvek sam ga doživljavala kao velikog političkog protivnika. Međutim, pucanj u predsednika vlade kao na kraju i odnos prema Slobodanu Miloševiću vređa moje nacionalno biće i čine me krhkom kao građanina. Mislim da to većina ljudi tako doživljava.
Đinđić je bio jedan od omraženih političara dok je bio živ. Tu toliku ljubav i ljudi oko njega i građani su počeli da pokazuju tek kada ga više nije bilo. Njegova energičnost je mnoge iritirala. Istorija mu je dodelila da u jednom vrlo teškom periodu bude dominanta politička figura u Srbiji. U skladu sa činom pomirenja, nemam nameru da pravim poređenja između njega i Miloševića, ali radi se o dve izuzetno snažne političke ličnosti. Tu su mišljenja građana podeljena kao i u mnogim drugim stvarima.
Nedavno ste rekli da bi SPS trebalo da se distancira od stranaka sa izrazito nacionalističkim programom i da ste zato bili za savez sa DS-om?
Ne, nije to bila ideja. Ideja je bila da kada jedna mala stranka koja ima dosta čvrst nacionalni program ide uz stranke koje takođe imaju snažne nacionalne programe, njena individualnost se malo gubi. Kada smo sa DS-om u nekakvoj koaliciji individualnost i profilisanje nas kao političke stranke po nacionalnom pitanju je neuporedivo jače.
Najveća prednost saradnje sa onima koji su nam bili tako politički daleko je u tome što postajemo politički subjekt, a ne odeljenje radikalne stranke ili DSS-a. Postoji tendencija svih velikih partija da male partije utope u sebe. To je slučaj i sa DS-om i sa SRS-om.
Znači da je postojala opasnost da vas SRS „usisa”?
SRS je to ispoljavala u celom predizbornom periodu i to vrlo jasno govorila. U prvom krugu predsedničkih izbora kada smo imali našeg kandidata, SRS je pozivao birače, simpatizere, članove SPS da glasaju za njenog kandidata jer naš neće ništa dobiti. To je najdirektniji poziv – ajde utopite se u nas. Praktično veća opasnost je SPS-u kao pretila od SRS-a i DSS-a jer naši birači nisu otišli u LDP i DS. Oni su se posle 5. oktobra rasuli ka nacionalnim partijama koje su imale iste nacionalne programe.
Da li vam smeta kada se vaši novi koalicioni partneri na neki način ograđuju od vas? G 17 plus insistira na tome da oni nisu pregovarali sa vama, a Nenad Čanak izjavljuje ’ako sam već pojeo šta sam pojeo ne terajte me da hvalim kuvara’?
Te izjave mi smetaju isto onoliko koliko mi je smetalo da glasam da Vuk Drašković bude ministar spoljnih poslova, a to se u politici događa. Politika je veština mogućeg, a ne to što mi želimo, što bi bilo prirodno. Najbolje bi bilo da smo dobili toliko da sami pravimo vladu i da ne moramo u ove nužne koalicije. Ali ovde se postavlja pred Srbiju jedno veliko pitanje –hoćemo li se mi stalno birati i čekati željene rezultate ili ćemo u okviru postojećeg birati najbolja rešenja. Ja isto nisam oduševljena što smo u koaliciji sa svim ovim koje vi pominjete. Ali političar ne može samo da razmišlja o tome u čemu se razlikuje sa drugima, već mora da vidi gde imamo zajedničke interese, gde možemo da se dogovorimo.
Hoćete da kažete da ste progutali gorku pilulu odlukom da uđete u ovu koaliciju?
To je bila jako teška odluka, tim pre što su i mediji stvarali javno mnjenje, ali ne i informisali javno mnjenje tim pre što su oni koji nisu politički pripadali nama kroz nas se borili za svoje interese i govorili da ćemo mi izgubiti članstvo. Pravi ideološki socijalisti shvataju poziciju koju smo morali da imamo, pa i na nivou Beograda. Na izbore se, u krajnjem slučaju izlazi da bi se ušlo u vlast i da bi se program realizovao kroz učešće u vlasti. Znate ko je najnezadovoljniji? Naši bivši članovi koji od 2000. godine ne glasaju za nas nego sada glasaju za SRS i DSS i eventualno neke druge opcije.

Evropa izabrala Obamu
Kada su Britanci nedavno „birali” predsednika SAD, 53 odsto njih je bilo na strani Baraka Obame. Samo 11 odsto ispitanika, u anketi koju je sproveo i juče objavio „Gardijan”, opredelilo se za njegovog republikanskog rivala Džona Mekejna. Uticajni engleski list piše da je raspoloženje građana u Francuskoj i Nemačkoj preslikano, i da je demokratski senator bez konkurencije na Starom kontinentu.
Zašto da ne, pita evropska štampa, kada je senator iz Ilinoisa rekao sve što su Evropljani želeli da čuju, pre svega da je irački rat bio velika greška. „Internešenel herald tribjun” zapaža da je Obama u Nemačkoj stekao popularnost upravo antiratnom politikom, jer su Nemci od početka invazije govorili da je ta avantura Džordža Buša pogrešna.
Obama će se uskoro pojaviti pred evropskim simpatizerima. Najavljeno je da će biti u Londonu 25. i 26. jula. „Gardijan” piše da se nešto posebno ipak očekuje od Obamine posete Nemačkoj, kada će se američki senator obratiti građanima Berlina. Predviđa se da će Obamino gostovanje biti veliki uspeh, možda ne toliko ni zbog samog govora, koliko zbog ideje koju on kao političar predstavlja – kraj loših transatlantskih odnosa.
Ono što su Evropljani želeli da čuju, i Obama im je u tome udovoljio, jeste kraj bušovske ere u kojoj se SAD nisu mnogo raspitivale za evropsko mišljenje. Evropa se nada da će Barak Obama, ako postane predsednik SAD, popraviti odnose između dva kontinenta i prestati sa praksom koju Stari kontinent ocenjuje kao „arogantnu politiku velike sile”. 
„Internešenel herald tribjun” ističe da je Obami u Nemačkoj veoma koristilo to što ga porede sa Džonom Kenedijem, koji je mnogima u ovoj zemlji ostao u lepom sećanju zbog podrške tokom hladnog rata.
Obama će, naravno, gledati da evropsku podršku pretopi u naklonost onih čije se simpatije stvarno računaju na izborima u SAD. Igra na kartu američkih medija koji će sigurno u udarnom terminu emitovati snimke demokratskog kandidata koji se rukuje sa evropskim premijerima i predsednicima. Polazi od toga da će učvrstiti veru onih Amerikanaca koji bi voleli da sa Obaminim izborom prestane američka izolacija u međunarodnoj politici koja je dovela do toga da ih mnogi Evropljani više nimalo ne cene. Dolaskom u Evropu, pretpostavlja, pokazaće Amerikancima da ga Evropljani poštuju i žele za saveznika.
Osim toga, Obama se spremio za put u Evropu, ali i u Avganistan, Izrael i Jordan, kako bi utišao kritike iz rivalskog tabora koji ga optužuje da nema iskustvo u međunarodnim odnosima.
Obama je poznat po tome što ističe dijalog pre oružja i tvrdi da bi razgovarao sa svima za koje administracija sadašnjeg predsednika SAD Džordža Buša tvrdi da se ne može razgovarati. U jučerašnjem autorskom tekstu u „Njujork tajmsu”, Obama je ponovio da će prvog radnog dana u Beloj kući vojsci izdati sledeće naređenje: okončajte ovaj rat. Obama je, na oduševljenje mnogih Evropljana koji veruju u drugačiji i bolju Ameriku, obećao da će američke vojnike vratiti kući do 2010. Kako je objasnio, Irak nikada nije bio najveća pretnja bezbednosti SAD. Dok se Amerika trošila na iračkom frontu, jačali su teroristi u Avganistanu i Pakistanu, kazao je Obama.
Ipak, Evropljani ne bi smeli previše da se začude ako Obama ne istraje do kraja u svemu što je predlagao, konstatuje „Gardijan”. Ovaj list navodi da je Obama već postao nedorečen u mnogim stvarima oko kojih je ranije bio tačan, precizan, jasan. Počeo je da se dvoumi oko pitanja kao što su smrtna kazna, abortus, finansiranje predizborne kampanje…Svestan je da su mu na izborima u novembru potrebni glasovi i onih Amerikanaca koji nisu bili uz njega kada je grabio ka nominaciji Demokratske stranke.
Uostalom, on će na turneji po Evropi verovatno zatražiti od Francuske i Nemačke da više pomognu na avganistanskom ratištu, predviđa „Gardijan”. Ovim zahtevom Obama će pokazati da nije popustljiv prema saveznicima, kako ga optužuje protivkandidata Džon Mekejn. Držaće do toga da se predstavi kao neko ko zagovara i snažno štiti američke interese. Ko sluša Evropljane, ali zna šta je cilj njegove nacije. Ne sme da postane isuviše omiljen u Evropi, makar ne toliko da to bude previše za američki ukus.

Srbija ne priznaje kosovske pasoše
Izdavanje pasoša i ličnih karti Republike Kosovo, prema najavama vlasti u Prištini, počeće 18. jula, uprkos tome što Srbija ne priznaje jednostrano proglašenje nezavisnosti južne pokrajine. Prema međunarodnom pravu, suvereno pravo svake države je da odluči da li će priznati putne isprave neke države, bez obzira na to da li ju je prethodno priznala. Naime, moguće je da neke zemlje koje nisu priznale nezavisnost Kosova, priznaju nove kosovske putne isprave.
Prema procenama domaćih stručnjaka međunarodnog prava, Srbija ne bi trebalo da prizna lična dokumenta, koja planiraju da izdaju kosovske vlasti, jer su „ta dokumenta nevažeća, jer pripadaju nevažećoj državi”.
Nove kosovske putne isprave, koje će biti plave boje, sa kosovskom zastavom i ispisane trojezično, na albanskom, srpskom i engleskom jeziku, prema pojedinim procenama, priznaće i države koje nisu priznale nezavisnost Kosova, naročito članice Evropske unije.
Nepriznavanje putnih isprava Kosova od velikih sila zasad je jedino najavila Rusija, odnosno predsednik Komiteta za međunarodne odnose Državne dume Konstantin Kosačov. Desetak dana uoči jednostranog proglašenja nezavisnosti Kosova, Kosačov je rekao da Rusija, ukoliko Priština jednostrano proglasi nezavisnost, neće priznavati pasoše „države Kosovo”, niti će njenim građanima davati vize.
„Sve dok Kosovo bude samoproglašena, nepriznata država, Rusija neće priznavati nikakve njene dokumente za zvanične”, upozorio je tada Kosačov Prištinu i njene saveznike.
Međutim, iz Crne Gore su nedavno stigle najave da bi ovaj naš sused mogao da prihvati kao validne nove kosovske pasoše iako nije priznao nezavisnost Kosova. Najavljujući ovu mogućnost, Jusuf Kalamperović, ministar unutrašnjih poslova i javne uprave Crne Gore, naglasio je da „to ne znači da Crna Gora priznaje Kosovo već kosovske isprave”. On je dodao i da će takva odluka biti donesena ukoliko to uradi Unmik, podsetivši kako su žitelji Kosmeta i do sada koristili Unmikova dokumenta prilikom ulaska na teritoriju Crne Gore.
Pasoši, koje je Unmik izdavao građanima Kosova, uglavnom Albancima, važe u Srbiji zbog poštovanja Rezolucije UN 1244, dok je Albancima iz južne pokrajine, prema zvaničnim podacima, od 1999. godine izdato više od 200.000 srpskih pasoša, odnosno pasoša SR Jugoslavije.
Na „Politikino” pitanje da li će građani sa kosovskim pasošima moći da putuju po Srbiji, u Birou za saradnju sa medijima Ministarstva unutrašnjih poslova Srbije rečeno je „kako su građani Kosova i Metohije državljani Republike Srbije, oni imaju mogućnost, prava i obavezu da poseduju putne isprave i druga dokumenta koja izdaju nadležni organi Republike Srbije”.
„Izdavanje putnih isprava i drugih dokumenata našim građanima na teritoriji Kosova i Metohije od strane privremenih kosovskih institucija, nadležni organi Republike Srbije, ne priznaju”, navodi se u pisanom odgovoru Biroa, koji je deo kabineta ministra policije.
Da je u međunarodnim odnosima moguće da države priznaju pasoš neke teritorije ali ne i njenu nezavisnost, najbolji primer je Tajvan. Uprkos tome što Tajvan održava diplomatske odnose sa samo 25 zemalja, pasoši ove zemlje prihvaćeni su kao važeći putni dokument skoro u celom svetu. Međutim, validnost tih pasoša ne priznaje Kina, ali državljani Tajvana mogu da posećuju Kinu na osnovu posebnih propusnica koje za njih izdaje Peking, pri čemu kineska pasoška kontrola na granici nikad ne traži tajvanske pasoše kao deo putničke dokumentacije i ne udara ulazne, odnosno izlazne pečate.
Kako saznajemo u MUP-u, i srpske vlasti priznaju validnost tajvanskog pasoša, tako da „nosioci pasoša Tajvana mogu dolaziti i boraviti u našoj zemlji u skladu sa Zakonom utvrđenom procedurom”.
Iz MUP-ovog Biroa za saradnju sa medijima saopšteno je i da „MUP Srbije ne odlučuje o proceduri da li će priznati važnost putne isprave određene države s obzirom na to da to reguliše nacionalno pravo i unutrašnje je pitanje svake suverene države i njenih organa, što je u skladu sa Poveljom UN i osnovnim principima međunarodnog prava”.
Prema svemu sudeći, o ovome će eventualno odlučivati Vlada Srbije iz koje zasad ne postoji zvanična reakcija, dok je Bajram Redžepi, gradonačelnik južnog dela Kosovske Mitrovice i bliski saradnik kosovskog premijera Hašima Tačija, nedavno izjavio da će kosovski pasoš biti potreban građanima za prelazak u Srbiju, „kao drugu državu”, ukoliko to pitanje bude rešeno nekim bilateralnim sporazumom. Za taj sporazum je, prema njegovom mišljenju, neophodno međusobno priznavanje.
Budući da je ustavom Kosova omogućeno dvojno državljanstvo, prema rečima Fatmira Đeljiljija, zamenika ministra unutrašnjih poslova Kosova, građani Kosova imaju pravo na pasoš „republike Kosovo” i, recimo, ako se Srbi opredele za to imaju pravo i na pasoš Republike Srbije.
Nenad Radičević
-----------------------------------------------------------
Za Slovačku pasoši Prištine ne važe
Specijalno za „Politiku”  
Bratislava, 14. jula – Slovačka neće priznati kosovske pasoše koje će vlada u Prištini početi da izdaje od sledećeg petka, izjavio je agenciji SITA portparol Ministarstva inostranih poslova Jan Škoda.
„Mi ne priznajemo nezavisno Kosovo, a zbog toga ni dokumente koje izdaju. I dalje ćemo priznavati građanima s Kosova zamene pasoša koje im izdaje uprava OUN i pasoše Srbije”, dodao je on.
Škoda je precizirao da bi u slučaju da građanin s pasošem Kosova dobije, na primer, u nemačkoj ambasadi šengensku vizu (Nemačka je priznala Kosovo – prim M. L.) mogao bi s tom vizom u zemlje šengenskog režima koje su priznale Kosovo. Ako bi došao u Slovačku, to bi, međutim, prema njegovim rečima, bilo ilegalno.
U EU se sada diskutuje o tome kako da se reše problemi s kosovskim pasošima, posebno s vizama u tim pasošima. Rešenja se, kako je rekao portparol slovačkog MIP-a, mogu očekivati na jesen. Problem su i takse na vize. EU ima sporazum sa Srbijom o olakšanju viznog režima, prema kome, na primer, Srbi ne plaćaju za vizu uobičajenih 60 nego 35 evra, a pored toga je niz kategorija građana oslobođen svakog plaćanja. A taj sporazum je povezan i sa takozvanim readimisionim sporazumom koji se može potpisati samo sa državom što Kosovo, prema stavu Slovačke, nije. A u tome, kako je dodao, slovačka diplomatija ne vidi nikakav razlog da se nešto menja.
Prema pisanju srpske štampe, vlada u Prištini, čiji će organi od 18. jula izdavati pasoše, uputila je pismo zemljama koje nisu priznale Kosovo tražeći da bez obzira na to priznaju kosovske pasoše. Takvo pismo nije stiglo u Ministarstvo inostranih poslova, rekao je Škoda, ne isključujući da bi moglo biti upućeno direktno vladi.
M. Lazarević

Proces stoleća u Turskoj
Specijalno za „Politiku“
Istanbul, 14. jula – Javno tužilaštvo u Istanbulu danas je, posle dužeg odlaganja, podiglo optužnicu protiv pripadnika grupe „Ergenekon” koja je osumnjičena da je pokušala da izazove haos u zemlji, odnosno da izvrši vojni udar. To će biti jedan od najvećih sudskih procesa dosad održanih u Turskoj.
Na optuženičkoj klupi će se naći 86 lica, potvrdio je danas tužilac Istanbula Ajkut Čengiz Engin, od kojih je 48 već u pritvoru. Među njima su dvojica penzionisanih generala, jedan pukovnik, političari, advokati, intelektualci, ali i kriminalci. Čudna družina, koja na letimičan pogled ne bi mogla da ima bilo šta zajedničko da se nađe za istim stolom. Ali – to je privid. Oni su, svaki na svoj način, veliki protivnici sadašnjeg režima na čijem je čelu premijer Tajip Erdogan, odnosno njegova Partija pravde i razvoja (AKP), koju optužuju da ima tajni islamistički plan, da pokušava da vrati Tursku u prošli vek.
„Optužnica obuhvata više krivičnih dela kao što je formiranje, pomaganje i članstvo u oružanoj terorističkoj grupi... i pokušaj da se silom obori sadašnja vlada”, rekao je na konferenciji za novinare tužilac Engin.
Grupa „Ergenekon”, koja nosi mitski naziv u vezi sa ultranacionalizmom, otkrivena je pre skoro godinu dana. Tada je u jednoj kući u Istanbulu pronađen arsenal naoružanja, uključujući razorne granate. Posle toga počela su hapšenja, koja su se sve do pre nekoliko dana smenjivala u talasima. Najavljuju se i nove optužnice. Tužilac nije izneo pojedinosti, ko je pojedinačno za šta sve osumnjičen. To će biti poznato tek kad sud prihvati optužnicu, što se uskoro očekuje. Grupa se dovodi u vezu sa ubistvom tursko-jermenskog novinara Hranta Dinka, sa atentatom na sudije administrativnog suda u Ankari, sa podmetanjem bombi pod zgradu levičarskog „Džumhurijeta”. Navodno je bila planirala da ubije i nobelovca Orhana Pamuka, nekoliko kurdskih zvaničnika, poznate poličare i javne ličnosti, da organizuje masovne demonstracije i izazove krvave sukobe sa policijom.
Optužnica je, kako je danas rečeno, ispisana na 2.445 stranica. Prema onome što je u ovom trenutku otkriveno, grupa je bila planirala da izazove haos u zemlji, što bi nateralo armiju da izvede vojnike iz kasarni. Turski generali u tome imaju iskustva: u poslednje četiri decenije četiri puta su obarali premijere.
Masovna hapšenja, kakva se odavno ne pamte, podelila su javnost. Opozicija i mnogi mediji kažu da je vlada izmislila vojni udar, da na ovaj način zapravo pokušava da zastraši političke protivnike, pogotovo zato što joj se sada iz temelja ljuljaju pozicije jer se vladajuća partija našla pred zatvaranjem. Pod optužnicom da je postala „centar antisekularnih aktivnosti”, glavni tužilac Turske je zatražio od Ustavnog suda da zabrani premijerovu stranku. Presuda se očekuje najkasnije u avgustu.
„Turska se pretvorila u imperiju straha”, optužuju u vodećoj opozicionoj Republikanskoj narodnoj partiji.
Turska se deli, raspolućuje. To nije počelo juče. Na jednoj strani barikade su stare strukture – kojima AKP izmiče tepih ispod nogu – i one sada grčevito brane ranije stečene privilegovane pozicije. Uporište im je u armijskom vrhu, među vodećim sudijama, profesorima državnih univerziteta.
Na drugoj strani je vladajući AKP, koji je, čim se 2002. godine dokopao vlasti, zaigrao na „versku kartu”, koju su sekularisti – i kad treba i kada ne treba – gurali na sporedan kolosek. Blagodareći i ubrzanom ekonomskom razvoju, premijer Erdogan je stekao uporište u poslovnom svetu i sve brojnijoj srednjoj klasi.
Turska je u velikom iščekivanju, na nogama, iako je sezona godišnjih odmora u punom jeku.
Sve su oči sada uprte u Ustavni sud, koji bi uskoro trebalo da preseče sudbinu vladajuće stranke, koja je na poslednjim izborima osvojila 47 odsto glasova. Ukoliko ova stranka bude zabranjena – a mnogi veruju da hoće – to bi izazvalo pravi politički karambol, pogotovo zato što je javni tužilac zatražio da se iz političkog života isključi i 70 stranačkih prvaka uključujući premijera Erdogana i šefa države Abdulaha Gula.

Zahtev za hapšenje predsednika Sudana
Glavni tužilac Međunarodnog krivičnog suda, argentinski pravnik Luis Moreno Okampo (56) ušao je juče u istoriju pošto je zatražio od nadležnog veća MKS-a da izda nalog za hapšenje jednog aktuelnog predsednika države: sudanskog predsednika Omara el Bašira. Briljantne pravničke karijere, Okampo je još lane podigao međunarodnu javnost na noge, kada je najavio da „postoji mogućnost da Toni Bler i Džordž Buš odgovaraju za ratne zločine u Iraku, ukoliko se pojave dovoljni dokazi”. Ipak, Omar el Bašir je Okampov „prvenac”.
„Predsednik Sudana Omar el Bašir osmislio je i sproveo genocid nad tri afrička plemena: Fur, Masalit i Zagava tokom petogodišnjeg građanskog rata u Darfuru. Uz pomoć snaga i paravojnih jedinica pod njegovom kontrolom, Omar el Bašir je odgovoran za odstrel 35.000 ljudi, „laganu smrt” još između 80.000 i 265.000 osoba, i nasilno raseljavanje preko 2,5 miliona stanovnika Sudana. Bašir je genocid izvršio bez gasnih komora, bez metaka i mačeta, to je istrebljenje iznurivanjem. Zato Bašira treba uhapsiti, zamrznuti njegovu imovinu, zabraniti mu da putuje, i isporučiti ga pravdi...” zatražio je juče Luis Moreno Okampo. 
Zahtev bez presedana u dosadašnjoj praksi Međunarodnog krivičnog suda, osnovanog 1998. godine, izazvao je buru protesta u Sudanu, i krajnje oprečne reakcije međunarodne javnosti. 
Nakon obelodanjivanja Okampovog zahteva, britanski premijer Gordon Braun zahtevao je od Kartuma da „u potpunosti sarađuje sa Haškim sudom”. Kineski predstavnik u Ujedinjenim nacijama, ambasador Vang Guanđi je istovremeno upozorio da „zahtev za nalog za hapšenje sudanskog lidera beskrajno komplikuje mirovni proces na ekvatoru, i preti destabilizacijom prilika u širem regionu ekvatora”. Bi-Bi-Si je juče izneo tvrdnju da „Kina i danas vojno pomaže sudanskoj vladi u obračunu sa pobunjenicima u Darfuru”. Zabrinutost zbog nove eskalacije međunarodne napetosti povodom Darfura u međuvremenu raste.
„Zapad pokušava da potpiri raskol u Sudanu i stvori još jednu Somaliju... ocenu Safvata Fanusa, profesora političkih nauka na Univerzitetu u Kartumu, prenela je agencija AFP:
U međuvremenu, zvanični Kartum je energično odbacio optužnicu Luisa Morena Okampa. Ali al Sadik, portparol sudanskog ministarstva inostranih poslova, nazvao je glavnog tužioca MKS-a „kriminalcem”, i upozorio da će nastati „haos” nakon bilo kakve optužbe predsednika Bašira. Prvi put od dolaska misije Svetske organizacije u Sudan 2004. godine, unutar postaja UN, stepen bezbednosti podignut je na „četvrti stepen” – jedan ispod naloga za totalnu evakuaciju. Ambasade Velike Britanije, Francuske i SAD u Kartumu su pod dodatnim merama obezbeđenja sudanskih vlasti. U međuvremenu, niz država upozorilo je sugrađane da bez preke potrebe ne putuju u najveću afričku državu, kojom se posle glasina o mogućem hapšenju maršala Bašira, širi „antizapadnjačko raspoloženje”.
„Međunarodni krivični sud u Hagu sprovodi isključivo ono što mu Evropska unija, SAD i Izrael kažu da radi”, stoji u poruci Studentske unije Sudana kancelariji UN u Kartumu, koju prenosi „Al džazira”.
Američki Stejt department je prošlog petka potvrdio vest „Vašington posta” da će Luis Moreno Okampo u ponedeljak 14. jula zatražiti od nadležnog veća MKS-a nalog za hapšenje Omara el Bašira!
U međuvremenu, generalni sekretar UN Ban Ki Mun izrazio je „veliku zabrinutost i žaljenje” zbog odluke Luisa Morena Okampa da zatraži hapšenje na osnovu „nepobitnih dokaza o odgovornosti Bašira za genocid u Darfuru”, prenosi dnevnik „Sudan tribjun”.
 U telefonskom razgovoru Ban Ki Muna sa Omarom el Baširom prošle subote, generalni sekretar Svetske zajednice je sa jedne strane insistirao da je „MKS nezavisna pravna institucija”, a sa druge nije krio strepnju za sudbinu velikog broja pripadnika plavih šlemova na zapadu i jugu Sudana, kao i brojnog personala Svetske organizacije širom najveće afričke države. Nakon jučerašnjeg dvočasovnog kriznog sastanka vlade u Kartumu, ministar informacija Al Zahavi Malek je insistirao da Sudan garantuje „bezbednost života i imovine” stranih diplomatkih predstavnika u toj zemlji. Na izričit zahtev Sudana, organizacija Arapske lige zakazala je za subotu vanredni sastanak povodom eskalacije napetosti između Kartuma i Međunarodnog krivičnog suda u Hagu. U međuvremenu, nadležno veće MKS-a trebalo bi u roku od šest nedelja do tri meseca da odluči o jedinstvenom zahtevu glavnog tužioca Luisa Morena Okampa.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.


  </body>
 </text>
</TEI>