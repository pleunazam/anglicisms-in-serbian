<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2020-12-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2020/12/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
U kineskim školama roboti kuvari služe hranu
Zahvaljujući uloženom trudu Kine pri kontroli i prevenciji novog virusa korona, škola u Šangaju počela je da koristi robote kuvare za pripremu i posluživanje jela u kantini kako bi se osigurala sigurnost hrane.
Učenici Minhang eksperimentalne škole u Šangaju su uzrasta od 11 do 13 godina. U oktobru, ubrzo nakon nastavka nastave, u upotrebu je pušten robot kuvar kako bi se smanjili nepotrebni ljudski kontakti.
Ovaj jarkožuti, 3 metra visok robot, koristi ruke pri podizanju pojedinačnih jela koja su unapred pripremljena - kuvana jaja i pržena pileća krilca, te ih podgrejava u mikrotalasnoj pećnici pre posluživanja.
Kada učenici pohrle u kafeteriju, robot počinje da postavlja tanjire na poslužavnik na pokretnoj traci, a svaki učenik uzima svoju porciju s pokretnog pojasa.
Zamenik direktora škole, gospodin Song je izjavio: „Ovo je jako dobro zbog toga što ne koristimo ljude za ovaj posao, tako da možemo da obezbedimo sigurnost hrane, a i samo jelo ima bolji ukus”. Takođe je dodao da je količina soli i bibera koju robot koristi perfektna, te da ljudi retko mogu tako lepo začiniti jelo.
 Počeli smo da koristimo robot nakon što nam je kineska kompanija „Si Sjang pametne kuhinje” poklonio isti, rekao je Song, dodajući kako su oni prva škola u Šangaju koja je počela da koristi ovu tehnologiju.
„Nakon izveštaja medija o ovom robotu kuvaru, primili smo mnogo poziva i potpisujemo nove ugovore sa školama i preduzećima iz visoko tehnoloških krugova”, izjavio je Šen Vej, menadžer projekta „Si Sjang” kompanije.
Epidemija novog virusa korona u Kini je stavljena pod kontrolu.
Epidemija je povećala potražnju za uslužnim robotima. U Kini se roboti koriste za dostavu hrane i pića u restoranima, te za obavljanje važnih funkcija u bolnicama.
    </div>
    <div id="gastronomija">
Čvarci s dušom
Nekada su čvarci bili sirotinjska hrana, a danas su „delikates”. To bi, kada se prevede, imalo značiti da je reč o poslastici, o nečemu što je pripremljeno s puno pažnje i kuvarskog umeća, pa sledstveno tome i košta.
Niko ne spori da su čvarci, ako se pripreme s dušom, poslastica, ali se većina oduvek zgražava nad činjenicom da im je cena upola viša nego li svežem mesu. Na sve to, izgleda da ih po tako paprenoj ceni neko i kupuje.
A sve je počelo sedamdesetih godina prošlog stoleća kada je država odlučila da zavede red na tržištu hrane kako bi obuzdala cene. Tada je neki mudrac smislio da novu (dakle višu) cenu može imati samo novi proizvod. Posledice su bile katastrofalne: na primer, suva slanina je preko noći postala panceta ili pančeta, kako gde. Zvučalo je otmenije, mada je sve bilo isto, ali i znatno skuplje.
Danas je stvar drukčija: ne mora da se menja naziv proizvoda da bi se promenila (podigla) cena. Jer, neki ekonomski genije je prorokovao da će tržište i konkurencija nivelisati cene na pravu meru.
Ko zna koliko košta sirova slanina, ali joj cena mora biti znatno niža nego mesu! Sirova slanina je, inače, ono belo na rebarnom delu i potrbušini zbog kojeg se smerna domaćica molećivo obraća svom kasapinu rečima: „Komšija, samo da ne bude previše masno.”
To je, takoreći – otpad. A desetak kilograma takvog „otpada” sasvim je dovoljno za čvarke iz domaće radinosti; od ove količine može se dobiti oko tri kilograma čvaraka i oko šest kilograma masti. Evo, kako... 
Recept za đakoniju
Slanina se oštrim nožem odvoji od kožure, pa iseče na kockice veličine oko tri centimetra.
U veći sud, a najpogodnija je šerpa, nalije se decilitar vode, pa stavi na plotnu „na jaku vatru” i doda isečena slanina. Važno je da se nad šerpom dežura sve vreme, a njen sadržaj neprestano meša. Voda će ispariti taman kad slanina počne da se topi.
S vremena na vreme, kutlačom se vadi otopljena mast i odlaže u posudu u kojoj će se prohladiti pre nego što završi u teglama. Kada sadržaj šerpe spadne do dna, doda se i decilitar vodom razblaženog mleka; reakcija će biti burna, prštaće na sve strane, ali tako i treba da bude. Čvarci se zatim varjačom ili špahtlom blago ispritiskaju da bi iz njih izašlo što više masti, pa se procede kroz đevđir.
Posole se, a za tri kilograma čvaraka dovoljno je petnaestak grama soli, prohlade se i – troše. Najbolji su dok su još topli.
E, sad, postoji i gurmanska, odnosno vinska nadgradnja!
U plitku posudu saspe se malo vrele masti, tek da prekrije dno, pa se već gotovi čvarci proprže, uz neprestano mešanje, desetak-petnaest minuta, dok ne dobiju braon, karamel boju.
Ko zna zašto ih nazivaju „puter čvarci”? Inače, zobaju se uz belo polusuvo vino.
Takozvani „duvan-čvarci”, koje prepredeni trgovci prodaju kao da je reč o nafori i po dvostruko višoj ceni, pripremaju se na isti način, samo što se sirova slanina prethodno protera kroz onu staru kuhinjsku alatku za pasiranje krompira.
    </div>
    <div id="kolumna">
„Er Srbija” kao Potemkinovo selo
Ovih dana se u javnosti vodi žustra polemika o našoj avio-kompaniji „Er Srbija”: da li je ona dobro ili loše poslovala u ovoj i prošlim godinama, kako to tvrdi ministar finansija Siniša Mali. Ili je stanje potpuno drugačije, kao što to kaže predsednik Fiskalnog saveta dr Pavle Petrović.
Podaci koje iznose i jedna i druga strana su suprotni, pa je čitaocima štampanih medija i gledaocima televizija sa nacionalnom frekvencijom teško da utvrde šta je zapravo tačno.
Ministar finansija uporno tvrdi da je „Er Srbija” svih ovih godina, otkako je osnovana 2013. godine, sasvim dobro poslovala i ostvarivala dobit.
Da li je moguće da je „Er Srbija” u tom vremenu poslovala pozitivno?
Iz Vlade Srbije kažu da bi se takav trend nastavio i ove godine samo da početkom marta nije došlo do velikih problema sa virusom korona?!
Da li je tako nešto bilo moguće, kada su i druge mnogo veće avio-kompanije imale problema, pre nego što nas je spopala pandemija?
Teško je poverovati u priču ministra finansija da je „Er Srbija” pozitivno poslovala svih proteklih godina. Zašto takva tvrdnja izaziva nevericu?
Zbog toga što bi krajem svake od proteklih godina, na račun naše avio-kompanije uplaćivane državne dotacije u iznosu od 20, 30 i 40 miliona evra godišnje. Ako je to tako, da morate stalno upumpavati svež kapital kako biste pokrili minus, onda se nikako ne može govoriti o poslovnim uspesima. To spada u abecedu ekonomske logike koja se ne sme „gurati pod tepih”, samo da bi se u javnosti stvorio utisak: da imamo svetski uspešnu avio-kompaniju. Da bi se sakrilo to nepovoljno stanje, „Er Srbija” se zaduživala kod „Etihada” i Komercijalne banke, po dosta visokim kamatama.
Ako je već sve tako bilo uspešno, zašto je onda Vlada pokrenula postupak restrukturisanja u kompaniji „Er Srbija”? Šta to znači?
Da će doći do otpuštanja radnika, da će se onima koji ostanu umanjiti plata, da će se delu radnika ponuditi varijanta dobrovoljnog odlaska uz otpremninu.
Sve ovo jasno govori da je naša avio-kompanija pred ozbiljnim i velikim problemima koje će morati da rešava, jer iz tekućih prihoda neće moći da pokriva dospele obaveze.
U Fiskalnom savetu su rekli da bi minus kompanije „Er Srbija” u ovoj godini iznosio do 60 do 70 miliona evra i da nije bilo pandemije. Da će do kraja sledeće godine njima trebati 200 miliona da bi preživeli. To deluje dosta realno, ali i vrlo zabrinjavajuće.
Zato je teško razumeti i prihvatiti priču ministra finansija – da je „Er Srbija” stabilna kompanija. Radovali bi se svi da je tako, ali nažalost to nije realno.
Radoslav Medić,
Odžaci

Poskupljenja i korona
Na sva zvona je najavljeno da će od Nove godine biti povećane plate i penzije. Mnogi su se obradovali. Ali, da li za radovanje ima mesta.
Najavljeno je povećanje poreza na imovinu u Beogradu za šest odsto iako je porez za 2020. za prvu zonu već bio povećan za 70 procenata. Plaćan je 46.000, a onda otišlo na 78.000. Već poskupeo kubik vode. Poskupeće i iznošenje smeća uz smešno objašnjenje da se prate cene na malo. Ono što prati cenu Gradske čistoće je cena goriva a ona je već dosta dugo u mirovanju. Povećana taksa za javni servis.
Malo  po malo dinar po dinar i eto u zbiru onoliko za koliko će biti povećanje plata i penzija. A u skupštini prilikom prezentacije budžeta ministar Mali reče da je budžet razvojni i socijalni jer se vodila briga za povećanje standarda građana. 
Kao što uvek biva poskupeće i životne namirnice. Ulje je već 20 odsto skuplje. Hvalisanja da je budžet u Beogradu nikada veći najavama o poskupljenju govore da je budžet tanak i da ga treba popuniti. Kriva je korona.
Slobodan Stanković,
Beograd

Prva nedelja bez Džeja
Džej Ramadanovski nikada se nije prilagodio, ušavši kao jedan od kraljeva narodne muzike, u glavne tokove novca, medija i šoubiznisa. Nije postao mediokritet, niti je posedovao viši stepen adaptibilnosti i moralnu amorfnost, već je trčao tragom svojih pesama i glasa koji su isuviše vredni da bi ostali zarobljeni u dorćolskim kafićima, ili među sitnim prevarantima, šibicarima i šanerima, toj vladajućoj kasti donjeg Dorćola, severno od tramvajskih šina.
Sećam ga se kako je na žurki, na jahti jednog od tajkuna, na gornjoj palubi, pevao iz džakuzija. Za svakoga drugog prizor bi bio krajnje ponižavajući, ali glas koji se čuo, utišao je polupijane zvanice, sve same vlasnike Srbije, po azbučnom redu. Pevajući jednu od svojih balada, „Od ljubavi do mržnje” nezaboravnim, promuklim vokalom koji kao da je dolazio iz starih, romskih čergi koje putuju u krug i nikada se ne zaustavljaju, Džej je pokazao da je i u kupaćim gaćama, nasapunjan, on taj koji je car među tranzicionim plemstvom. Šta je znao Džej? Da će ga i poslednji pripadnik takozvane društvene elite, pozvati kad ženi sina. Želeće da mu se na svadbi peva klasika!
To je jedini put kada sam ga izbliza slušao. Moguće je da je vlasnik jahte želeo da demonstrira ostalima svoju društvenu i finansijsku moć tako što je kralja, umesto na binu, stavio u kadu sa više brzina. Moguće je da je hteo da ga ismeje, ali Džej nikada nije ni skrivao ko je on. Dete ulice sa dosijeom delinkventa, odrastao u barakama i popravnom domu, bio je isti na gornjoj palubi tajkunske jahte, kao i pred desetinama hiljada gledalaca na koncertu ili u zadimljenoj prčvari, u kojoj čeka na red za gurmansku pljeskavicu.
Nizak i ćelav, danguba i gubitnik sa ulice, imao je boju glasa između Frenka Sinatre, Džejmsa Brauna i Šabana Bajramovića, u zavisnosti od količine viskija s ledom koji bi sasuo u sebe. Posle duplog čivasa, podsećao je na Sinatru. Posle boce na Džejmsa, posle dve, na Šabana. Marina Tucaković odmah je prepoznala omalenog Roma, koji je pevušio za sebe, ne za nju. Pevajući često balade napisane za ženske vokale, Džej je ubedio Srbe da je muški plakati i da ih niko zbog toga neće smatrati devojčicama.
Njegove pesme u kafani naručivali su akademici i krimosi, vernici i bezbožnici, intelektualke i sponzoruše, oni sa 100.000 evra po džepovima i oni – bez cvonjka u džepu. Kao što su naricali dok su ga slušali, spajajući stolove u jedinstveni klub izgubljenih duša, zaboravljajući uz njegove refrene svoje socijalno poreklo, ideologiju, bogatstvo i siromaštvo, tako je i danas, prve nedelje bez Džeja. I preksinoć, pošto je sahranjen u Aleji zaslužnih građana, mada bi Džeju bilo svejedno, mogli su da ga zakopaju bilo gde, održao je poslednji koncert sa onoga sveta za Dorćolce. I muškarci i žene ridali su kao strine, ne plašeći se da će im se iko zbog toga podsmevati. To ih je naučio Džej Ramadanovski!
Svakome ko je slušao njegove pesme, jasno mu je zašto. Svako ko ga je poznavao, još mu je jasnije. Momak iz epicentra Beograda, preokrenuo je istoriju folka. Mnogo ranije, u jednom od seoskih svadbarskih šatora, srpskoj Bakingemskoj palati, Šabanu Šauliću stavili su pozlaćenu krunu na glavu, dok su naljoskani svatovi, članovi reda vitezova od podvezice, ritualno kidali pečenje, nalivali se rakijom i vinjakom, posmatrajući krunisanje kralja srpske narodne muzike. Ruke su im bile masne, a glave krvave, jer ko se nije od prisutnih, mazeći flašom svoje naborano čelo, prepoznao u Šabanovom narodnjačkom klasiku „S namerom dođoh u veliki grad...”
Sedamdesetih i osamdesetih godina prošlog veka, kada se dogodio veliki prasak jugoslovenskog rokenrola, već je stasala generacija dece čije je roditelje Maršal silom oterao u grad, da šljakaju tešku industriju i veru se uz zgrade po musavim predgrađima, ali ta deca nikada nisu zaboravila krave, pašnjake i selendre u koje su odlazila leti na raspuste.
Ako je Goran Bregović pripadao toj klasi, koja je jednom nogom marširala rokerskim asfaltom, a drugom gazila po balezi, svestan da taj urbano-seljački sloj stanovništva traži novog mesiju u mladom, dugokosom Sarajliji, tvorcu pastirskog roka, Šaban Šaulić, Sinan Sakić, Ljuba Aličić i čitava plejada narodnjačkih grla na liniji Šabac–Loznica, ostala je dosledna šatorskoj i vašarskoj ideologiji, odupirući se rokenrol zvuku.
Ako su Sinan i Ljuba ostali autistični stanovnici šatorskih enklava, Sinan sa onoga, a Ljuba sa ovoga sveta, postavši s vremenom poslednji otpadnici postpanka, muzičkog pravca koji je prerastao narodnjački treš zaliven melodijama orijenta, Džej Ramadanovski imao je drugačiji put. Počeo je da odmah igra na domaćem terenu, usred balkanske metropole, stvarajući nova pravila! Po svom opusu, najsličniji je Tomi Zdravkoviću. Naime, obojica su tako brzo i ludo živeli, da se činilo da jedva čekaju da odu sa ovoga sveta. Gde si toliko žurio, Džej?

Ali, dok je Toma iz rodnog Aleksinca žudio da se nekako dočepa velikog grada, zatim da ga šarmira i konačno osvoji, dok ga je sve vreme izdavao egzotični južnjački akcenat, Džej je katapultiran u narodnjačkog superstara kao antizvezda, koji je iskrenošću do bola, razgolitio ne samo svoj život, već i svih ostalih. U njegovim manama i porocima, svako je pronašao po deo sebe, jer, dok su ga slušali kako peva i kako brblja, svako je u ogledalu prepoznao svoj odraz. Nimalo savršen, nimalo bezgrešan!
    </div>
    <div id="ekonomija">
Budućnost trgovine  – centri na otvorenom
Tok ove pandemije je i dalje prilično neizvestan, ali najveći svetski trgovci i analitičari tržišta neprekidno prate puls potrošača, svesni da od trenutka kada kriza prođe moraju da budu spremni da im pruže upravo ono što očekuju. Šta će to biti, niko pouzdano ne zna – da li ćemo se vratiti klasičnoj kupovini, da li će onlajn nabavke i dalje dominirati ili će potrošači očekivati nešto treće? Jasno je da moraju biti spremni, baš kao i svi oni koji su pandemiju tako dočekali i odmah po zaključavanju preko noći prešli na onlajn trgovinu. Istraživači američkog „Ridžensi centra”, kompanije koja se bavi razvojem trgovine, kažu da su potrošači tokom pandemije postavili drugačije prioritete u svim segmentima života, te da bi ih, kako kažu, pravilno „uslužili” moraju da nauče šta im je važno.
Pre kovida bili smo svedoci trenda da su potrošači isticali potrebu za komforom, različitim pogodnostima, sniženjima. Ali, to više nije tako, osnova maloprodaje u budućnosti će biti otvoren prostor, a to znači centri u kojima će moći da se bezbedno snabdevaju i da steknu osećaj slobode kakvu pamte pre pandemije, navode iz ove kompanije. Oni objašnjavaju da manji trgovci možda neće imati iste mogućnosti kao veći regionalni i nacionalni trgovinski lanci, ali da bi trebalo da se polako prilagođavaju. Neverovatnom brzinom već su počele da se razvijaju digitalne aplikacije koje će biti povezane sa pos terminalima i koje će obaveštavati trgovce o dolasku kupaca.
Vlasnici tržnih centara trebalo bi da razmisle kako bolje da iskoriste parking i otvoreni prostor. Svi oni koji su se dobro pozicionirali na društvenim mrežama i koji imaju dobru bazu kupaca, već su u prednosti, navode istraživači i kažu da nisu izgubili nadu da će kupci jednog dana ponovo krenuti u klasične kupovine, ali i da bi trebalo pripremiti više kanala prodaje. Između ostalog, sigurni su da će kupci birati najbliže tržne centre u kojima će svakodnevno osim nabavke imati mogućnost i da se okupljaju sa prijateljima na otvorenom. 
Koje radnje moraju da prime karticu
Plaćanje platnim karticama postoje dominantan način kupovine u mnogim držama, dok u Srbiji veliki broj trgovina i dalje ne omogaćava potrošačima taj izbor.
Nacionalna organizacija potrošača Srbije nedavno se oglasila jer se, kako ističu, poslednjih dana u javnost plasiraju potpuno neodgovorne izjave o nepostojanju obaveze trgovca ili ugostitelja da omogući plaćanje platnim karticama.
Želimo da obavestimo javnost da postoji propis koji detaljno uređuje ovu oblast – Zakon o fiskalnim kasama. Član 6. taksativno navodi delatnosti koje moraju da omoguće kupcima da plate robu ili uslugu platnim karticama. Bez izuzetaka. Tu su, pored ostalih, i trgovine koje prodaju hranu, piće, duvan, voće i povrće, benzinske stanice, hoteli i moteli, i posebno restorani i slični objekti u kojima se poslužuje hrana. Objekti koji nude samo piće (kafići, barovi, diskoteke i sl.) nisu obavezni da poseduju dodatni uređaj koji služi za plaćanje platnim karticama, navodi se u saopštenju NOPS-a.
    </div>
    <div id="kolumna">
Šapirografisani monolozi
Vanredno unapređeni u čin rodoljubaca, podučavani da deklamuju sadržaje koji ne potiču iz njihovih zarobljenih glava, mladi naprednjaci u skupštinskim klupama toliko su se zaneli u obračunu sa svakim ko drukčije misli da su na kraju dobili ukor vrhovnog starešine, istina blag.
Pravo na kritiku je univerzalno. Pripada koliko vlasnicima pijačnih tezgi, poštarima i bolničkim sestrama, toliko i akademicima, profesorima i glumcima. Novinari su nekako van tih kategorija: oni su po definiciji obavezni da kritikuju zarad istine i popravljanja društva. Što na neki način važi i za narodne poslanike koji svojim zamerkama treba da doprinesu kvalitetu zakona koji se usvajaju.
Mogu li to mladoturci SNS-a, junoše koje su u parlamentu da bi valjda učile zanat i da bi nacionalnoj politici udahnuli energiju i svežinu? Ne da ne mogu, već ruše ono malo klimavih temelja na kojima je počela da se gradi srpska demokratija. Njihova otužna politička inicijacija stavila je ljute trave na ljute rane srpskog parlamentarizma i društva u celini.
Ne bih imao ništa protiv da su, prateći šta se oko njih događa, argumentovano došli do zaključka da tamo neko hoće da fizički likvidira njihovog glavnokomandujućeg, da su neki ugledni članovi ovog društva „strani plaćenici i domaći izdajnici” a drugi „lopovi” – što su haubičke optužbe koje se olako izgovaraju a teško dokazuju.
Ništa od toga. Demagoško populistička retorika vraća u vremena devedesetih. Mladi poslanici umišljaju da kritički misle svojom glavom i već su dospeli do granica na kojima ne postoji problem sa moralom.
Obračun sa političkim protivnicima, predstavnicima EU koji ponešto zameraju ili sa medijima koji nisu pod kontrolom vlasti je scenario napisan poput pozorišnog teksta. Njihovo je samo da udarnički ponavljaju šapirografisane monologe koji su monotono dosadni jer ne donose ništa novo sem opasne kontaminacije javnog prostora.
Činodejstvuju na dežurnu temu ili dežurnu ličnost, kako im se kaže. Najčešće po direktivi koja treba da skrene pažnju sa najakutnijih problema zemlje. Juče su to bile afere „Krušik” ili „Jovanjica”, danas pandemija, sutra će marketinški gurui naprednjaka smisliti već nešto novo. Funkcionišu po totalitarističkoj mantri „ako nisi sa nama onda si protiv nas” svesno zaboravljajući da društvo nije crno-belo.
SNS partijska mašinerija – nije u tome usamljena – disciplinovano radi na „zvonce” a direktive za glasanje prihvataju se kao božije zapovesti. Brutalne kampanje obračuna sa neistomišljenicima koriste se kao alibi sopstvene nepogrešivosti.
Ništa od velikog „osveženja”, kako je ulazak mladih naprednjaka najavio njihov šef. Štaviše, posledice njihovog pregalaštva po skupštini tek će doći na naplatu. Radi se o pogubnom kontinuitetu koji razara političko i socijalno tkivo zemlje.
Junoše su vaspitavane i formatizovane da budu klonovi starijih kolega koji su prošli kroz istu radioaktivnu naprednjačku partijsku školu u kojoj su naučeni da nikome pored njih ne dopuste da kaže šta ima, koja ih je naoružala arsenalom otužnih, primitivnih pa i vulgarnih atributa koje treba pripisati „onim drugima”.
Naučeni su da su svi koji ne misle poput njihovog vođe politički neprijatelji, a ne rivali. Prosipaju osiromašeni uranijum od skupštine preko ružičastih TV jutrenja do večernjih bdenja uz „srećnu” televiziju.
Svaku kritičku misao posmatraju kao zaverenički udar na vladajuću politiku. Pošto se politika izjednačava sa njenim ekskluzivnim kreatorom, kritike su napad na Njega lično. Mladi lavovi SNS-a dovedeni su u jednopartijski kavez koji se zove skupština da bi kidisali, da tu rastrgnu svakog ko „izdajnički” i „nepatriotski” ugrožava državu sa kojom su se identifikovali. Državom koju su zarobili a mnogim građanima je ukrali.
Pažljivo uvežbavane „misli” su domaći zadaci na teme koje dobijaju iz centrale. Koreografija fanatizma kakav je pristajao komsomolcima sovjetskog tipa, Maovim jurišnicima Kulturne revolucije a pre njih onom „Jugendu” iz vremena vrhunca izvitoperene totalitarnosti.
Šta će biti sa poletarcima kada se jednog dana promeni vlast? Da odu u inostranstvo nema šanse jer nemaju znanje, a znanje koje imaju nikome ne treba. Da ostanu u zemlji i ispune patriotske zavete u koje se kunu? Od čega će se izdržavati? Svojim otrovnom retorikom čine sve da sutra niko neće hteti da ih sluša ni u kafani.
SNS pravi generaciju političkih Die Fähigkeit Idioten, sposobnih idiota, kako glasi stručan naziv na nemačkom – onih koji su mogli nešto da naprave u životu ali su prihvatili da svoj celokupni identitet podrede stranici koja ih okrutno koristi kao topovsko meso. Ako se stvari okrenu, prepustiće ih same sebi.
Aristotel je davno savetovao da ne treba sa svakim raspravljati. Nemam nameru da ulazim u debatu sa partijskim pretorijancima. Uvažavam da su oni tu da bi branili politiku svog vođe i stranke koju predvodi. Svesno.
Zato nema mesta sažaljenju. Ti mladi ljudi nisu toliko nesvesni da ne znaju šta rade. Znaju, i to jako dobro. Prihvatili su život na lancu i horsko kevtanje. Dobrovoljno su zaboravili na čast. Preporučuju se svom velikom šefu i Glavnom odboru nadajući se brzoj i unosnoj karijeri. Mestu državnog sekretara za početak. Zaboravljaju da ponižavaju i građane koji su za njih glasali.
Suočeni smo sa pogubnim pragmatizmom čiju će gorčinu okusiti i oni i svi mi sa njima. Nije zgorega podsetiti na jednu staru gradaciju: ističe se, veoma se ističe i uzalud se ističe. Voleo bih da neko vreme provedem u tim poslaničkim glavama – pa da se odmorim.
Nema budućnosti bez slobodno mislećih ljudi. A oni, slobodno misleći ljudi, skloni su kritičkom razmišljanju o državi i društvu i u tome je izgleda nesavladiv problem ove vlasti.


Razočarani pobednici i očarani poraženi
„Izetbegović izgubio u Sarajevu, a Dodik u Banjaluci!” – glasio je jedan od mnogih sličnih novinskih naslova sutradan po okončanju lokalnih izbora u RS i FBiH. Dvostruka neistina! Nijedan od njih nije se ni bio kandidovao za gradonačelnika, a ako se njihova imena uzmu kao personifikacija stranaka koje predvode, obe su u stvari pobedile. To se pogotovo odnosi na SNSD, koji je sa partnerima osvojio najveći broj gradonačelničkih i odborničkih mesta i ukupan broj glasova, plus tri opštine u FBiH, te ostvario bolji rezultat nego na prethodnim lokalnim izborima. O čemu se onda radi? „Nije vest ako pas ujede čoveka, nego ako čovek ujede psa”.
Da je SNSD dobio izbore ne samo u velikoj većini opština u RS nego, kao i obično, i u Banjaluci, to i ne bila nova vijest, nego gotovo monotono  ponavljanje. U novinskim naslovima bi pisalo „prema očekivanju ...”, „i ovog puta ...”, „opet nepobedivi ...”, SNSD–Milorad Dodik. Željni senzacije, mediji su u prvi plan istakli polovičan uspeh u Banjaluci, što je bacilo u senu banalnu informaciju da je SNSD–Milorad Dodik već po ko zna koji put trijumfovao i na ovim izborima. Neobično, međutim, jeste što su iskrivljenoj slici o lokalnim izborima u RS na vlastitu štetu znatno doprineli i sami kadrovi SNSD-a.
Umesto da na konferenciju za medije izađu nasmejanih pobedničkih lica, prvi ljudi stranke su oborenih pogleda, sa maskama na licima slušali lidera koji je razočaran govorio isključivo o Banjaluci, kao da su izbori jedino održani u tom gradu i kao da u Gradskoj skupštini nisu osvojili većinu, što ulogu gradonačelnika čini gotovo ceremonijalnom. Kako objasniti tako neadekvatnu reakciju? – Posle opštih izbora 2018. oko SNSD-a se okupio značajan broj manjih stranaka ili podeljenih stranaka iz opozicije, uključiv njihove lidere, tako se stekao utisak da je vladajuća stranka ostala gotovo bez opozicije do negacije pluralizma. Aspiracije su nerealno porasle, a pokazalo se da novi partneri nisu dovoljno lojalni, da nema dobre igre sa slabim protivnikom, da publika traži nova, sveža lica, da su neophodne savremenije metode i tehnike političke borbe te da birači ponekad hoće promene samo radi promene. Iskušenja kroz koja prolaze velike i dugovladajuće partije.
 Novi gradonačelnik Draško Stanivuković je relativno novo i nasmejano lice. Mladalački drzak i agresivan, on je kao poslanik svojim nekonvencionalnim provokacijama uspeo da iznenadi i zbuni političke autoritete i isprovocira neadekvatne reakcije na ispade „nevaspitanog klinca koji ne poštuje starije kolege i skupštinski poslovnik“.  To se moralo dopasti pre svega mladim i gnevnim ljudima kojima je pun kufer starijih koji ne uzmiču sa političkih funkcija, ali i sredovečnih koji na vlast gunđaju iz zapećka, a ne radi su da se sami politički angažuju. Tako je Draško uspeo da pridobije širok spektar glasača iz najurbanijeg i sve gušće naseljenog centra Banjaluke, koji je inače u dosadašnjem gradonačelniku prepoznavao po habitusu i rezultatima svoga čoveka.
 Uz neosporne lične performanse, Draško je i vrlo stručno pripreman. Konkretno, u predizbornoj kampanji išao je metodom „prodaje od vrata do vrata”, sitnih akcija na lokalu koje birači neposredno osećaju, intenzivnim radom na društvenim mrežama.  A u svoj politički program je, u postmodernom maniru, uključio svega pomalo da se svakom ponešto svidi, pa makar bilo politički nespojivo. Prilikom postizbornog gostovanja na TV u Beogradu preporučivao se napadno dugom tiradom o ljubavi prema Srbiji da bi nadjačao emociju koju je aktuelna vlast u RS već iskazala. U Sarajevu je opet u centru pažnje bila njegova inicijativa za gradnju spomenika „tri vojnika na zajedničkom podestu”, koji nedvosmisleno simboliše imperativ poratnog pomirenja tri nacionalne strane u BiH na putu ka jedinstvenoj državi, što se naravno dopalo bošnjačkoj publici i zapadnim ambasadama. Banjalučanima je obećao besplatan komunalni prevoz, ne vodeći računa da se prvi izbori dobijaju obećanjima, a svi sledeći rezultatima. No, on je već najavio kandidaturu za predsedničke izbore 2022.
Draškov sarajevski kolega Bogić Bogićević ne spada u novu generaciju političara, ni po godinama (67) , ni po političkim referencama (pionirski aktivista, omladinski funkcioner,  sekretara OK SK Centar itd.), ni po ideološkom profilu (reformisani komunista).  Srbi ga „zlopamte” po tome što je kao član Predsedništva SFRJ iz BiH presudnim glasom protiv uvođenja vanrednog stanja, sprečio poslednji pokušaj spasavanja Jugoslavije. U secesionističkim Sloveniji i Hrvatskoj je baš zato dobio visoka državna odlikovanja iz ruku Kučana i Mesića. A Bošnjaci to cene i kao zaslugu za secesiju BiH, protiv volje srpskog naroda u BiH.
 Zanimljivo je da su u Beogradu mlađi koji ne pamte YU agoniju i stariji građanisti njegov izbor doživeli kao veliku vest: „Srbin na čelu grada u kom više nema Srba”, „Bošnjaci izabrali Srbina za gradonačelnika”, „Nešto se pozitivno menja u muslimanskom Sarajevu”. Tzv. građanska opozicija, u prestonici BiH, izbor Bogića je opet doživela kao potvrdu iluzije da je Sarajevo, uprkos jednonacionalnoj strukturi, duhom ostalo multi-kulti.
U kom grmu leži zec?!  Bogić se uklapa u političku orijentaciju bošnjačke opozicije koja jeste protiv vlasti SDA, ali sa njom u potpunosti deli stav: protiv RS i za unitarnu BiH. Ako se među preostalim Srbima u gradu nađe neki pouzdan igrač za bošnjački nacionalni tim, onda je za Bošnjake džek pot! Bogić je srpski politički blizanac Željka Komšića, i da
Bošnjaci mogu da biraju i srpskog člana Predsedništva, kao što biraju hrvatskog, bio bi to on.
  Očigledno, mediji su više priželjkivali senzacionalnu vest iz BiH, dok su birači opet dali glasove aktuelnoj vlasti u opštinama RS, pa i u FBiH. Ali ne zato što su novinari opoziciono raspoloženi nego zato što im je trebala novost „da je čovek ujeo psa”.
Profesor emeritus
    </div>
    <div id="magazin">
Kostim na sceni – i vizija i čarolija
Ime Borisa Čakširana, kostimografa iz Beograda, proteklih decenija nebrojano puta našlo se na špicama najgledanijih domaćih TV serija i filmova. Radio je kostime za glumce u serijama: „Koreni”, „Senke nad Balkanom”, „Kralj Petar Prvi”, „Otvorena vrata”, „Crni Gruja”, „Vratiće se rode”, „Dinastija Obrenović”. Obukao je i aktere filmova: „Ivkova slava”, „Tito i ja”, „Stršljen”, „Kupi mi Eliota”, „Belo odelo”.
Umetniku čije „kreacije” na snimanju i u pozorištima nose najbolji srpski glumci, a mišljenje uvažavaju najveći reditelji nije nimalo bilo dosadno u godini koju je po mnogima „pojela” korona.
– Bez obzira na čitavu situaciju, puno sam radio i skoro sve planirano realizovao – kaže Boris.
Mnogo posla u domaćim serijama
Dodaje da ga u tome nije omeo ni kovid, koji je nedavno preležao, na svu sreću s blagim simptomima. Da završi sve prihvaćene zadatke nije ga omela ni povreda noge, zbog koje se dva meseca kretao uz pomoć štaka.
– Ovih dana privodi se kraju snimanje filma i serije „Toma”. Do kraja godine trebalo bi da se završi snimanje serije „Vreme zla”, po adaptiranom tekstu istoimenog romana Dobrice Ćosića. Trenutno je prekinuto zbog korone snimanje filma „Budi Bog s nama” Slobodana Šijana, ali čim se situacija smiri, nastaviće se – nabraja Boris gde je sve angažovan. Njegove kostime publika će gledati u kratkom filmu „Skup” Marka Pejovića.
Borisovi kostimi oduševili su i najmlađe: u Pozorištu lutaka „Pinokio”, ove jeseni konačno je igrana predstava „Bela Griva”, planirana još za april. Bio je to po mnogo čemu jedinstven pozorišni događaj, pun mašte, kreativnosti. Ne samo da je dizajnirao kostime za glumce, naš sagovornik je izradio i lutke i čitavu scenografiju. Interesantno je da su figure konja rađene u prirodnoj veličini i tako nešto je prvi put viđeno u našem pozorištu.

Glumice u raskošnim kostimima u seriji „Vreme zla” (Foto: Tanjug/United medija/ Aleksandar Letić)

S diplomom beogradskog Fakulteta primenjenih umetnosti, odseka za kostim, Boris je imao je priliku da radi ne samo u Srbiji već i širom regiona, a bio je i deo velikih holivudskih produkcija. Isti osećaj uzbuđenja ne napušta ga dok radi kostime i za pozorište i sedmu umetnost. Ipak, postoji razlika: izrada kostima za pozorišnu predstavu uslovljava živo izvođenje, presvlačenje glumaca, promene na sceni.
Otkriva da je ovaj posao za potrebe filma jednostavniji, ali nekada takođe zahtevan, naročito kada kostimograf mora da vodi računa o detaljima i konceptu.
Kako bi kostimograf iskazao svoju viziju – postigao čaroliju semiotike skrivenim porukama – Boris kaže da presudno zavisi od samog dramskog teksta i, naravno, od dobre pripreme. To od kostimografa zahteva da, pre nego što krene u realizaciju kostima za neki film ili predstavu, obavezno prođe kroz muzejske zbirke, etnografske arhive, drugu istorijsku građu.
Među kolegama naš sagovornik važi za jednog od najboljih kostimografa za dočaravanje epoha. Tako su Borisovi kostimi, koje je kreirao i izradio za TV seriju „Koreni”, ove jeseni bili izloženi u Domu kulture u Aleksincu, u okviru manifestacije „Dani Tihomira R. Đorđevića”. Oni su bili ravnopravni deo postavke s originalnim elementima narodne nošnje, iz depoa aleksinačkog Zavičajnog muzeja na izložbi „Koreni: etno-motivi, blago i nasleđe”.
Tradicionalnu odeću s ovih prostora Boris je sam nosio u mladosti, ali kao aktivni igrač KUD-a „Abrašević”. Ozbiljna povreda sprečila ga je da folklor izabere za profesionali put.
Igru, pre svega savremeni ples, međutim, nije izbrisao iz svog interesovanja i još važnije – angažmana. Boris je i cenjeni koreograf.
– Kasnih devedesetih godina organizovao sam u Srbiji prve seminare savremenog plesa, dolazak stranih pedagoga. Mnogi igrači pamte, pominju to u svojim biografijama. Rekao bih da sam uneo duh sveta u našu sredinu, mada naravno nisam bio jedini – objašnjava naš sagovornik.
Insistirao je na uvođenju visokih standarda u celovečernje predstave savremenog plesa, da igrači nose posebno kreirane kostime, da se postavlja ozbiljna scenografija, video-art i muzika koja je komponovana za te predstave.


Model na reviji posvećenoj profesorki Anđelki Slijepčević (Foto: Belgrade Fashion Week)


Boris svoje poimanje umetnosti, talenat, znanje i rad deli s najranjivijim kategorijama stanovništva kako bi im pomogao, ali i, priznaje, izgradio boljeg sebe. Pokretač je u Srbiji i na internacionalnom nivou plesnih inkluzivnih grupa. Jedan je od osnivača asocijacije IIAN – International inclusive arts network, formirane 2012. godine u Vašingtonu u SAD, čiji je glavni cilj povezivanja umetnika i organizacija koje uključuju osobe s invaliditetom u pozorišni rad i stvaralaštvo. Radio je s izbeglicama iz Etiopije, starim licima, decom s traumama iz ratom zahvaćenih područja; najviše u oblasti inkluzije s osobama s invaliditetom.
Kada je započinjao karijeru, priseća se, roditelji nisu bili srećni što je krenuo umetničkim putem.
– Dugo sam morao da dokazujem da se umetnošću može graditi uspešna profesija – kaže Boris.
U porodici, naime nije bilo umetnika. Majka je bila učiteljica, otac priznati ekonomista. Oboje su imali sklonosti kojima Boris pripisuje razvoj svojih interesovanja za ples i pozorište:
– Majka je mnogo toga šila za sestru i mene dok smo bili mali. Oslikavala je zidove naših soba slikama Diznijevih junaka. Otac je svirao harmoniku i često veselio društvo muzikom. Tako ga pamtim. To je sigurno uticalo na razvoj mog osećaja za pozorište i savremeni ples.
Film o koroni
Proleće ove godine kada smo bili „pod ključem” koristio je kreativno i radno, pripremao dve serije, ali to je bila i prilika da malo predahne.
– Korona mi je otvorila nov pogled na svet, koji je, čini mi se, postao bolji nego što je bio ranije. Kao i sve drugo, i ovo će proći. Mi ćemo biti, nadam se, bolji i svesniji suštinskih stvari koje su životno važne.
Kada bi ovog časa bio angažovan da napravi kostime za film o pandemiji, pitamo ga kakve bi izabrao za glumce?
– Kostim u filmu o koroni morao bi pored sudbinskog i opasnog da nosi elemente svetlosti i energije za buđenje boljeg i kvalitetnijeg života – odgovara optimistično.
Na listi do sada neostvarenih poslovnih želja upisani su mu kostimi za žanr naučne fantastike, horora i stripske fikcije. Možda će izlaskom iz „nove realnosti” po okončanju pandemije dobiti priliku da kostimom publici dočara opaki virus.

U radionici nastaju kostimi koji publici treba da što uverljivije dočaraju prošlost (Foto: Lična arhiva)

Krajiško poreklo
Prezime Čakširan je veoma staro.
 – Sestra je istraživala i došla do podatka da potiče iz drevne Indije. Odnosi se na posebnu vrste pantalona. Preci su nam živeli u Krajini, otac je rođen u Kordunskom Ljeskovcu. Malo selo, uništeno u poslednjem ratu. Više ne postoji. Živo je i dalje u mom sećanju. U uspomenama iz detinjstva – jahanje neosedlanih konja, obilnim kišama od kojih smo se skrivali u pećinama, kupanja u hladnoj reci Korani – priseća se Boris.
Kolekcionar
Boris Čakširan priznaje da nema vremena da se posveti modi, iako mu je velika ljubav. Ponekad uspe da bude deo grupnih revija. Prošle godine bio je u odabranom timu kreatora za reviju modela inspirisanih i posvećenih divi srpskog glumišta Mileni Dravić.
Osim toga, pasionirano skuplja umetničke predmete: ima mini-kolekcije slika i ikona Bogorodice, brojanica; voli staro staklo i keramiku. Posebno mu je draga kolekcija replika kineskih skulptura konja, iz perioda Ming i Han dinastije.
Obukao i Breda Pita
Kostime Borisa Čakširana na filmu do sada su nosili i Bred Pit, Nastasja Kinski, Denis Kvejd.
Breda Pita je upoznao na početku karijere, krajem osamdesetih, kada je glumac snimao film „Tamna strana sunca” Bože Nikolića u okolini Beograda. Sarađujući s rediteljem Gagom Antonijevićem na filmu „Spasitelj” iskusio je rad po holivudskim standardima, ali kategorično kaže da se ne kaje zbog povratka u Srbiju.
– Odavno sam odlučio da se ne kajem ni zbog čega. Mnogi gradovi u svetu bili su mi dom, na nekoliko dana, nekoliko meseci, pola godine. Sarađujem s umetnicima iz brojnih zemlja i uvek se osećam kad odem negde da tamo i pripadam. Ipak, moj dom je u Beogradu, tu su moji prijatelji.
Boris otkriva da ima plan za dane kada se bude umorio od užurbanih i stresnih snimanja – posvetiće se modi i slikarstvu.

Zoran Milivojević za „Politiku”: Psihičko nasilje
Danas se veoma često koristi pojam „nasilje” u veoma različitim značenjima, tako da je pojam postao preterano obuhvatan i zato nejasan i zbunjujući.
Reč „nasilje” dolazi od „na silu”, ali treba znati da nije svaka primena sile isto što i nasilje. U pravnoj teoriji pod nasiljem se podrazumeva nelegitimna primena sile. To znači da je svaka nezakonita, nemoralna, štetna, nerazumna primena sile – nasilje. To isto tako znači da postoje situacije u kojima je primena sile legitimna i zato nije nasilje. Na primer, kada se neko fizičkom silom suprotstavlja fizičkom napadu (samoodbrana ili nužna odbrana) ili kada fizičkom silom brani neku osobu od nasilja.
Zastrašivanje silom
Svako ljudsko biće ima pravo da se silom odbrani od nasilja. Nasilje počinje prvim udarcem, a samoodbrana uzvraćenim udarcem. U ovakvoj situaciji je jasno da napadač vrši nasilje, a da žrtva vrši samoodbranu. Međutim, u školama, prema nekim izveštajima, za nasilnika se proglašava i učenik koji se branio od fizičkog nasilja. To je kao da u slučaju silovanja izjednačite i podjednako osuđujete napad silovatelja i žrtve koja se brani fizičkom silom.
Da bi nešto bilo proglašeno za silovanje nije potrebno da postoji stvarna primena sile, dovoljno je da postoji zastrašujuća pretnja njene primene. Na primer: Ako ne skineš gaće, iskopaću ti oba oka. Naravno da je i u tom slučaju seksualni čin koji usledi pravo silovanje. Zbog toga u nasilje, to jest fizičko nasilje, ne ubrajamo samo vršenje fizičke sile, nego i zastrašivanje njenom primenom.
Kako ne postoji psihička sila, onda je pojam „psihičko nasilje” veoma nategnut. On se uglavnom odnosi na razne oblike maltretiranja: pretnje, omalovažavanje, ponižavanje, ismevanje, zastrašivanje, ucenjivanje, proklinjanje, itd. Svi ovi oblici maltretiranja mogu biti izgovoreni direktno i otvoreno, ali mogu biti i na implicitnom nivou komunikacije, prikriveni, odeveni u različite ironije, cinizme i sarkazme.
Ako bismo „psihičko nasilje” definisali kao oblik ponašanja, onda bi svako od nas mogao da zaključi da je bar jednom dnevno, u javnosti, saobraćaju, poslu ili u krugu porodice bio žrtva nečijeg „psihičkog nasilja”. Međutim, i takva definicija je mnogo bolja od one koja „psihičko nasilje” ne definiše kao objektivno ponašanje druge osobe, nego kao subjektivni doživljaj „žrtve”. U ovoj drugoj definiciji nad vama vrši „psihičko nasilje” svako ko vas maltretira i sve ono što vas uznemirava, ruši vaš spokoj i duševni mir. U ovom slučaju nije važno šta je drugi uradio, nego je važno samo kako se osećate, što je u skladu s ideologijom postistine.
Svako maltretiranje je zapravo komunikacija koja se odvija u datom komunikacijskom polju. Za identifikaciju „psihičkog nasilja” ključno je da li osoba koja je predmet maltretiranja može ili ne može da napusti dato komunikacijsko polje ili takav odnos.
Ukoliko osoba iz nekog objektivnog razloga ne može da napusti takvo polje ili odnos, onda je zaista reč o psihičkom nasilju. To se prvenstveno odnosi na decu, to jest osobe do 18. godine, invalide, bolesnike, veoma stare osobe i slično. Ali ako je osoba funkcionalno odrasla, što znači da može da napusti takav odnos, a to ne čini, onda ona ima svoj deo odgovornosti, jer umesto da izabere da napusti odnos u kojem je maltretirana, ona bira da ostane u datom odnosu i da trpi maltretiranje.
Izuzetak su one situacije u kojima funkcionalno odrasla osoba ne može da izađe iz komunikacijskog polja, bilo zbog toga što je druga osoba prati, uhodi i proganja, bilo zbog toga što joj oduzima slobodu kretanja, bilo da je zastrašuje ubistvom ili oduzimanjem dece. I to su situacije u kojima žrtve treba zaštititi.
Konflikti u braku
Kako država uređuje odnose u javnoj sferi društvenog života, ona propisuje da svaki zaposleni ima pravo na dostojanstvo i da ne sme biti žrtva šikaniranja, ali porodični odnosi su privatna sfera i država ne bi trebalo da se mnogo meša u tu vrstu odnosa, jer bi narušila privatnost i slobodu pojedinaca i postala bi totalitarna država.
Zašto, na primer, supružnici maltretiraju i trpe maltretiranje? Zato što žele ili se nadaju da će se onaj drugi promeniti i postati onakav kako misle da treba da bude. Ako je u korenu maltretiranja duboki konflikt, najbolje rešenje ili da idu na bračnu terapiju i reše konflikt ili da se prijateljski razvedu, ukoliko je rešenje konflikta nemoguće.
    </div>
    <div id="sport">
Partizan prodaje virtuelne ulaznice za utakmicu protiv Mladosti, prihod u humanitarne svrhe
Fudbalski klub Partizan pozvao je navijače da kupe virtuelne ulaznice za utakmicu protiv Mladosti iz Lučana u 19. kolu Super lige Srbije, kako bi se prikupila pomoć za bolesnog dečaka Dejana Radojčića.
Zbog pandemije korona virusa zabranjeno je prisustvo publike na stadionima.
„Kako bi FK Partizan sa svojim navijačima nastavio tradiciju donacija i humanitarne pomoći onima kojima je to potrebno, pozivamo vas da kupite svoju virtuelnu ulaznicu za meč u sredu FK Partizan - FK Mladost Lučani i tako pomognemo malom Dejanu Radojčiću koji živi bez oba roditelja sa ozbiljnim zdravstvenim problemima”, navodi se na sajtu Partizana.
Na sajtu „www.ticketline.rs” prodavaće se virtuelne ulaznice po cenama od 200 dinara za južnu, istočnu i zapadnu tribinu i 400 dinara za mesto u loži na istoku i zapadu.
Zainteresovani bi trebalo da izaberu svoje mesto na stadionu, da izaberu kao vrstu ulaznica PDF ulaznicu, odaberu način plaćanja onlajn karticom, a zatim će na mejl koji je naveden prilikom plaćanja stići PDF ulaznica.
Partizan je pozvao navijače da odštampaju svoju PDF ulaznicu i postave je ;na svoj otvoren instagram profil uz #virtuelnekartafkpartizan.
„Prihod od kupljenih ulaznica ide za pomoć malom Dejanu. ;Ako ne možemo fizički da budemo zajedno, ujedinjeni možemo sve”, saopštio je Partizan, prenosi Beta.

Džajić: Milan je protivnik za navijače
Milan je protivnik za naše navijače i mnogo bi nam značilo ukoliko bismo mogli da igramo pred publikom, rekao je danas počasni predsednik FK Crvena zvezda Dragan Džajić.
Crveno-beli će u šesnaestini finala Lige Evrope igrati protiv Milana, odlučeno je žrebom u Nionu. Prvi meč je na programu 18. februara na Marakani, dok će sedam dana kasnije biti odigran revanš.
„Pre početka žreba za šesnaestinu finala Lige Evrope rekao sam da su svi potencijalni protivnici teški. To su klubovi koji imaju fenomenalne rezultate u svojim zemljama, koji su ih doveli do takmičenja u Evropi. Što se tiče Milana, radi se o velikom klubu, ove godine su u usponu u italijanskom fudbalu, posle nekoliko godina u kojima nisu imali dominantnu ulogu. Protivnik je za naše navijače, ali i za Evropu veliko ime. Mnogo bi nam značilo ukoliko bismo mogli da igramo pred publikom”, rekao je Džajić za klupski sajt.
Treća Zvezdina zvezda ne krije zadovoljstvo zbog činjenice da šef stručnog štaba Dejan Stanković odlično poznaje italijanski fudbal i upravo taj podatak smatra kao veliku prednost.
„Što se tiče samog ishoda rano je da se govori o tome. Crvena zvezda se sastajala sa Milanom i pružala dobre partije, svi se sećaju tih utakmica. Najbitnije u ovom trenutku je da se smo u šesnaestini finala Lige Evrope i prisutni među najvećim evropskim ekipama. Igračima će mnogo značiti ovakve utakmice u kojima stiču iskustvo”, rekao je Džajić, prenosi Tanjug.
Prednost je što je šef stručnog štaba Dejan Stanković toliko godina proveo u italijanskom fudbalu, koji odlično poznaje, naveo je Džajić.
„Sigurno da će učiniti sve da Crvena zvezda bude dostojan rival Milanu. Fudbal je na ovim prostorima uvek u hendikepu u odnosu na evropski, s obzirom na velike pauze. Verujem da će Dejan Stanković na pravi način pripremiti ekipu i spremno dočekati utakmicu”, zaključio je Džajić.

Srbija bez selektora, Tumbaković smenjen
Ljubiša Tumbaković više nije selektor fudbalske reprezentacije Srbije, odlučeno je na sednici FSS-a, preneli su domaći mediji.
Izvršni odbor Fudbalskog saveza Srbije očekivano je izglasao smenu Tumbakovića na današnjoj sednici.
"Orlovi" će izvesni period biti bez selektora, pošto Savez nije uspeo još da pronađe novog stratega ili da dogovori sa njim sve uslove.
Tumbaković je na mestu selektora Srbije proveo godinu i po dana.  
Uskoro se očekuje potvrda od strane FSS-a, preneo je RTS.

Zvezda protiv Milana u Ligi Evrope
NION - Fudbaleri Crvene zvezde u 1/16 finala Lige Evrope igraće protiv italijanskog Milana, odlučeno je danas žrebom u Nionu.
Biće to duel dva bivša šampiona Evrope, koji su odigrali nekoliko čuvenih mečeva, posebno 1988. godine kada je „magla” sačuvala italijanski klub.
Poslednji put sreli su se u kvalifikacijama za Ligu šampiona 2006, Milan je bio bolji, a potom osvojio titulu prvaka Evrope.
Zvezda će dočekati Milan 18. februara 2021, a sedam dana kasnije gostovati u Milanu, prenosi Tanjug.
Stanković: Biće spektakl, nadam se sa navijačima
Ne plašimo se nikoga, ali poštujemo svakoga. Realista sam u životu, svestan sam da nemamo pravo da pretimo, ali nećemo odustati.
Tražićemo naše šanse i „biće borba neprestana”, rekao je trener fudbalera Crvene zvezde Dejan Stanković nakon što je žreb za 1/16 Ligu Evrope „spojio” crveno-bele sa italijanskim Milanom.
„Snažan protivnik. Juče sam gledao utakmicu između Milana i Parme, gde je Parma odigrala fenomenalno, ali je Milan svo vreme bio dominantan. Lideri su na tabeli u Seriji A, a ne treba trošiti vreme za priču o njihovoj istoriji i o tome kakav su faktor u evropskim takmičenjima”, rekao je Stanković za klupski sajt.
Zvezdin trener je svojevremeno u dresu Intera imao diosta uspeha protiv gradskog rivala.
„U poslednjih par godina prolaze kroz tranziciju, ali utisak je da su u ovoj sezoni pronašli ravnotežu. Sa trenerom Piolijem su dobili dosta toga, radi se o odličnom stručnjaku. Biće spektakl, nemam dilemu. Voleo bih da se nešto promeni do tada što se tiče navijača. Kada bi mogli da igramo na punoj Marakani... To je nešto što priželjkujemo”, istakao je Stanković.
Respektuje Stanković sedmostrukog šampiona Evrope, ali se ne plaši.
„Oni će nastaviti da igraju prvenstvo, ali nas čeka pauza i mogućnost da se još bolje spremimo. Bićemo svežiji, odradićemo i pripreme. Opet, Milan je dobar tim, čekaju nas dve utakmice, nadigravaćemo se”, poručio je Stanković, prenosi Tanjug.

Javor i TSC igraju 19. decembra
Odloženi meč fudbalera Javora i TSC-a u 17. kolu Super lige Srbije biće odigran 19. decembra, saopšteno je danas.
Meč je zakazan za 19. decembar u 13.00, navodi se u saopštenju Super lige.
Utakmica Javora i TSC-a trebalo je da bude odigrana 6. decembra, ali je odložena na zahtev gostujućeg tima zbog velikog broja članova ekipe koji su bili zaraženi korona virusom, prenosi Beta.
    </div>
    <div id="vesti">
U Crnoj Gori preminule tri osobe, Grčkoj 62 a u Severnoj Makedoniji 26 umrlih
PODGORICA - U Crnoj Gori je u poslednja 24 sata registrovano 377 novozaraženih korona virusom i tri smrtna slučaja, saopštio je Institut za javno zdravlje.
Testirano je 1.259 uzoraka na novi korona virus.
Najviše novozaraženih je u Podgorici - 148.
Ukupan broj preminulih povezanih sa KOVID-19 infekcijom od početka juna je 576 a od početka godine 585.
 
U Grčkoj 639 novozaraženih, preminule 62 osobe
ATINA - U Grčkoj je registrovano 639 novih slučajeva korona virusa, a preminule su 62 osobe.
Najviše novoobolelih - 184, je iz oblasti Atike, šire oblasti atinske regije, a 163 iz Soluna, piše dopisnik agencije MIA iz Atine.
U grčkim bolnicama na odeljenju intenzivne nege, 558 pacijenata je priključeno na aparate, šest od jučerašnjeg preseka.
Zdravstveni zvaničnici ističu da je grčki zdravstveni sistem pod velikim pritiskom, podvlačeći da bi tokom predstojećih praznika građani trebalo da posebno pripaze na to s kim su u kontaktu.
Od početka epidemije u Grčkoj je zaraženo 125.173 osobe, a preminulo je 3.687 obolelih.
 
U Severnoj Makedoniji 213 novoobolelih, preminulo 26 osoba
SKOPLjE - U Severnoj Makedoniji je danas, od 741 testiranog uzorka, na kovid-19 pozitivno 213, što je znatni pad u odnosu na juče registrovanih 613 novooboeleih, saopštilo je Ministarstvo zdravlja.
Od poslednjeg preseka preminulo je još 26 osoba, prenosi agencija MIA.
Više od polovine novozarženih je iz Skoplja - 103.
Aktivnih slučajeva u Severnoj Makedoniji je 21.658, od čega je više od pola u glavnom gradu - 11.307.
Od početka pandemije u Severnoj Makedoniji je registrovano skoro 74 hiljade obolelih. Oporavilo se 50.046, a u taj broj je uključeno i 632 današnjih izlečenih.
Ukupno je preminulo 2.174 osoba od posledica infekcije korona virusom.
Do sada je testirano 365.599 građana, prenosi Tanjug.

Lavrov: Rusija podržava Dejton, vreme da visoki predstavnik ode
SARAJEVO - Ministar spoljnih poslova Rusije Sergej Lavrov rekao je večeras u Istočnom Sarajevu da Rusku Federaciju i Republiku Srpsku vežu bliske i dobre veze i da se Rusija zalaže za saradnju sa narodima u BiH.
Lavrov je na zajedničkoj konferenciji za novinare sa srpskim članom i predsedavajućim Predsedništva BiH Miloradom Dodikom, rekao da Rusija podržava principe Dejtonskog sporazuma i poziva sve da poštuju ovaj sporazum.
On je posle sastanka sa Dodikom jasno poručio da svaki pokušaj rušenja Dejtonskog sporazuma može izazvati najozbiljnije rizike i posledice.
''Osnovni principi zahtevaju da svi problemi u BiH budu rešeni unutrašnjim političkim dijalogom, bez stranog mešanja'', istakao je šef ruske diplomatije.
Lavrov je rekao i da je „sazrelo pitanje o zatvaranju Kancelarije visokog predstavnika, jer BiH nije potreban međunarodni protektorat u vidu visokog predstavnika, prenosi Tanjug.
On je istakao da je primljena na znanje odluka Republike Srpske o vojnoj neutralnosti, te da Rusija smatra da je ova odluka ispravna.
Lavrov je dodao i da je Rusija spremna za nastavak saradnje sa RS i BiH u borbi protiv pandemije korona virusa, uključujući i aspekt koji se odnosi na nabavku ruske vakcine.
 
Dodik dočekao Lavrova u Istočnom Sarajevu
ISTOČNO SARAJEVO - Šef ruske diplomatije Sergej Lavrov stigao je večeras u Istočno Sarajevo, gde su ga dočekali srpski član i predsedavajući Predsedništva Milorad Dodik i predsednica Srpske Željka Cvijanović, preneo je portal Srpskainfo.
Lavrov je dolaskom u Istočno Sarajevo započeo dvodnevnu posetu BiH, Srbiji i Hrvatskoj.
Nakon razgovora sa zvaničnicima Srpske, očekuje se obraćanje Dodika i Lavrova novinarima.
 
Bajden: Dejton doneo mir, ali posao nije u celosti završen
VAŠINGTON - Novoizabrani predsednik SAD Džozef Bajden poručio je da je Dejtonski sporazum doneo mir u Bosni i Hercegovini, reafirmisao njen suverenitet, teritorijalni integritet i nezavisnost, ali i da četvrt veka kasnije nije u celosti završen posao, kako je naveo, po pitanju pravde, pomirenja, kao i kreiranja funkcionalne multietničke BiH.
Kako je Bajden istakao, a preneto na sajtu novoizabranog predsednika „buildbackbetter.gov” „videli smo kako nacionalizam pobeđuje državni interes uz bogaćenje nekolicine, a ne provođenje reformi u korist većine” i poručio da je da je „godišnjica prilika je za sve strane da razmisle o svjetlijoj budućnosti i da se ponovo obavežu na teške, ali nužne korake za izgradnju potpuno funkcionalne BiH za sve njene građane”
Kao predsednik, dodaje on, očekujem saradnju sa međunarodnom zajedničkom i građanima BiH kako bismo konačno postigli obećanje iz Dejtonskog sporazuma, kao što je prosperitetna, ali i demokratska Bosna i Hercegovina u srcu Evrope - celovita, slobodna i mirna.
Dodao je da se pridružuje međunarodnoj zajednici i građanima BiH u obeležavanju 25. godina od potpisivanja Dejtonskog sporazuma, koji je, prema njegovim rečima, doneo kraj kod jednog od najgorih sukoba na evropskom kontinentu nakon Drugog svetskog rata, prenosi Tanjug.
„Na ovaj dan obeležavamo napore mirotvoraca, iako istovremeno žalimo za izgubljene 100.000 života i preko milion raseljenih”, naveo je Bajden.

Palmer se nada da će DPS biti konstruktivna opozicija
PODGORICA - Zamenik pomoćnika državnog sekretara SAD i specijalni predstavnik za Zapadni Balkan Metju Palmer pohvalio je mirnu demokratsku tranziciju vlasti u Crnoj Gori i dodao da je to pozitivan primer za region.
U video razgovoru sa predsednikom Milom Đukanovićem, Palmer je izrazio nadu da će Demokratska partija socijalista igrati konstruktivnu ulogu u opoziciji, saopštila je Ambasada SAD u Podgorici na svom tviter nalogu.
Kako je preneo portal RTCG, Palmer i Đukanović su razgovarali i o aktuelnoj situaciji u Crnoj Gori nakon parlamentarnih izbora, očekivanjima od buduće kohabitacije, daljoj ulozi crkve i nastavku saradnje dve zemlje.
Đukanović je, navodi se, zahvalio američkom zvaničniku na inicijativi za posetu Crnoj Gori u ovom formatu u uslovima pandemije, kao potvrdi kontinuiteta dijaloga dve prijateljske i partnerske zemlje.
Ponovio je očekivanje da će nova vladajuća većina sprovesti u delo iskazanu posvećenost evropskim integracijama, članstvu u NATO i sprovoditi odgovoran odnos prema tim procesima.
Na interesovanje Palmera u pogledu dalje saradnje i komunikacije dve zemlje u uslovima kohabitacije, Đukanović je rekao da je partnerstvo između SAD i Crne Gore starije od bilo koje vlasti, preneo je Tanjug.
On je pozdravio nameru američke administracije da nastavi komunikaciju sa svim strukturama vlasti i relevantnim strukturama društva na temeljima dobrih dosadašnjih postignuća.
„Dalja podrška SAD, biće posebno važna u savladavanju ključnog deficita u zemljama regiona, pa i Crnoj Gori, vladavini prava. Ta podrška i do sada je bila veoma važna”, istakao je Đukanović.

Vesna Bratić, prva „ćirilična” ministarka u Crnoj Gori
PODGORICA – Nakon trideset godina ćirilica se „javnula” iz Ministarstva prosvete, nauke i kulture, nakon što ju je to isto ministarstvo proteralo iz obrazovnog sistema, iz javnih i zvaničnih korespodencija a ustoličilo kao zvanično pismo latinicu sa još dva slova.
Ćirilica se pojavila na fejsbuk nalogu crnogorskog Ministarstva prosvete, nauke, kulture i sporta, Vesne Bratić, i to će biti jedino pismo na kom će komunicirati.
To je izazvalo radost i podršku korisnika društvenih mreža, koji su iskazali podršku prvom, dugoočekivanom potezu ministarke Bratić. Sve poruke sa društvenih mreža mogle bi se svesti u jednu:
‒ Narode, evo radosti Njegoševog pisma, evo povratka „Oktoihu”, korenima Crne Gore, evo pisma s kojim je sve do pre desetak godina napisano u Crnoj Gori... Sada je jasno zašto su se crnogorski nacionalisti drvljem i kamenjem bacali na imenovanje Bratićke za ministra, jer nije ničiji sluga...
Podsetimo, nakon što je Vesna Bratić postavljena za ministra prosvete, nauke, kulture i sporta, odmah se našla se na meti neprimernih, često primitivnih i zlonamernih komentara, a sakupljale se i peticija kako bi se zaustavilo njeno imenovanje. Premijer Zdravko Krivokapić nije uvažio njihove zahteve.
 Mnogi veruju da je potez Bratićke najava da je došao kraj marginalizaciji ćirilice, njenom progonu kao i srpskom jeziku.
 „Obradovala me vest da vaskrsava ćirilica u Ministrastvu prosvete Crne Gore. Nadam se da će ćirilica zauzeti svoje pravo i prirodno mesto i u drugim institucijama odakle je proterana. Time se čuva čast Crne Gore u porodici evropskih naroda. Ćirilica je stvorila Crnu Goru, a latinici ionako nije tesno”, rekao je za našu novinu profesor i književnik iz Podgorice, Andrija Radulović.
Ugledni jezikoslovci, akademici, profesori, pisci i brojni intelektualci iz Srbije, Crne Gore i Republike Srpske već decenijama ne razumeju zašto je vlast Mila Đukanovića ćirilicu proglasila nepodobnim pismom. Takav genocid nad ovim pismom i srpskim jezikom nije učinio nijedan okupator i osvajač od doba Turaka do dolaska na vlast Demokratske partije socijalista Mila Đukanovića i Socijal demokratske partije Ranka Krivokapića.
Upravo iz te ideološke matrice montenegrizma, dukljanstva koji negira ne samo pismo i jezik već i Srpsku pravoslavnu crkvu u Njegoševoj Crnoj Gori, iznedrio se pokret nacionalista koji brišu istoriju nekim novim slovima, azbukom i rečnikom crnogorskog jezika koji je u 85 odsto prepisan iz rečnika hrvatskog jezika. Uklonjeno je sve što bi moglo potvrditi čak i jezičke i kulturne veze između naroda Srbije i Crne Gore.
U proterivanju ćirilice i srpskog jezika iz obrazovnog sistema Crne Gore najznačajniju ulogu imali su i pojedini profesori iz Novog Sada i Beograda koje je Ministarstvo prosvete plaćalo desetinama hiljada evra da dovrše politički projekat jezičke asimilacije Srba i Crnogoraca, koji su se na prošlom popisu izjasnili da govore srpskim jezikom, njih preko 72 odsto. Sada se očekuje, bar tako poručuju brojni intelektualci ‒ pisci, profesori i nevladin sektor, da ministarka Bratić mora učiniti javnim sve plaćene stručnjake za krivotvorenje istorijskih istina i zatiranja indetiteta jednog naroda sa zajedničkim imeniteljem ‒ pravoslavnog.

Mini balkanska turneja Lavrova završava u Hrvatskoj
ZAGREB - Hrvatska je, posle BiH i Srbije, treća država regiona koju će posetiti šef ruske dipomatije Sergej Lavrov, a zagrebački Večernji list piše da je to prva poseta ruskog ministra spoljnih poslova posle 15 godina.
Navodi se da Lavrov u Zagreb dolazi u utorak uveče i da je planirano da se sastane sa predsednikom i premijerom, Zoranom Milanovićem i Andrejem Plenkovićem i hrvatskim kolegom Gordanom Grlićem Radmanom.
Povod dolaska Lavrova u Zagreb je, piše list, otvaranje nove zgrade Ambasade Ruske Federacije. Tokom posete Lavrov će, navode, potpisati program kulturne saradnje i „poslednji plan” konsultacija između hrvatskog i ruskog Ministarstva spoljnih poslova.
Dolazak Lavrova na mini turneju u BiH, Srbiju i Hrvatsku ovog puta se poklopio sa 25. godišnjicom Dejtonskog mirovnog sporazuma, kontatuje Večernji.

U Sloveniji najmanje novozaraženih od oktobra
LjUBLjANA – Prema podacima slovenačke vlade za nedelju 13. decembar, manje od jedne četvrtine od ukupnog broja testiranih u Sloveniji bili su pozitivni na korona virus, tj. njih 413, što je najmanji broj evidentiran još od početka oktobra.
Ukupan broj potvrđenih slučajeva od početka pandemije u dvomilionskoj Sloveniji je 96.727, u poslednja 24 sata 43 kovid pacijenta su izgubila bitku sa bolešću, ukupno 2.107, preneo je Tanjug.

Nova crnogorska vlada neće ukinuti sankcije Rusiji
PODGORICA – Nova crnogorska vlada neće uknuti sankcije Rusiji, jer želi u Evropsku uniju, izjavio je ministar spoljnih poslova Đorđe Radulović.
Radulović je to rekao za podgoričke Vijesti, precizirajući da bi formalno-pravno i tehnički sankcije Rusiji mogle biti odmah ukinute.
On smatra da sankcije Rusiji više povređuju sentiment određenog broja ljudi kojima je Rusija bliska, nego samu Rusiju, prenosi Tanjug.
Radulović je rekao da u potpunosti ima razumevanje za te ljude, ali da oni moraju da znaju da uvođenjem sankcija Crna Gora, kako je kazao, ne objavljuje rat Rusiji.
„Nismo neprijatelji Rusije i obavestio sam ruskog ambasadora u razgovoru da sankcije ostaju na snazi, ali da ćemo da tražimo saradnju u svim oblastima koje ne narušavaju naše evropske strateške prioritete”, naveo je Radulović.

Dodik: Primiću rusku vakcinu protiv koronavirusa
BANjALUKA – Predsedavajući Predsedništva BiH Milorad Dodik izjavio je da će, kada je reč o vakcinaciji protiv koronavirusa, primiti rusku vakcinu, jer iza njene izrade stoji država.
Dodik je rekao da će sa šefom ruske diplomatije Sergejem Lavrovim, koji danas stiže u posetu BiH, razgovarati o ruskoj vakcini za Republiku Srpsku.
„Republika Srpska je stala u red i mislim da je u vrhu tog reda da dobije vakcinu. Biće i nekih drugih vakcina. Što se mene tiče, ja ću primiti rusku. Verujem u to, ne verujem u komercijalne priče koje dolaze sa Zapada. Ovde vakcinu pravi država”, rekao je Dodik za RTRS, preneo je Tanjug.
On je ukazao da ima svakakvih spekulacija, da će vakcine koje dolaze sa Zapada uticati na sterilitet i na mnogo toga drugog.
„Naravno ne možete da znate, jer niste ni kreirali tako nešto. Ali, moj pristup će biti ovakav”, rekao je Dodik.

Kafići zatvoreni, kafa i čaj na štandu ispred
I poslednje svetlo u prestoničkim lokalima se ugasilo. Reka ljudi slila se niz Knez Mihailovu ulicu. Svetlucaju zlatne i plave zvezde, blešte bele kočije oko kojih se vrzmaju mališani i zastaju da se fotografišu sa Deda Mrazom. Još koji minut čarolija će trajati, pomislio bi neki posmatrač, restorani i kafići su zatvoreni, decembar, hladno je, sugrađani su laganim korakom pošli svojim domovima. Kad ono, međutim! Ispred jednog od lokala skoro ni od kuda stvori se štand. Tek što je poslednji gost napustio restoran, vrata se širom otvoriše, a konobari izneli sve što je potrebno – aparat za kafu, tablu na kojoj su ispisane cene...
Prolaznici zastaju i premišljaju se šta da popiju u hodu – kafu, čaj, kuvano vino, sok ili pojedu neki slatkiš. Duž glavne pešačke zone, ali u okolnim ulicama, mogli su se videti slični prizori ispred lokala – improvizovani šalteri, stolovi na kojima su poređane kesice sa šećerom, kašičice, salvete i sve što je potrebno da gosti budu zadovoljni uslugom. Iza stakla tinja prigušeno svetlo, naziru se samo uposleni konobari. Narudžbine pljušte, sugrađani pristižu, zastaju kraj stolova i razgledaju cenovnike. Tu i tamo na biciklu proleti i poneki dostavljač hrane.

Prodavci pečenog kestenja, kokica, kukuruza, raznih svetlucavih drangulija u duhu novogodišnjih praznika, nekoliko uličnih svirača i jedan mađioničar. Svi su tu. Knez Mihailova kao da je postala utočište za sve one koji su ostali željni druženja u prestoničkim kafićima i restoranima. Smeh, čavrljanje, šaputanje, sve vrvi od veselog žamora...
I da već mesecima ne traje borba protiv smrtonosnog virusa, ovaj prizor bio bi vredan divljenja. Međutim, u trenutnim okolnostima, kada svakog dana nekoliko desetina ljudi izgubi bitku sa koronom, ledi krv u žilama. Ludost, hrabrost, prkos? Sve dok virus hara, preteći da ugrozi nas, naše najmilije, ne bi bilo naodmet zapitati se da li je toliko teško sitna zadovoljstva ostaviti za neka bolja vremena.

Kad fajront „zvoni” u pet po podne
Veoma je težak zadatak pred autorom teksta ispod glavnog nadnaslova koji glasi „Noćni život beogradskih kafana”. Koji „crni” noćni život koji se završava u pet po podne? Jedino što je zimsko vreme, sunce rano zalazi, pa može da se kaže ono čuveno: „Ostao sam u kafani do mraka.” O čemu pisati, s kim razgovarati, kad je svima u glavi samo ovo zlo koje hara planetom? Nada postoji i svi su nekako bojažljivo uvereni da će se život vratiti i u firme što proizvode stvari neophodne za život, ali i u kafane, koje su odavno deo života pod ovim našim nebom.
I zaista jesu, na nečiju sreću ili žalost, ali toliko su postale sastavni deo našeg načina življenja da ih je jednostavno nemoguće odvojiti od svakodnevice. O fenomenu kafana u Beogradu mnogi su pisali. Ali pre ovog zla. Nismo primetili da se neko upustio u analizu gradskih restorana u vreme virusa korona. Nije ni uputno ‒ ljudi umiru u bolnicama, tresu se u svojim domovima, a sad da pišemo o kafanama. Ali život teče, jedan je, nema reprizu.


Pevačica u restoranu „Volan” na Ibarskoj magistrali (Foto Željko Sinobad)


Šta je to sve epidemija promenila kada je reč o izboru u koju ćemo kafanu otići? Mnogo toga. Na primer ‒ veličina objekta. U drugi plan pala je ranija popularnost, već potvrđeni kvalitet hrane i pića i usluge, užarena atmosfera... Džaba sve to ako je prostor mali i ako vas od susednog stola deli pola metra.
‒ Sada su u modi „korona kafane”, velike, prostrane, one koje su nekako uvek bile neprivlačne baš zbog te svoje grandioznosti, neke vrste otuđenosti društava za stolovima. Sada je drugačije. Pre epidemije se znalo: kada vidite praznu kafanu, što dalje od nje jer tu nešto ne valja, a kada ugledate gužvu, strpljivo sačekate slobodan sto. Sad je suprotno: traži se što veća i što praznija ‒ smatra Zoran Zoka Mitrović, privatnik kome nisu strane beogradske „biblioteke” u kojima, kaže, čita više „knjiga” na dan.
Prošlo je, zapaža Mitrović, vreme konobara koji su hemijskom olovkom ispisivali narudžbine i „presuđivali” koliko ste dužni. Nema više, Dinkić uveo fiskalne račune, i sad se plaća zaista onoliko koliko se popilo i pojelo.
‒ Nemam mnogo poverenja u ljude koji jasno pokazuju da ne vole kafanu. Stalno mi je to u glavi, to je neko pametan rekao, ali nisam ni „jagnje” da verujem svakome ko sedne za kafanski sto. Ima čitava jedna grupacija mladih ljudi koje zovemo „kapučino generacija” jer će uvek radije izabrati da sa vama porazgovaraju u nekom od centralnobeogradskih kafića sa staklenim stolovima nego da uđu u kafanu. Ipak, ne oduševljavaju me ni oni obožavaoci takozvanog kompleta koji se sastoji od kafe, kisele vode i vinjaka. U njihovom društvu šoljica s kafom se vrlo brzo stavlja u stranu, često nepopijena, i nastavlja se sa nekim kratkim dok ne dođe trenutak da se pređe na nešto „lakše”, a to je naravno pivo ‒ priča Mitrović.

Noćno prelistavanje jutarnjih novina (Foto Željko Sinobad)

Pripadnici „kapučino generacije” su lažni boemi ‒ u kafane odlaze samo na periodično organizovana okupljanja, muziku naručuju iako nijednu strofu pesme ne znaju, piju da bi bili viđeni kako „potežu”, vole da izgovore rečenicu: „E, kakve su nekad kafane bile”, iako su tada igrali klikere ispred ulaza, uvek prvi napuštaju društvo, a u kafanu će sledeći put ući baš kada budu morali...
‒ Sedim u ugostiteljskom objektu sa drugarom i između dva pića on me pita: „Brate, da li smo mi boemi?”, a ja odgovaram, kao da nekog citiram, zvuči pametno: „Jesmo. Mi u kafani nismo samo da bismo ždrali i šljokali. Ovde skupljamo informacije, dolazimo na neke ideje, upoznajemo ljude, sklapamo poslove.” Pa, da. Prošle nedelje sam napravio super „dil” sa tipom iz Novog Sada, nadam se da nastavljamo saradnju – priča Mitrović.
Voli da uveče izlazi u restorane, ali uz jedno pravilo – sa pićem obavezno mora da ide nešto za jelo, zvalo se to meze ili deset s lukom, nije bitno. U suprotnom, smatra Zoran, ipak se sve pretvori u „lokanje” koje ne donosi ništa dobro. Priznaje da je dobar štos njegovog kuma koji voli da kaže: „Daj da nešto popijemo, da nas ne uhvati meze”, ali ipak se pridržava svojih pravila.
A kafanski noćni život preko Save nikada ranije nije bio za upoređivanje sa onim što se događa u starom delu prestonice. A zašto? Pa, jednostavno zato što u Novom Beogradu i nije bilo kafana. Danas najmnogoljudnija opština u ono vreme bila je „spavaonica”. Izuzeci su bile kafane „Fontana” na istoimenom novobeogradskom trgu i „Pri Majolka”, kasnije „Vojvodina” u okviru danas oronulog tržnog centra čijem imenu „Merkator” je dodata odrednica stari. Ali o tome drugom prilikom...Autoru tekstova o noćnom životu beogradskih kafana nesebično i drugarski je pomogao kolega iz kuće „Politika” Miloš Miša Lazić, novinar u penziji i publicista, autor nebrojenih novinskih naslova, ali i knjiga o hrani, piću, ljudima, jednostavno, o kafanama, majstor pisane reči koji jednako dobro poznaje život s obe strane šanka... Boljeg sagovornika i „savetnika” gotovo da nismo ni mogli da nađemo i uopšte nije slučajno što prijatelji i svi koji ga poznaju njegovom imenu često dodaju odrednicu „kafanolog”, aludirajući na njegovo poznavanje gradskog ugostiteljstva.Ploveća mehana ‒ brod „Split”

Otplovio u staro gvožće (Foto lična arhiva)

Otišao u staro gvožđe
Beograd je nekad, sad se može reći davno, imao i ploveću kafanu. I to ne običnu, priseća se Miloš Lazić, već prvu koja je radila celu noć, ali pošteno, a ne kao ove sada načičkane po splavovima duž obala Save i Dunava. A bila je takva da je, iako puštena „niz vodu”, sredovečnima još u toplim sećanjima. A reč je o brodu „Split”, decenijama na vezu u senci Brankovog mosta. Na palubi se prostirala kafana sa živom muzikom i uspavanim kelnerima, a dole, u potpalublju, u tesnim kabinama s krevetima na sprat, klijente su primale „lakonoge” dame. Upućeni znaju da je poslednji od pevača na „Splitu” bio Novica, mlađi brat Tome Zdravkovića, kao i da su tu porodično zalazili naivci koji nisu imali pojma da supruge, tašte i decu izvode u „važnu javnu ustanovu”. Mnogo je brakova onde rastureno… Ali i mnogi dečaci su u potpalublju postali muškarci.
Pamti se i da su vrhunac „provoda” na „Splitu” bile racije. Oni koji su znali za jadac, koji minut pre džumbusa prelazili bi do „Brodarske kasine”, a docnije i do „Promaje”, tek koliko da preskoče informativni razgovor s kriminalističkom obradom.
Onda je „Split” nestao. Kao da je potonuo. Pričalo se da ga je kupio neki parajlija kao staro gvožđe i oteglio niz Dunav u neko zaboravljeno brodogradilište, gde je trebalo da se preuredi u restoran za posebne goste, odnosno za VIP klijente ‒ pozlaćen okov, livrejisana posluga, uvek čista posteljina… Toliko je lepo zvučalo da se u tome možda krilo i pomalo istine? Nažalost, nema ga više. Kao da ga je progutala reka zbog onolikog „greha”...

Novi podzemni depo za Narodnu biblioteku Srbije
Nedostatak prostora za smeštaj bibliotečke građe povod je za raspisivanje arhitektonskog konkursa za idejno rešenje za izgradnju-proširenje postojećih depoa Narodne biblioteke Srbije (NBS) na Svetosavskom platou. Taj višedecenijski kamen oko vrata nacionalne institucije kulture mogao bi da skloni novi podzemni objekat od oko 4.500 kvadratnih metara između Nebojšine i Skerlićeve ulice i zdanja biblioteke, spomenika kulture. U budućem ukopanom prostoru osim skladišnog dela – depoa treba da budu i kancelarije i multifunkcionalni izložbeni prostor namenjen fundusu Narodne biblioteke i književnoj delatnosti. To su samo neki od zahteva naručilaca i raspisivača ovog javnog nadmetanja Narodne biblioteke i Društva arhitekata Beograda. Kako će arhitekte oblikovati taj prostor vodeći računa da „krovne i pristupne površine novih sadržaja zadrže namenu javnog, pešačkog i ozelenjenog prostora” biće poznato 1. marta sledeće godine kada će biti objavljeni rezultati arhitektonske utakmice.
– Proširenje depoa Narodne biblioteke planirano je kao podzemni objekat, potpuno ukopan do kote koja obezbeđuje da se na krovu u potpunosti sačuva postojeće uređenje zelenih i pešačkih površina, odnosno da ravan, prohodan, uređen i ozelenjen krov svih planiranih podzemnih dograđenih kapaciteta bude na nivou trga. Dozvoljena je izgradnja u dve ili više podzemnih etaža – između ostalog je navedeno u programu konkursa.
Laslo Blašković, upravnik Narodne biblioteke Srbije, kaže za naš list da će izgradnja novog objekta u produžetku postojećeg depoa od 11.000 kvadratnih metara rešiti problem ustanove na čijem je čelu.
– Još ne znam kada bi gradnja mogla da počne niti koliko će da košta – kratko je prokomentarisao Blašković.
U tom delu Svetosavskog platoa predviđena je i javna podzemna garaža – nije obuhvaćena konkursom – između objekta Narodne biblioteke i Skerlićeve, kao i ispod trase te ulice.
Zgrada Narodne biblioteke Srbije građena je između 1966. i 1972. godine prema projektu arhitekte Ive Kurtovića koji uključuje i rešenje enterijera kompletnog objekta. Otvorena je 6. aprila 1973. u prvi put namenski podignutom zdanju od osnivanja biblioteke 1838. godine. Na toj lokaciji ubrzano se razvijala − 1982. raspolagala je u svojim fondovima sa više od 2.700.000 jedinica bibliotečkog materijala. Posedovala je štampariju i knjigoveznicu, elektronski katalog formiran je 1989, a internet je u biblioteku uveden 1996. godine. Prva internet prezentacija NBS-a počela 1998. Virtuelna biblioteka Srbije zaživela je 2003, digitalna je pokrenuta naredne godine, a elektronski obavezni primerak 2011. godine. Između 2007. i 2011. rekonstruisan je enterijer i tehnološki osavremenjen korisnički deo biblioteke, prema rešenju arhitekte Zorana Radojčića.
Nagradni fond od 900.000 dinara
Ukoliko na konkurs stigne najmanje pet radova i oni zadovolje propozicije, nagradni fond od 900.000 dinara biće raspoređen na sledeći način: pobedniku će pripasti 500.000 dinara, drugoplasiranom 250.000, dok je za treću nagradu rezervisano 150.000. Koji učesnici će ih dobiti odlučivaće petočlani žiri: Laslo Blašković, upravnik Narodne biblioteke Srbije, Milisav Vulović, načelnik tehničko-bezbednosne službe, i arhitekte dr Milena Kordić, prof. dr Nađa Kurtović Folić i dr Igor Marić.

Limeni sanduk povećao cenu sahrane preminulih od kovida
Prema procenama pogrebnih preduzeća, prosečna sahrana bez opreme košta oko 38.000 dinara, ali se pre nekoliko dana našoj redakciji obratila sugrađanka kojoj je majka preminula od kovida 19. Troškovi sahrane, prema njenim saznanjima, bili su veći u odnosu na troškove sahrana osoba koje nisu preminule od ove zarazne bolesti. Dostigli su, navodi, gotovo 70.000 dinara. Kako u JKP „Pogrebne usluge” kažu, troškovi za sahranjivanje osoba umrlih od zaraznih bolesti uvećavaju se samo zbog limenog sanduka u koji se pokojnik položi, dok se neke druge stavke uopšte ne uračunavaju.
– U skladu sa Zakonom o zaštiti stanovništva od zaraznih bolesti i Pravilnikom o izmeni pravilnika o uslovima i načinu postupanja sa posmrtnim ostacima umrlog lica, u slučaju sahranjivanja preminulih od kovida 19 primenjuju se iste mere kao i prilikom sahranjivanja svih osoba obolelih od infektivnih bolesti. Prema propisanoj proceduri, posmrtni ostaci se prvo smeste u limeni uložak koji se zavari, a potom se on smešta u drveni sanduk koji se dezinfikuje. To znači da se u ovom slučaju ne radi o novom trošku koji je isključivo vezan za preminule od virusa korona jer se limeni uložak obavezno koristi za sve osobe preminule od zaraznih bolesti. Cena limenog uloška je oko 14.000 dinara – objasnili su iz „Pogrebnih usluga”.
Imajući u vidu delikatnu prirodu posla kojim se bave, zaposleni veći deo zaštitne opreme koriste i u regularnim okolnostima, a ne samo u trenutnoj situaciji. Zaštitna oprema se koristi pri ekshumaciji posmrtnih ostataka, kao i sahranjivanja ili zbrinjavanja preminulih od ostalih zaraznih bolesti osim virusa kovid 19, tako da troškovi zaštitne opreme zaposlenih „Pogrebnog” ni u kom slučaju ne utiču na cenu sahranjivanja preminulih od trenutne zaraze, naglasili su u „Pogrebnim uslugama”.
U ovom preduzeću napominju da su neki troškovi i umanjeni, imajući u vidu činjenicu da se u skladu sa navedenim propisima kod preminulih od određenih zaraznih bolesti, uključujući i kovid 19, nema higijenske obrade niti presvlačenja preminulih.
– Jedini novi trošak koji se pojavljuje u ovom slučaju je prevoz preminulih, što je uslovljeno uvećanim brojem hospitalizacija obolelih koji se u nekim slučajevima prevoze u zdravstvene ustanove van Beograda. Prevoz preminulih u Srbiji naplaćuje se po kilometru prema važećem, zvaničnom cenovniku – rekli su u „Pogrebnom”.

Autobusi puni ozona
U vozilima gradskog prevoza juče je počela ozonizacija, metoda prepoznata u Institutu za javno zdravlje „Batut”, kojom se uništavaju apsolutno sve bakterije i mikroorganizmi. Jedan tretman je efikasan u naredna tri do četiri dana, a obezbeđeno je da se svako vozilo koje pripada JKP GSP ozonira dva puta nedeljno što je dovoljno da autobusi budu bezbedni.
– Osim toga, na svim okretnicama naše osoblje ima zadatak da čisti rukohvate i verujemo da tim merama činimo dodatni napor kako bi ljudi koji koriste gradski prevoz bili bezbedni što ne znači da ne treba da nose maske jer u vozilima nije moguće obezbediti distancu – naglasio je zamenik gradonačelnika Goran Vesić.
Grad je mnogo uradio na zaštiti putnika i vozača i zahvaljujući tome zaraženo je oko 3,5 odsto vozača što omogućava da gradski prevoz funkcioniše i u uslovima kada je epidemija veoma prisutna, rekao je Vesić.
Gradski sekretar za javni prevoz Jovica Vasiljević naveo je da je grad Beograd preko ovog sekretarijata preduzeo od marta do danas oko 60 mera i aktivnosti kako bi doprineo snižavanju rizika od prenošenja virusa u prevozu.
– Beograd je jedan od prvih gradova u Evropi koji je svim svojim vozačima podelio zaštitne maske i rukavice onda kada ih gradovi poput Milana, Madrida, Londona nisu imali – kazao je Vasiljević.
Dr Stevan Blagojević iz Instituta za opštu i fizičku hemiju podsetio je da je sistem ozoniranja prvi razvio Nikola Tesla 1896. godine i dodao da su kasnija istraživanja pokazala da je ozon izuzetno efikasan i da ubija sve bakterije u vrlo kratkom vremenu.
– Bitno je da je on gas i da se vrlo brzo širi i na mestima koje ne možemo da operemo, ali i da se kasnije, u roku od pola sata sam raspada odnosno pretvara u kiseonik. Institut za opštu i fizičku hemiju je u saradnji sa Ministarstvom za nauku i tehnološki razvoj i Inovacionim fondom razvio ozon generator, jedan moderan sistem koji se pokazao efikasnim – objasnio je Blagojević.
Događaju su prisustvovali gradski sekretar za poslove odbrane, vanrednih situacija, komunikacije i koordinaciju odnosa sa građanima Darko Glavaš i direktor JKP GSP Radiša Momčilović.
A od danas putnici u javnom prevozu moći će da računaju na aparate za dezinfekciju ruku. Grad je dobio 2.000 dozatora, kao i 8.000 litara sredstva za dezinfekciju, ukazao je zamenik gradonačelnika.
– Dozatori će biti postavljeni u sva vozila javnog prevoza. U autobusima će se nalaziti kod prvih vrata, u tramvajima dva dozatora, kod prvih i poslednjih vrata, u prikolicama i multipliciranim tramvajima po jedan, te po osam dozatora u garniturama „BG voza” – naglasio je Vesić, napomenuvši da je reč o donaciji.
Kapacitet dozatora je pola litra, a donirana količina od 8.000 litara sredstva za dezinfekciju biće dovoljna za period od osam dana, pod uslovom da se dnevno puni sa pola litra sredstva, pojasnio je Vesić. Dodao je da će dozatore imati vozila svih prevoznika.
Ostaje samo da se vidi da li će na dnevnom nivou u vozilima javnog prevoza biti dovoljno dezinfekcionog sredstva za sve putnike, kao i da li će sami putnici racionalno da koriste to sredstvo. Putnika u javnom prevozu u poslednje vreme je znatno manje, ali treba imati na umu da su u špicevima gužve i dalje, a osim toga radni dan jednog vozila i trasa su prilično dugi.

(Foto Opština Zvezdara)

Besplatna dezinfekcija zgrada na Zvezdari
Svih 3.160 zvezdarskih zgrada u kojima su registrovane stambene zajednice u narednih 15 dana biće dezinfikovane sredstvima na bazi aktivnog kiseonika koja ne mogu naštetiti zdravlju stanara niti kućnih ljubimaca. Besplatnom dezinfekcijom biće obuhvaćeni hodnici na svim spratovima, rukohvati, gelenderi, PTT sandučići, interfoni, ulazna vrata, prekidači, spoljne kvake svih vrata u zgradi, kao i liftovi, navodi se u saopštenju opštine Zvezdara. Upravnici zgrada o ovom poslu koji je poveren, kako kažu u opštini, sertifikovanoj firmi mogu se informisati tako što će poslati mejl na adresu [email protected].
– Najpre će biti dezinfikovane zgrade na Konjarniku, zatim u naselju Vojvode Vlahovića, pa centralni deo opštine i novo Mirijevo. Procena je da bi dnevno moglo da bude dezinfikovano oko 200 ulaza – naveo je Vladan Jeremić, predsednik opštine Zvezdara.
D. M.
Grad ustupa vrtićima aparate za dezinfekciju prostora
Aparati za dezinfekciju prostora za koje je bilo predviđeno da se nađu u prostorijama Skupštine grada biće ustupljeni predškolskim ustanovama. Sekretarijat za opšte poslove, za njihovu kupovinu raspisao je nabavku, a na predlog Gorana Vesića, zamenika gradonačelnika, čim stignu, ovi aparati će biti predati vrtićima.
– U nadležnoj službi Skupštine grada objasnili su mi da su raspisali nabavku aparata za dezinfekciju prostora u dve sale Skupštine grada, maloj i velikoj. U njima se okuplja tridesetak ljudi na sastancima, uz poštovanje epidemioloških mera koje podrazumevaju četiri kvadratna metra na jednu osobu – rekao je Vesić, a preneo Beoinfo.
Kako je pojasnio, to su aparati koji prečišćavaju prostor i uništavaju bakterije koje su prenosioci zaraznih bolesti, kao i virus kovid 19.
A. J. P.
    </div>
    <div id="kultura">
Doći će smrt i imaće tvoje oči
Prošlo je sedamdeset godina od tragične smrti jednog od najvećih italijanskih pisaca dvadesetog veka Čezarea Pavezea koji je rođen 1908. godine u mestu Santo Stefano Belbo, u Pijemontu, u Italiji. Podjednako je poznat kao pesnik i pripovedač. Pored kratkih romana, priča, pripovedaka i prevoda iz američke književnosti, objavio je i više zbirki pesama. Izuzetno delo je i njegov dnevnik Umešnost življenja (1952). Zbog antifašizma bio je proganjan i oteran u izgnanstvo u Brankaleone Kalabro, gde je proveo tri godine. Bio je simbol intelektualnog angažmana u politici i društvu, predstavnik simboličnog realizma u prozi, a narativnog diskursa u poeziji. Ubio se u torinskom hotelu „Roma”, 1950. godine.
Važnija prozna dela su „Tvoja mesta” (1941), „Avgustovski odmor” (1946), „Drug”, (1947), „Pre nego što petao zakukuriče” (1949), „Lepo leto” (1949), „Mesec i vatra” (1953), „Praznična noć” (1953). U poeziji je objavio „Raditi zamara” (1936), „Dijalozi s Leukom” (lirska proza, 1947), „Doći će smrt i imaće tvoje oči” (1951). Pisao je i eseje kao „Američka književnost i drugi eseji” (1951).
Njegova najpoznatija pesma „Doći će smrt i imaće tvoje oči” je i jedna od najpoznatijih pesama uopšte u novijoj italijanskoj poeziji. Zvuči kao autobiografsko proročanstvo onoga što se potom desilo u torinskom hotelu pre sedamdeset godina, kada je „sišao u vrtlog nem”.
Opsednut motivom smrti ne samo u ovoj pesmi već i u celokupnom svom delu, Čezare Paveze, neprestano pojačava granicu između svoga JA i nemogućnosti ovladavanja prostorom smrti. Ta nemoć da se psihološki prevlada jedina mogućnost u životu koja će se sigurno ostvariti, pojačava granicu između njega i sveta u kome živi, što se pretvara u sve veće osećanje usamljenosti. Pošto smrt dovodi u pitanje smisao svega što radimo, Paveze kaže: „Veliki zadatak života je opravdati se.” U traženju opravdanja, odnosno afirmacije, on traži mogućnost da izađe iz stanja usamljenosti.
Osećanje usamljenosti, odnosno nepotvrđenosti i nemanja kontakta sa stvarnošću izazivalo je u njemu osećanje beznačajnosti u odnosu na život, smrt i univerzum. Ne uspeva da se oslobodi usamljenosti kroz identifikaciju sa drugima, kroz ljubav, kao jednu od psiholoških kategorija na planu emocija. Oseća da postoji nešto što prerasta njegovu konačnu egzistenciju, nešto što je večno, a to ga vodi ka graničnoj mogućnosti i stvara osećanje usamljenosti. Sa druge strane, zbog neuspešnih ljubavi, rađa se u njemu i osećanje inferiornosti. Dakle, upravo na planu ljubavi ne uspeva da sruši zid koji deli JA od TI, odnosno da reši odnos našeg JA prema drugim ljudima, odnos iz koga nastaje bitan deo našeg emocionalnog života. Iako pokušava da reši taj svoj egzistencijalni problem, iako ljubav treba da bude sredstvo identifikovanja njegovog JA sa drugim osobama, Paveze ne uspeva u tome, ne ume da se identifikuje sa drugom osobom, na šta ukazuju njegove reči iz dnevnika „Umešnost življenja”: „Ako si ti Ti, ja sam Ja – što znači da ne znam šta bih s tim.”
Pavezeovo raspoloženje, uvek u stanju tenzije, menja se u skladu sa njegovim emocionalnim stanjem na taj način da ne ostvaruje kontakt sa stvarnošću, jer se njegov idealizovani svet sukobljava sa njom. Taj svet se rađa iz percepcije zasnovane na emocionalnom stanju koje mu ne dozvoljava da realno vidi stvari (on ili preuveličava ili nipodaštava), Paveze ima osećaj nemogućnosti potpunog kontakta sa drugom osobom, odnosno ne zadovoljava psihološku potrebu koju svi nosimo u sebi da se naše JA u velikoj meri identifikuje sa drugom osobom. Zato, nemajući, najčešće, stvarni duhovni, pa i fizički kontakt sa voljenom osobom, Paveze idealizuje svoj objekat ljubavi, što ga vodi ka romantičnom poimanju odnosa sa njom koji u stvarnosti ne može da doživi. Odnosno on svoja specifična iskustva pretvara u apstraktni princip.
Sve to pojačava granicu između njegovog JA i iskustva stvarajući osećanje usamljenosti. Oseća se usamljeno iako je, kao pisac i urednik u izdavačkoj kući, uvek bio okružen ljudima, jer nema osećanje identifikacije i nema smisao za život u grupi. Povlači se u usamljenost čiji značaj uzdiže do mita, u stanje u kome mazohistički uživa, što ga vodi ka tragičnom kraju. Odbijanje voljene osobe da bude s njim stvara, kao efekat povratnog dejstva, ogorčenje prema ženama. Navedimo, kao jedan od brojnih primera u njegovim delima, stihove iz pesme „Preci”: „Žene se ne računaju u porodici. / Hoću da kažem, žene u nas sede u kući / i rađaju nas i nikada ništa ne kažu / i ne računaju se u ništa i ne sećamo ih se.” Neuspesi u ljubavi, pored osećanja usamljenosti i ogorčenja prema ženama, navode ga, na planu ideacionog toka, da razmišlja o svojim nedostacima, što ga dovodi do osećanja stida i inferiornosti, pa i krivice, a neretko i kajanja.
Pesma „Doći će smrt i imaće tvoje oči” je, čini se, dobar primer pesnikove emocionalne uznemirenosti zbog nemoći da se adaptira na stanje usamljenosti i na preteću senku smrti. Naime, stanje velike usamljenosti, proizišlo iz nemogućnosti da bude sa voljenom osobom, dovodi ga do tenzije u kojoj se, na fatalistički način, okreće univerzalnom problemu smrti, preuveličava ga zbog deformisane percepcije proistekle iz takvog njegovog emocionalnog raspoloženja i zaključuje da je život besmislen sam po sebi. Ipak, on prosvetljava tu sliku kada kaže da je nada najznačajnija stvar u životu, dakle otvara svoju dušu za tračak svetla ka drugima, tračak koji njemu samome nije bio dovoljan da prevaziđe problem usamljenosti među drugim ljudskim bićima i usamljenosti u odnosu na vaseljenu, što ga je odvelo do tragičnog kraja. Iako nadu svodi i do definicije „da ništa nisi”, on je uzdiže i do najveće vrednosti u životu: „O, draga nado, / u taj čas znaćemo i mi / da si život...” Uprkos tome nije ispoštovao latinsku izreku „dum spiro, spero” („dok dišem, nadam se”), iako je u nadi nalazio jedno od opravdanja za život, verovatno zato što nije uspeo da reši svoj lični psihološki, ali i opšti egzistencijalni problem usamljenosti.

Venac Moravskih povelja
Mrčajevci – U najčuvenijem selu Šumadije pre dve decenije nastala je i održala se književna svetkovina „Mrčajevački pesnički susreti”, i svoj, sada već dugoveki trag, nije prekinula ni ove nevesele jeseni. Dvadeseti susreti održani su po pravilima kakva nedoba nalaže ali su se i ove jeseni, u Mrčajevcima, opet sreli poete iz preka i daleka i njihove strofe, da se na bi zaboravila tradicija koja veli da je običaj stariji od sela.
‒ Susrete od 2001. priređuju Književno društvo „Mrčajevci” i Udruženje književnika Srbije, pod pokroviteljstvom grada Čačka. Smotra je, odlukom Skupštine grada, 2014. proglašena za kulturni i književni događaj od značaja za Čačak i zaključno sa ovom godinom na njoj je učestvovalo 3.190 pesnika – kaže za „Politiku” književnik iz Mrčajevaca Lune Levajac, utemeljivač priredbe.
On veli da susreti okupljaju „veliki broj zatočenika poetskih avantura sa svih srpskih prostora”, a od 2003. ovde gostuju i pozvani stihotvorci iz mnogih država. Izabranima se dodeljuje „Povelja Morave”, pa se njihova imena upisiju na pesničku stenu više sela koja se stalno dopunjava. I tu se sada čitaju, pored drugih: Dobrica Erić, Ljubivoje Ršumović, Slobodan Rakitić, Petar Pajić, Adam Puslojić, Matija Bećković, Slavomir Gvozdenović, Pero Zubac, Milovan Vitezović, Ivan Negrišorac, Radovan M. Marinković, Obren Pjevović...
Za ovu priliku sačinjen je i štampan još jedan zbornik „Venac Moravskih povelja”, uvek dopunjavan stihovima novih dobitnika priznanja koji, po prirodi stvari, stiču i zvanje počasnih građana ovog sela na levoj obali Zapadne Morave. Tu su sabrane strofe naših vrhunskih poeta na čak 335 stranica. Kroz te listove koračaju misaona poezija, ljubavna lirika, rodoljubivi stihovi i sve drugo što čini duhovno lice posvećenika čijim venama teče ovaj književni rod.
Listajući između korica srećemo se sa različitim vidovima pesničkog izražavanja, pa tu često iskrsne i rimovana poezija, možda nepravično skrajnuta u novijim vremenima.
Teko Petar Pajić (1935‒2017), dobitnik povelje 2006. u svojoj „Srbiji” peva:
„Ja sam bio u Srbiji, Srbija je na robiji!/ Sede Srbi u kafani, što pijani što poklani./ Srbi leže pokraju druma, iz glava im niče šuma./ A iz Svake srpske glave teku mutne tri Morave./ Srpskog vođu Karađorđa, ubio je drugi vođa./ Mesto gde je bilo klanje Srbi zovu Radovanje./ Ubijenom i ubici dignuti su spomenici./ Sad se svaki Srbin bije sa dve svoje istorije.”
Pero Zubac (1945) ima novu ljubovanku, vrhunsku, koju je krstio rečima „Oproštajna, starinska” (povelja 2012):
Počinje ovako:
Rekoh ti, sve će da svene,/ i potamniće kasnih malina boja/ i ništa neće ostati od mene/ u tebi, samo ljubav moja.”
A svodi se:
„Sve što smo sanjali, san je samo/, prominu život k`o putnik na cesti/, koliko je bolelo ti i ja znamo/ kao što znamo da žćemo se sresti/. Pesma je starinska, sva od starog zvuka/, tako je duša u ovu jesen htela/. Evo ti i sad maše ista ruka/ kao onog dana kad si me srela/”.
A evo kako je u svojoj „Dženarici” pojao Obren Pjevović (1919–1991), dobitnik povelje 2015. i seljak zavičajac iz Mrčajavaca koji se strofama proslavio svoje moravsko čovečanstvo:
„Koračam puteljkom, pogledom želja i lepote./Buj rujila voća me čika./ Kotrljnu se srcu u lepote/ tek dozrela jedna dženarika/”.

Decembarske izložbe u KCB
Tri decembarske izložbe u Kulturnom centru Beograda otvorene su,  ali bez zvaničnog svečanog programa zbog trenutnih epidemioloških okolnosti. Izložbe su dostupne publici od podneva.
U Galeriji „Artget” reč je o izložbi pod nazivom „Drama u fotografiji? Fotografska slika na Fakultetu dramskih umetnosti i 50 godina Katedre kamere”, koja beleži radove studenata sa Fakulteta dramskih umetnosti, na predmetu Fotografska slika, a ujedno se i obeležava 50 godina od osnivanja pomenute katedre. Izlagači su studenti Fakulteta dramskih umetnosti: Vladislav Andrejević, Aleksa Bartol, Milica Drakulić, Boško Đorđević, Kosta Đuraković, Ana Melentijević, Miroslav Mišić, Milan Radojčić, Đorđe Stojiljković, Mladen Teofilović, Đurđina Tomić i Luka Trajković, dok su gostujući izlagači, studenti Fakulteta primenjenih umetnosti: Una Laurenčić i Jelena Žigić.
U Likovnoj galeriji, a povodom uspešnih i kreativnih 60 godina njenog delovanja, pred javnošću je postavka „Soba s pogledom”, koja se deli u dva termina, pa je u prvom terminu, od 10. decembra, izložena jedna polovina radova, dok će drugi deo izložbe svoju premijeru imati 21. decembra. Izložba donosi radove više autora koji u Beogradu žive i stvaraju, i predstavlja izbor fotografija i video-radova koji se mogu shvatiti kao zbirka komentara na savremeni Beograd, vizuelne zabeleške o njegovom privatnom i javnom biću.Četrnaest različitih isečaka iz vizuelnih dnevnika, ukazuju na disparatne umetničke prakse i subjektivne percepcije jednog pogleda, jedne teme i jednog grada. Autori su: Radoš Antonijević i Nenad Malešević, Bojan Bem, Dejana Vučićević, Gabriel Glid, Vesna Golubović, Marija Dragojlović, Ivana Ivković, Ljiljana Jarić, Nemanja Lađić, Goranka Matić, Ivana Popov, Jelica Radovanović i Dejan Anđelković, Milica Ružičić i Ivan Šuletić.
U Galeriji „Podrum” izloženi su radovi autora Borisa Burića, pod nazivom „Deža vi”. Boris Burić je intermedijalni umetnik iz Beograda, a njegovi radovi su konceptualno orijentisani i često su zasnovani na ideji društvene i umetničke kritike koje izražava u galerijskom i umetničkim akcijama u vangalerijskom prostoru. Polje interesovanja su mu: film, fotografija, akcija, performans, kolaž. Kako kažu iz galerije, reflektujući situaciju u kojoj se svet kakav poznajemo menja ili nas sam intezitet događaja vraća u stanja nečega što je na drugi način već viđeno i lično doživljeno, umetnik Boris Burić aktuelnu izložbu idejno razvija kroz niz metafora o pojedinačnim ili kolektivnim sudarima sa realnošću, o iluzijama u pokušajima otpora ili prilagođavanja bilo društvenom ili umetničkom sistemu. Svojevrsni mizansceni kroz koje se posmatrač u galeriji kreće u funkciji jesu evociranja filmskog prostora i vremena koji bi trebalo da ga iniciraju u sopstveni sled sinematičnih doživljaja i povezivanja različitih asocijacija na kraj jedne epohe i ideologije, na ispražnjenost simbola pobune i potrebe da se iskorači iz dominantnih i nametnutih okvira u umetnosti.

Preminuo pisac špijunskih romana Džon le Kare
LONDON – Britanski pisac Džon le Kare, najpoznatiji po špijunskim romanima s temama iz vremena Hladnog rata, preminuo je u 89. godini.
Njegova porodica potvrdila je vest da je umro od upale pluća u bolnici Rojal Kornval u subotu uveče.
„Svi duboko žalimo zbog njegove smrti”, napisali su u izjavi, preneo je Gardijan.
Rođen je pod imenom Dejvid Džon Mur Kornvel 19. oktobra 1931. godine, u Pulu, u pokrajini Dorset u Engleskoj.
Krajem četrdesetih počeo je da radi za britanske tajne službe dok je studirao nemački jezik u Švajcarskoj. Diplomirao je na Oksfordu, gde je kasnije i predavao.
Nakon toga pridružio se britanskoj obaveštajnoj agenciji MI5. Inspirisan kolegom iz MI5, romanopiscem Džonom Bingamom, počeo je da objavljuje trilere pod pseudonimom Džon le Kare, prenosi Tanjug.
Autor je 21 romana, a kod nas su objavljeni „Špijun koji se sklonio u zavetrinu”, koji mu je doneo svetsku slavu, „Krpar, krojač, soldat, špijun”, „Savršeni špijun”, „Smajlijevi ljudi”, „Ruska kuća”, „Noćni menadžer” i drugi.
    </div>
    <div id="ekonomija">
Država ne subvencioniše „Er Srbiju” ispod žita
Šta „Er Srbija” predstav-lja za našu zemlju i njene građane? Ona je sistemski važna kompanija, najveći pojedinačni avio-prevoznik, naša neraskidiva spona sa svetom, koja daje veliki doprinos ukupnoj ekonomiji države. „Er Srbija” je simbol nove, modernije, evropske Srbije.
Broj putnika ove kompanije iz godine u godinu raste, a samo u 2019. iznosio je 2,74 miliona, odnosno dupliran je u odnosu na 2013. Svaki drugi putnik na Aerodromu „Nikola Tesla” leti „Er Srbijom”, a samo u 2019. godini realizovala je 33.322 leta, sa 21 avionom u floti.
Pre početka pandemije, direktno je letela ka 62 destinacije u Evropi, Mediteranu, Bliskom istoku, Severnoj Americi i Africi… U 2019. godini, „Er Srbija” je otvorila 23 nove destinacije – 10 iz Beograda, 12 iz Niša i jednu iz Kraljeva.
Prema izveštaju Airports Council International Europe za 2019. godinu, direktna povezanost Srbije sa svetom je 2019. povećana za 74 odsto u odnosu na 2009., indirektna 79 procenata, dok je hab konektivnost veća za čak 611 odsto u odnosu na 2009. Samo „Er Srbija”, direktno i primarno, doprinela je konektivnosti Republike Srbije i njenih građana u 2019. godini sa svetom.
Takođe, prema studiji uticaja na ekonomiju Srbije koju je radio „Oksford ekonomiks” u 2016. ukupan ekonomski uticaj „Er Srbije” iznosio je milijardu dolara i doprineo je stvaranju skoro 100.000 radnih mesta. Doprinos BDP-u je procenjen na 1,7 odsto. Dakle, podaci jednog nezavisnog i stručnog tela pokazali su značaj te kompanije za srpsku privredu.
I pored svih činjenica koje govore u prilog „Er Srbiji”, od 2013. godine, kada je osnovana, pa do danas, srpska nacionalna avio-kompanija nalazi se na meti kritika i optužbi. Prethodnih dana one su bile mnogo bučnije i teže, ali i dalje neosnovane i netačne.
Glavna kritika sa kojom se nacionalna avio-kompanija suočava je navodna neprofitabilnost, loše poslovanje, neobjavljivanje izveštaja o poslovanju, kao i konstantno dobijanje pomoći kroz subvencije iz budžeta Republike Srbije.
Ali, treba razmotriti činjenice i finansijske izveštaje o poslovanju kompanije koji su javni i koji se mogu pronaći u evidenciji Agencije za privredne registre.
Poslovanje „Er Srbije” od 2013. do 2019. obeležili su dobri rezultati, odnosno ostvarena je neto dobit koja je pozitivno uticala na ukupni kapital kompanije. Prihodi iz poslovanja konzistentno rastu svake godine uz stabilne novčane tokove, vrednost imovine takođe raste. Od 2014. do 2019. godine, svi izveštaji nezavisnog revizora bili su pozitivni i nije identifikovan nijedan rizik koji bi mogao da dovede do prekida stalnosti poslovanja.
Ukupan prihod „Er Srbije” u 2019. iznosio je 356 miliona evra, što je rast u odnosu na 2018., kada je iznosio 323,1 milion evra. Neto dobit u 2019. godini, a nakon velike ekspanzije, pokretanja novih destinacija i završetka restrukturiranja, iznosila je 9,5 miliona evra, dok je godinu ranije bila 12,2 miliona evra. Ukupne finansijske obaveze prema kreditorima nastavile su da idu silaznom putanjom, pa su tako sa 146,64 miliona evra od 31. decembra 2018. smanjene godinu dana kasnije na iznos od 117,98 miliona evra.
Treba uzeti u obzir veoma važan podatak – na dan 31. decembra 2013., koji se smatra datumom zatvaranja transakcije između Republike Srbije, „Etihad ervejza PJSC” i „Jat ervejza”, ukupni kapital „Er Srbije” bio je negativan i iznosio je 27 milijardi dinara, odnosno 235,9 miliona evra. Verujem da je to bio presudan trenutak kada je bilo potrebno opredeliti se o smeru kojim kompanija ide, i da je vlada donela ispravnu odluku. Paradoksalno, ta situacija nije bila identifikovana kao fiskalni rizik od strane pojedinaca u tom trenutku, dok ova sada jeste.
Tokom narednih šest godina, zahvaljujući merama restrukturiranja i primeni mera racionalizacije i efikasnog poslovanja, „Er Srbija” beleži neto dobit u poslovanju. Svake godine, od 2014. do 2019, ostvarena neto dobit raspoređivana je na pokrivanje gubitaka iz ranijih godina, što je doprinelo znatnom smanjenju prenetih gubitaka. Tako je negativni kapital na dan 31. decembra 2019. iznosio 15,2 milijarde dinara, ili 129,5 miliona evra. To je 106 miliona evra doprinos pokriću prenetih gubitaka iz 2013, koji predstavljaju poslednje finansijske izveštaje „Jat ervejza”. Podsetiću da je ugovor između „Er Srbije” i „Etihada” javan, i da se nalazi na sajtu Vlade Republike Srbije, kao što se bilansi pre 2015. godine nalaze u APR-u. Ne treba zaboraviti da je pored negativnog kapitala koji je ostao „Er Srbiji”, na dan 31. decembra 2013. društvo imalo ukupne obaveze u visini od 304,31 milion evra i to prevashodno prema srpskim dobavljačima i srpskim bankama. Taj dug je 2014. u najvećoj meri preuzet zakonom od Republike Srbije i plaćen u dve rate 2014. i 2015. godine, čime su svi dobavljači, a pre svega naše kompanije i banke, naplatile i primile novčana sredstva za decenijske dugove „Jata” i ostvarile vanredne prihode u bilansu uspeha. Na taj način su se odgovornim potezom rešili problemi koje je napravila prethodna vlast, ostavljajući za sobom ogromna dugovanja.
Sve ovo pokazuje da „Er Srbija” ni na koji način ne predstavlja fiskalni rizik niti po državu Srbiju, niti po građane. Naprotiv, direktne uplate u budžet republike od strane „Er Srbije” do 17. novembra 2020. iznosile su 9,8 milijardi dinara, odnosno 82,1 milion evra. Dakle, to je direktan doprinos „Er Srbije” budžetu republike.
Postoje optužbe i da se „Er Srbija” subvencioniše ispod žita, tajno, iz budžeta Srbije. Ono što kritičari izgleda ne znaju, ili se prave da ne znaju, jeste da je svaka pomoć i uplata, svaki dinar koji bi iz budžeta išao prema „Er Srbiji”, predmet analize i kontrole zbog državne pomoći, jer se na takav način može narušiti konkurencija među kompanijama. Mi smo usvojili Sporazum o stabilizaciji i pridruživanju sa Evropskom unijom, i ako želimo da postanemo članica jednog dana i ako želimo da imamo pristup evropskom tržištu moramo da poštujemo određena pravila igre. Ona su jasno propisana, a u krajnjoj instanci i kontrolisana od strane Evropske komisije. „Er Srbija” je ušla u novu fazu razvoja od 2014. godine, a s obzirom na nagomilane gubitke „Jata”, bila je u obavezi da izradi i implementira Plan restrukturiranja u skladu sa pravilima o državnoj pomoći Evropske unije i domaćim zakonodavstvom. Posledice starih dugova još se osećaju, ali i reflektuju na bilanse kompanije, koje neki ne žele da rastumače iskreno. Dakle, država ne može ni sa jednim dinarom da pomogne „Er Srbiji” a da to ne bude predmet usaglašenosti sa Sporazumom o stabilizaciji i pridruživanju i pravilima o državnoj pomoći.
I pored svih navedenih činjenica, ova kompanija je konstantno izložena napadu i pritisku dela javnosti, što stvara neopravdano nestabilne uslove u kojima posluje i podstiče brigu i rizike kod dobavljača, lizing kompanija i kreditora.
Najnoviji napadi posledica su situacije koja je izazvana pandemijom virusa korona, koja je prizemljila avione u celom svetu. Smanjenjem broja putnika, usled ograničenja i restrikcija putovanja, avio-kompanije u svetu redukovale su međunarodne i domaće komercijalne letove, prizemljujući flotu i smanjujući broj zaposlenih.
Pre pandemije, „Er Srbija” nije bila kompanija u poteškoćama. Po njenom izbijanju, odmah se prilagodila novonastalim okolnostima i sprovela mere radi obezbeđivanja održivosti poslovanja, vođena najboljom praksom upravljanja u sektoru avijacije. Napominjem i da se sve ovo o čemu govorim nalazi u stručnoj analizi uticaja poremećaja prouzrokovanog epidemijom zarazne bolesti kovid 19 u sektoru vazdušnog saobraćaja i u poslovanju domaćeg avio-prevoznika, koju je usvojila Vlada Republike Srbije.
Po izbijanju pandemije, „Er Srbija” je stavila sve svoje kapacitete na raspolaganje državi i hiljadama građana koje su prevezli. U više od 200 letova, dopremljeni su respiratori, testovi, zaštitne maske, zaštitna odela, naočare, viziri, kiseonički generatori. Upravo u takvim okolnostima je jasno da ovaj avio-prevoznik predstavlja sistemski važnu kompaniju, te da je nacionalni interes države da interveniše u cilju sprečavanja daljih negativnih efekata pandemije.
Naravno, mnoge zemlje su se odlučile za pomoć avio-prevoznicima kroz subvencije, povećanje kapitala, pozajmice, oslobađanje dugovanja, ali u okviru novih propisa Evropske komisije u svrhu podrške privredi u uslovima pandemije kovida 19, koje je Vlada Republike Srbije prenela u domaće zakonodavstvo. O tome je obaveštena Evropska komisija, od koje su zatim usledile afirmativne reakcije.
Međunarodna asocijacija za vazdušni prevoz (IATA) procenila je da bi gubici avio-kompanija zbog korone mogli da budu 157 milijardi dolara, što bi današnje kritičare verovatno podstaklo na to da sve kompanije moraju da se restrukturiraju. To se pretpostavljam odnosi i na jednu od najjačih, ako ne i na najveću avio-kompaniju na svetu, nemačku „Lufthansu”, koju je Vlada Savezne Republike Nemačke dokapitalizovala sa šest milijardi evra. Istovremeno, pomoć je dodeljena i njenim povezanim licima koji pripadaju „Lufthansa” grupaciji. Takođe, Vlada Francuske dala je državne garancije u vrednosti od sedam milijardi evra radi pružanja hitne likvidnosti avio-kompaniji „Er Frans”, dok je Letonija opredelila 250 miliona evra za dokapitalizaciju „Er Baltika”.
Sa druge strane, avio-prevoznici koji nisu primili pomoć od matičnih država ili su u stečaju ili su bankrotirali. Među njima su čuveni „Virdžin Australija”, japanska „Er Azija”, južnoameričke „Latam erlajns”, Avijanka holdings” i drugi.
Kao i svim drugim avio-kompanijama u svetu, i „Er Srbiji” je potrebna pomoć. Ispunjeni su svi uslovi za davanje pomoći države, odnosno davanje dobrog vetra za naša gvozdena krila. Ta pomoć je uslovljena tako da se prevashodno odnosi na nastavak racionalizacije poslovanja, koje je kompanija i započela po izbijanju krize. Pre svega, to se odnosi na smanjenje flote, i to onih aviona koji su najbučniji ili najviše zagađuju životnu sredinu, na optimizaciju broja zaposlenih, otkazivanja pojedinih linija.
Da smo bar krenuli od nule, da nam nisu ostavili negativan kapital i ogromne dugove, lakše bismo leteli. Bio je ogroman izazov umanjenje negativnog kapitala kompanije za 106 miliona evra i to za svega pet godina. Povezali smo Srbiju sa Evropom i svetom, o čemu govori činjenica da je skoro svaki drugi putnik koji je došao ili otišao iz Srbije prevezen avionima naše nacionalne kompanije. Nastavljamo da i u ovim teškim vremenima ponosno čuvamo naša krila koja opstaju skoro čitav vek, još od davne 1927. godine. Uz dobar vetar, letećemo još brže i bolje, do kraja sveta i nazad, zahvaljujući našoj „Er Srbiji”.

Razvoj i unapređenje zadrugarstva
Ministar za brigu o selu Milan Krkobabić sastao se danas u Palati Srbija sa predsednikom Akademijskog odbora za selo akademikom Draganom Škorićem, predsednicima Zadružnih saveza Srbije i Vojvodine, Nikolom Mihailovićem i Radislavom Jovanovom i stručnjakom za voćarstvo prof. dr Zoranom Keserovićem.
Tema sastanka bio je dalji razvoj i unapređenje zadrugarstva u Srbiji i AP Vojvodini, zajedničko delovanje Akademijskog odbora za selo SANU, zadružnih saveza i predstavnika struke poput univerzitetskih profesora, saopšteno je iz kabineta ministra Milana Krkobabića.
On je i u sklopu budućih programa Ministarstva najavio nastavak finansijskih podsticaja  za domaćine Srbije udružene u zadruge.
„Ministarstvo za brigu o selu nastaviće dodelu podsticaja za zemljoradničke i poljoprivredne zadruge, ali će svoje delovanje proširiti i na turističke, socijalne i zanatske zadruge ” izjavio je ministar i dodao da će u prvi plan staviti transfer znanja i tehnologija:
„Pravićemo edukativne centre u kojima će domaćini moći da dobiju prave informacije i smernice, a to ćemo upotpuniti demonstracionim ogledima savremene proizvodnje“.
Krkobabić je prve programe za unapređenje života i rada na selu najavio za prvi kvartal 2021. godine, istovremeno sa aktivnostima za uspostavljanje zakonodavnog okvira koji će na sistemski način tretirati problematiku sela.
Predsednik Akademijskog odbora za selo, akademik Dragan Škorić rekao je: „Naši seljani jedino udruženi u zadruge mogu da postanu robni proizvođači“.
I istakao da zadruge ne treba posmatrati isključivo kao proizvođače sirovina, već je veoma važno da one učestvuju na tržištu sa svojim finalnim proizvodima.
Prof.dr Zoran Keserović izjavio je da je „neophodno da pokrenemo ekonomski razvoj regija koje nisu blizu velikih gradova, a time ćemo polako rešavati i socijalna i demografska pitanja“.
Predsednici zadružnih saveza Srbije i Vojvodine istakli su uspeh dosadašnjeg projekta „500 zadruga u 500 sela“ koji je od 2017 do 2020. godine sprovodio Kabinet ministra zaduženog za regionalni razvoj.

„Zadruge u srbiji više ne razmišljaju o svom opstanku već o razvoju i putevima svojih investicija“ podsetio je Jovanov.
Projekat Vlade Srbije popularno nazvan „500 zadruga u 500 sela“  bio je usmeren upravo na podsticanje i osnaživanje privredne aktivnosti u selima kroz udruživanje malih proizvođača u zadruge i tako stvaranje uslova za ostanak i život stanovništva u seoskim sredinama.
Za vreme trajanja ovog projekta osnovano je čak 770 zadruga, a bespovratnim sredstvima pomognut je rad 152 zadruge na teritoriji čitave Republike Srbije, uključujući i Kosovo i Metohiju.

Obnovljenom magistralom od Ovčar Banje do Zlatibora
UŽICE – Lako i bezbedno sada se vozi magistralom između Čačka i Zlatibora, nema više zastoja, semafora za naizmenično propuštanje vozila, dugih čekanja. Završena je obnova 52 kilometra magistralnog puta između Ovčar Banje i Sušice podno Zlatibora, najveći putni poduhvat u ovoj deceniji u jugozapadnoj Srbiji.
Priveden je kraju taj višegodišnji državni posao, preko potreban ovom doskora dotrajalom drumu, glavnoj putnoj vezi sa Crnom Gorom i njenim primorjem. Obimnim radovima ta deonica magistrale potpuno je rekonstruisana i presvučena novim slojem asfalta, savremeno obeležena, zaštitna ograda postavljena je pored puta, uređene su kosine i useci, razvučene mreže da spreče odrone...
Moderno sada izgleda tunel kod Kratovske stene, obnovljena su i utegnuta oba mosta u Mačkatu kao i tuneli na „zlatiborskom putu'” nadomak Užica, kod kamenoloma u Surduku put je proširen, dok je u Sušici, na raskršću dva smera (ka Zlatiboru i ka Višegradu), napravljen potpuno novi nadvožnjak sa putnom petljom.
Saobraćaj je znatno olakšan, a ceo poduhvat posebno godi vozačima iz Užica i Požege, jer sada i prema Čačku i prema Zlatiboru voze savremenim drumom. Nalik je auto-putu, ali uži je od njega, sa dve ili tri kolovozne trake. Uklapa se ovaj poduhvat u budući završetak gradnje deonice auto-puta od Preljine do Požege na Koridoru 11, jer će se po izlasku sa te moderne saobraćajnice voziti uređenom magistralom.
Poslednjih godina, dok su trajali radovi na deonici od Ovčar Banje do Sušice, nije bilo lako ni vozačima neretko nestrpljivim dok su čekali u dugim kolonama, ni putarima koji su obimne zahvate obavljali dok se odvijao saobraćaj. Sada su čekanja prošlost, pa je vožnja ka planinskim centrima Zlatiboru, Tari, Zlataru na samom početku zimske sezone neuporedivo prijatnija i, što je najvažnije, znatno brže se prelazi kompletna deonica.
U Javnom preduzeću „Putevi Srbije” ističu značaj obavljene rekonstrukcije ovog dela magistrale i velika sredstva uložena u ceo poduhvat. 
– Od Ovčar Banje do Užica urađena je kompletna rekonstrukcija celog puta, ojačana je kolovozna konstrukcija. To znači da ovim putem mogu i teška vozila da prolaze u narednih 10 do 15 godina. Ceo taj posao vredan je milijardu i 310 miliona dinara, a finansiran je iz kredita Svetske banke. U početku je bilo problema, jer je na tenderu posao dobio „Ratko Mitrović”, ali nije mogao  da ga izvede, aktivirana je i naplaćena garancija, pa 2019. počinje da radi „Štrabag” koji je sve i završio. Radilo se „pod saobraćajem” što uvek komplikuje posao, s tim što je ipak svih 37 kilometara ove deonice uspešno završeno – kaže za „Politiku” Zoran Drobnjak, v. d. direktora JP „Putevi Srbije”, te dodaje:
– I deonica od Užica do Sušice ispod Zlatibora, duga 15 kilometara, sada je u potpunosti obnovljena. Sem rekonstrukcije kolovoza, na ovoj deonici je preduzeće „Putevi  Užice” uradilo i sanaciju tunela, proširena su dva mosta, osigurani useci, odvedena voda… Posao je bio vredan milijardu i 280 miliona dinara. Sve je malo duže trajalo, jer saobraćaj nije prekidan nego se radila prvo jedna, pa druga strana puta i mostova.
    </div>
    <div id="vesti">
Policija uhapsila dve žene zbog sumnje da su podvodile devojke
Pripadnici Ministarstva unutrašnjih poslova Uprave (MUP) kriminalističke policije, Službe za borbu protiv organizovanog kriminala, uhapsili su J. N. (52) i Đ. N. (25), zbog sumnje da su se bavile trgovinom ljudima.
MUP je saopštio da se one sumnjiče da su u periodu od 2012. do 2020. godine na teritorijama opština Voždovac i Obrenovac, uz upotrebu sile i pretnje podvodile dve dvadesetjednogodišnje devojke za novac muškarcima koje su same pronalazile.
„Takođe, sumnja se da je jedna od oštećenih u vreme izvršenja krivičnog dela bila maloletna”, navodi se u saopštenju MUP.
Uhapšene su, uz krivičnu prijavu, privedene Višem javnom tužilaštvu u Beogradu, prenosi Beta.
Krivičnom prijavom za isto delo biće obuhvaćene još tri osobe koje se zbog ranije izvršenih krivičnih dela nalaze na izdržavanju kazni zatvora.

Policija u Smederevu uhapsila muškarca zbog posedovanja oružja i eksploziva
Pripadnici Ministarstva unutrašnjih poslova (MUP) u Smederevu uhapsili su A. Đ. (33), zbog sumnje da je izvršio krivično delo nedozvoljena proizvodnja, držanje, nošenje i promet oružja i eksplozivnih materija. MUP je saopštio da su policajci prilikom pretresa njegove kuće pronašli pet ručnih bombi, tri mine, eksplozivnu napravu, mitraljez, karabin, lovačku pušku, pištolj, detonator, upaljač za ručnu bombu, tri metra sporogorećeg štapina, ručni bacač raketa, delove i okvire za pištolj, kao i 1725 komada razne municije.
Osumnjičenom je određeno zadržavanje do 48 sati nakon čega će, uz krivičnu prijavu, biti priveden Osnovnom javnom tužilaštvu u Smederevu, navodi se u saopštenju, prenosi Beta.

Presuda za afere „Agrobanka” i „Metals banka” 28. i 29. decembra
Posle osam godina suđenja, Specijalni sud u Beogradu izreći će 28. decembra presudu u postupku protiv deset osoba optuženih u aferi „Agrobanka”. Sutradan, 29. decembra biće izrečena i presuda za malverzacije u Metals banci, zbog čega je postupak trajao devet godina.
Obe odluke biće prve prvostepene sudske presude za propast dve od naših nekada najuglednijih banaka, čije urušavanje su platili građani Srbije.
U slučaju Agrobanke, kako nam je rečeno u tužilaštvu, presuda neće biti izrečena Dušanu Antoniću, bivšem predsedniku Izvršnog odbora te banke, jer je protiv njega pre tri godine postupak razdvojen zbog nesposobnosti da prati suđenje. Antonić je negirao sve optužbe na početku suđenja, a u pritvoru je bio godinu dana nakon hapšenja 2012. godine.
Tužilaštvo za organizovani kriminal je u završnoj reči u avgustu zatražilo osuđujuću presudu i zatvorske kazne za optužene jer su, kako smatra, zloupotrebili položaj u vezi sa dodelom kredita te banke. Kako je za naš list rečeno u tužilaštvu, predložena je kazna od najmanje šest godina zatvora za Slavoljuba Korićanca i Bojana Zarića. Za Dragomira Jovanovića i Duška Sekulića tužilaštvo traži po pet godina iza rešetaka, a za Bojana Simonovića, Branislava Pešića  i Zvezdana Damjanovića četiri godine. Po tri i po godine zatvora tužilac je predložio za Predraga Vučkovića, Peđu Mališanovića i Spasoja Tuševljaka. Traženo je i da optuženi plate troškove osam godina dugog sudskog postupka. Odbrana je smatrala da optuženi treba da budu oslobođeni krivice.
Optužnica za propast Agrobanke podignuta je u februaru 2013, a tužilaštvo smatra da su optuženi od početka 2006. pa do kraja 2011. protivno Zakonu o bankama i internim propisima i procedurama u Agrobanci odobravali kredite, bankarske garancije, davali menice i otpisivali dospele obaveze preduzeća, klijenata banke. Odobreni krediti, navodno nisu vraćeni, a izdate bankarske garancije i avalirane menice pale su na teret Agrobanke. Na taj način štedionica je oštećena za više desetina miliona evra.
Na početku ovog postupka među optuženima je bio i nekadašnji direktor subotičke filijale Agrobanke Jožef Kasa, ali je 2016. preminuo pa je postupak prema njemu obustavljen. Presudu nije doživeo ni pokojni Radoslav Lale Sekulić, vlasnik „Habit farma”, jednog od najvećeg dužnika Agrobanke. Tužilaštvo je odustalo od postupka protiv nekih od optuženih.
Propast Agrobanke bila je svojevremeno šok za naš finansijski sistem jer se do samog kraja verovalo da uspešno posluje raspolažući sa oko 600 miliona evra štednje od građana i privrede. Iz optužnice proizlazi da je to bio paravan i da su se iza njega krili nenaplaćeni krediti i dogovori između Antonića i privilegovanih klijenata.
Antonić je na suđenju 2013. godine, suočen sa optužbama za malverzacije „teške” 84 miliona evra, izjavio da je propast Agrobanke prouzrokovala tadašnja vlast i strani lobiji. Tvrdio je da će dokazati pokušaj neprijateljskog preuzimanja banke.
U slučaju Metals banke, nekadašnji članovi rukovodstva terete za zloupotrebe sa kreditima. Tužilaštvo za organizovani kriminal podiglo je 2011. godine prvu optužnicu protiv devet osoba kojima se na teret stavlja da su oštetili Metals banku za 1,6 milijardi dinara. Prema toj optužnici, bivši rukovodioci Metals banke su od kraja 2006. do 2011, kao odgovorna lica, odobrili 39 kredita bez adekvatnih sredstava obezbeđenja naplate. Procenjeno je da je tako pričinjena šteta banci od skoro 1,6 milijardi dinara a u tom iznosu pribavljena je imovinska korist firmama kojima su krediti odobreni, čiji su vlasnici pojedini optuženi.
Tokom višegodišnjeg postupka, period u kojem su počinjena krivična dela sužen je na 2007. i 2008. godinu, broj optuženih je smanjen, od prvobitnih 39 spornih kredita, optužnica se svela na 20, a ukupna suma pričinjene štete na oko milijardu dinara.
Na početku procesa 2013. godine, tadašnji direktor Izvršnog odbora Metals banke Ananije Pavićević odbacio je optužbe i nazvao ih politički motivisanim. Optužio je Narodnu banku Srbije zbog prinudne uprave, rekavši da je reč o eliminaciji ljudi  koji su bili protivnici nasilne vlasničke transformacije kojom je Metals banka kasnije postala Razvojna banka Vojvodine.

Potvrđena optužnica protiv Gucatija i Haradinaja
PRIŠTINA - Optužnica protiv šefova Udruženja ratnih veterana OVK Hisnija Gucatija i Nasima Haradinaja zbog obelodanjivanja poverljivih dokumenata iz Specijalizovanog tužilaštva Kosova, među kojima su i imena potencijalnih svedoka, potvrđena je odlukom sudije za prethodni postupak.
Ovo je, kako prenosi prištinska Koha, naveo advokat Tome Gaši na svom Fejsbuk profilu, a sud se ovim povodom još nije oglasio.
Gaši je napisao da se Gucati i Haradinaj terete u četiri tačke optužnice zbog ometanja pravde i njihovim radnjama između 7. i 25. septembra ove godine.
Haradinaju i Gucatiju, koji su u pritvoru u Hagu, danas je predata optužnica koju je potvrdio sudija i oni očekuju se da će se pojaviti pred sudijom na sledećim ročištima, dodao je Gaši.
Optužnica je podneta sudiji za prethodni postupak Specijalizovanih veća Kosova sa sedištem u Hagu 30. oktobra na potvrđivanje i to kao striktno poverljiva.
Ovo je treća po redu optužnica za koju se zna da je potvrđena pred Specijalizovanim većima, poznatijim kao Sud za zločine OVK.
Gucati i Haradinaj su u pritvoru u Hagu zbog opasnosti da bi mogao da pobegne, da bi morao da ometa predstojeće krivične postupke koji ce se voditi pred Specijalizvanim većima protiv pripadnika OVK, kao i da ce nastaviti da ponavlja krivična dela za koja se već sumnjiči, prenosi Tanjug.
Obojica su uhapšena zbog zastrašivanja svedoka u postupcima koji ce biti vodeni pred tim sudom.

Kamere za prepoznavanje registracija na policijskim vozilima
Ministarstvu unutrašnjih poslova (MUP) danas je isporučeno prvih 15 vozila opremljenih kamerama i „savremenom informaciono-komunikacionom tehnologijom”, koja će po navodima tog resora, omogućiti efikasnije i brže delovanje policajaca u zaštiti bezbednosti građana i borbe protiv kriminala.
Primopredaji vozila prisustvovao je resorni ministar Aleksandar Vulin koji je najavio da će do kraja godine policija dobiti još 50 takvih vozila a da će u narednoj godini biti isporučeno još 300.
„To će olakšati posao našim policajcima. Ubrzaćemo neophodne procedure, ali što je najvažnije naše ulice i putevi će biti sigurniji i bezbedniji i niko neće moći ili će bar veoma teško moći da prođe neopaženo, sve teže će se vršiti krivična dela, saobraćajni prekršaji, a da mi to ne primetimo i ne postupimo po njima”, naveo je ministar. ;
Prvih 15 vozila predato je Upravi saobraćajne policije i Interventne jedinice 92 Policijske uprave za grad Beograd i novosadske Interventne jedinice.
Tehnologija primenjena na tim vozilima omogućiće između ostalog, da policajci direktno iz automobila provere lica i vozila, imaće ugrađen sistem prepoznavanja tablica i njihovo upoređivanje sa bazom nestalih i neregistrovanih vozila, komunikaciju i uspostavljanje video-veze sa kolegama, kao pristup sistemu video-nadzora, kao i GPS navigaciju patrolnih jedinica kako bi brzo i pravovremeno stigle na lice mesta, prenosi Beta.

Eksplozija u fabrici vode u Zrenjaninu, povređena dva muškarca
ZRENjANIN – Dva muškarca povređena su jutros u eksploziji u fabrici vode u Zrenjaninu, saopštila je Opšta bolnica u tom gradu.
„Jedan muškarac je lakše povređen, a drugi teže, za koga su još dijagnostike u toku”, navodi se u saopštenju, prenosi Tanjug.
Jedan muškarac rođen je 1970. godine, a drugi 1978. godine.
Do eksplozije u fabrici vode, u postrojenju za prečišćavanje vode, došlo je oko 5 sati ujutru.
Radnici povređeni tokom hlorisanja vode
Radnici J.M. (42) i A.V. (50), koji su jutros zadobili opekotine u eksploziji u Fabrici vode u Zrenjaninu, povređeni su tokom postupka hlorisanja vode, saopštilo je Ministarstvo za rad, zapošljavanje, boračka i socijalna pitanja.
„Inspektor rada Odseka inspekcije rada Zrenjanin izašao je na lice mesta i ustanovio da su oba zaposlena bila prijavljena kod pomenutog poslodavca na neodređeno vreme na poslovima operater uređaja za prečišćavanje vode što podrazumeva i obavezno socijalno osiguranje”, stoji u saopštenju, prenosi Beta.
Dodaje se da će u postupku daljeg inspekcijskog nadzora, na osnovu utvrđenih relevantnih činjenica, inspekcija rada preduzeti odgovarajuće mere.
Iz bolnice u Zrenjaninu ranije je saopšteno da je jedan radnik povređen lakše a drugi teže, i kod njega je dijagnostika u toku.
Iako radnici nisu životno ugroženi, oni će ostati na bolničkom lečenju.

U školu po bolju ocenu
Predlozi zaključnih ocena za kraj prvog polugodišta uglavnom su utvrđeni i saopšteni đacima. Ove sedmice u učionicu će moći da dođu učenici koji žele da poprave ocene uz obavezni dogovor sa razrednim starešinom i predmetnim nastavnicima, da bi škole skrojile raspored posebnih časova za starije osnovce i srednjoškolce žele da pokažu da znaju više nego što su procenili njihovi profesori. Nije mnogo prijavljenih učenika za dodatnu proveru znanja u školama, a i od tog broja dobar deo njih će odgovarati zbog insistiranja roditelja a ne naročite želje da postignu bolji uspeh, procenjuju direktori osmoletki i srednjih škola.
Uvek u školama bude neocenjenih školaraca, koji su redovno pratili nastavu ali nisu uspeli da iz svih predmeta dobiju bar po jednu ocenu. Za pojedine učenike sa smetnjama u razvoju koji u redovnim školama uče po individualnom obrazovnom planu, a od početka školske godine odlukom roditelja su pohađali nastavu na daljinu, predlog nastavnika je da ostanu neocenjeni. Jer, iako bi zaključne ocene u ovom trenutku mogli da utvrde sa manje ocena nego u redovnim okolnostima, prosvetni radnici strahuju da bi tako izveden opšti uspeh pre bio deprimirajući nego podsticajan za đake sa razvojnim smetnjama.
– Ocenjivanje učenika na osnovu usmene provere postignuća izuzetno može da se obavlja neposredno u školi, ukoliko je učenik nezadovoljan predlogom zaključne ocene – rečenica je iz uputstva Ministarstva prosvete zbog koje su u operativnim planovima škola direktori, kako kažu, predvideli da se do petka, 11. decembra, daju predlozi zaključnih ocena a do ponedeljka, 13. decembra, utvrdi raspored dolazaka učenika u škole da poprave ocene.
Nema direktora koji se posvećeno bavi svojim poslom da nije primetio da su poslednja uputstva nadležnih „manje loša nego sva prethodna”. Ima direktora koji u razgovoru za naš list opišu realne poteškoće u radu, a kad to bude objavljeno „zbog zamerki sa više instance” zamole da nam ubuduće budu sagovornici samo za pohvalne teme. U nameri da, kao i uvek, objektivno izvestimo stručnu i opštu javnost, ali da zbog toga ne trpe naši sagovornici, njihova imena ostaće poznata redakciji.
– Nisu sigurni profesori da li dobro rade ako na osnovu jedne ocene daju zaključnu, ili ako ostave đake neocenjenim kako će to da se protumači. Nastavnik je autonoman u planiranju ocenjivanja, ali nije dobio najjasnija uputstva. Pustili su nas da se snalazimo. Može da se utvrdi zaključna sa nedovoljnim brojem ocena. Nisu neophodne četiri ocene za predmete sa nedeljnim fondom od dva časa ili više, niti dve ocene za predmete sa jednim časom sedmično. Dilema je, a nigde nije propisano, da li u oba slučaja zaključna može da se predloži na osnovu samo jedne ocene. Zbunjuje i nezvanično tumačenje Ministarstva prosvete da može i bez zaključivanja ocena – ilustruje direktor gimnazije s kojim smo razgovarali.
Zvanično je ostavljena mogućnost da se pismeni zadaci iz ovog prebace u naredno polugodište, time još jedna ocena nedostaje za zaključnu na polugodištu. A ako đak nije zadovoljan i hoće da odgovara profesori moraju da ga pitaju – u školi.
– Zbog aktuelne epidemiološke situacije tražimo i saglasnost roditelja da učenici dođu u školu da odgovaraju za bolju ocenu. Iskustva profesora iz onlajn odgovaranja su razna. Tu stvarno ima snalaženja, posebno kod testova. Jako je teško obezbediti regularnost takve provere i objektivnost ocene. Tako da je sve u ovom trenutku nužna improvizacija. Profesori traže rešenja, nije ih lako naći – uverava naš sagovornik.
U Vojvodini su, kažu, sada u manjem problemu, jer su i bez nedavnih izmena školskog kalendara planirali da oko 20. decembra idu na raspust, dok su kolege u ostatku Srbije računale da će do kraja januara imati vremena za završna odgovaranja pre zaključivanja polugodišnjeg uspeha učenika.
– Nema tog uputstva koje može da odgovori na brojne nedoumice. Princip je radite kako znate, sve će to biti statistika. Odgovara većini đaka i roditelja, ali i dobrom delu nastavnika, da „išamaraju” samo dobre ocene, neće ih niko prozivati. Svima odgovara lažna slika, predstava. Hoće li se nekome obiti o glavu? Hoće. Deci. Zato im uvek napominjem da uče zbog sebe – poentira direktor jedne tehničke škole u Šumadiji.
Strah osnovaca
Da naročito osnovci strahuju od neocenjenosti objašnjava direktorka jedne od beogradskih osmoletki u kojoj zbog otežavajućih okolnosti nisu sva deca bila u prilici da odgovaraju za ocenu, pa je nekoliko đaka ostalo neocenjeno.
– Odmah sebe vide na razrednom ispitu, iako nije tako. Učenik koji redovno pohađa nastavu i izvršava školske obaveze, ali je iz opravdanih razloga neocenjen, ima pravo da bude ispitan na posebno dodatnom času i da dobije ocenu u prisustvu razrednog starešine i pedagoga ili psihologa škole. U ovim okolnostima to će značiti da će početkom regularnog rada škola sva deca dobiti priliku da budu ocenjena – zaključuje ona.

SANU za masovnu vakcinaciju stanovništva protiv kovida 19
Radna grupa Srpske akademije nauka i umetnosti koja je formirana sa ciljem praćenja pandemije kovid 19 nedvosmisleno se zalaže za sprovođenje masovne vakcinacije stanovništva protiv pomenute zarazne bolesti, saopšteno je iz SANU-a.
Kako se navodi, vakcinacija je neophodna onom vakcinom koju odobri nadležna Agencija za lekove i medicinska sredstva Srbije.
Radna grupa smatra neophodnim da se stručno-naučna javnost Srbije, uključujući i samu SANU, spremi da na metodološki odgovarajući način ispita efikasnost i detaljno prati neželjene efekte vakcina na reprezentativnom uzorku vakcinisane populacije, stoji u saopštenju, prenosi Tanjug.
U saopštenju se podseća i da je Radna grupa SANU u višemesečnom intervalu davala i daje gledišta i preporuke koje nikada nisu bile namenjene samo članovima SANU, već i široj javnosti, objavljujući ih na sajtu Akademije.

Zapošljavanje mladih stručnjaka u Vojnotehničkom institutu
Država će nastaviti da ulaže u zaposlene u Vojnotehničkom insitutu a radiće se i na podmlađivanju kadra, poručio je ministar odbrane Nebojša Stefanović prilikom obilaska ove institucije.


Predstavljanje bespilotne letelice „vrabac“


– Radimo na tome da mladi informatičari i inženjeri što pre i što lakše dolaze u ovaj institut, kao i da kroz povećanje plata koje je odobrio predsednik Srbije, zaposleni dobiju kvalitetnije zarade – izjavio je Stefanović.


Artiljerijsko-raketni sistem PVO PASARS  


Kako je saopštilo Ministarstvo odbrane, njemu su ovom prilikom prikazane bespilotne letelice „pegaz“ i „vrabac“, digitalni višecevni bacač raketa „oganj“, borbeno oklopno vozilo „polo“, komandno-izviđačko vozilo KIV, artiljerijsko-raketni sistem PVO PASARS, besposadna borbena platforma „miloš“, modernizovani radar „žirafa“, tenk M-84 i samohodna haubica „gvozdika“.

Pandemija pogoršala život žena u Srbiji i Danskoj
Danska je najbolja zemlja na svetu za život žena i gajenje dece, naglašava se u najnovijem izveštaju magazina „U.S news and World report”, u kome se navodi da je ova skandinavska zemlja dospela na vrh top-liste popularnosti dama širom sveta, pre svega zbog visokog nivoa rodne ravnopravnosti i pomoći države u usklađivanju rada i roditeljstva. Ako je suditi po odgovorima 10.000 žena širom planete, koje su učestvovale u istraživanju ovog magazina, Danska, Švedska, Norveška, Holandija i Kanada su proglašene najboljim zemljama za život, dok su se Dankinje starije od 65 godina izjasnile kao najsrećnije žene u Evropskoj uniji.
Iako bi premijerka ove zemlje Mete Frederiksen mogla da bude zadovoljna rezultatima ove studije, pandemija virusa korona i te kako je uticala na kvalitet života žena u ovoj skandinavskoj zemlji. Istraživanje Nacionalne SOS linije za pomoć žrtvama nasilja „Lev uden vold hotlajn” o uticaju kovida 19 na nasilje nad ženama pokazuje da je u periodu od januara do septembra 3.510 osoba okrenulo telefon 1888 kako bi prijavilo nasilje u porodici. Kako se navodi u izveštaju koji je rukovodilac ovog istraživanja Helena Oldrup podnela Evropskom institutu za rodnu ravnopravnost, žene su bile žrtve nasilja u 91 odsto svih prijavljenih slučajeva, a povećan je i broj onih koje su imale potrebu za skloništem od nasilja, odnosno odlaskom u Sigurnu žensku kuću.
Kako u razgovoru za „Politiku” naglašava Signe Gisel Šmit, potpredsednica Danskog udruženja žena, osnovanog 1871. godine, u ovoj skandinavskoj zemlji došlo je do znatnog porasta nasilja uzrokovanog pandemijom kovida 19.
„U uobičajenim okolnostima, 38.000 žena i 19.000 muškaraca godišnje prijavi nasilje u porodici, ali su ovi brojevi mnogo veći od 27. februara, kada je zabeležen prvi slučaj zaraze virusom korona u Danskoj. Broj žena koje su potražile pomoć zbog nasilja se duplirao, a skloništa za žrtve nisu mogla da prime sve žene kojima je bila potrebna pomoć, pa smo morali da tražimo alternativni smeštaj za njih. Zbog toga je Dansko udruženje žena iniciralo otvaranje urgentnog skloništa za žrtve porodičnog nasilja, a vlada je opredelila dodatnu svotu novca kako bi pomogla prebijenim ženama i deci”, objašnjava naša sagovornica.


 Signe Gisel Šmit (Foto lična arhiva)


Ona takođe skreće pažnju na činjenicu da žene u Danskoj čine većinsku radnu snagu u takozvanim pomažućim profesijama koje su prve na udaru virusa korona, kao što su zdravstvo, sektor socijalnog rada, obrazovanje, briga o deci i trgovina.
„Podaci govore da čak 85 odsto svih medicinskih radnika u Danskoj čine žene – zbog toga su one bile više izložene virusu kovid 19 i više su od njega obolevale, naročito mlade žene. Ova pandemija istakla je značaj takozvanih ženskih profesija i nadam se da će svi shvatiti važnost pomažućih profesija i da će se uskoro povesti rasprava o tome da žene treba da budu jednako plaćene kao muškarci za posao koji obavljaju. Statistika, naime, pokazuje da je jaz u zaradama 16 odsto u korist muškaraca, a na štetu žena”, zaključuje Signe Gisel Šmit.
Pandemija virusa korona uticala je i na rekonstrukciju Vlade Danske – ministar za rodnu ravnopravnost Mogens Jensen, u čijem se resoru nalazi i hrana, ribarstvo i nordijska saradnja podneo je ostavku polovinom novembra, zbog toga što je država odlučila da pobije 17 miliona nerčeva. Vladina drastična odluka usledila je nakon što su zdravstvene vlasti rekle da uzgoj nerčeva predstavlja rizik za javno zdravlje, zbog široko rasprostranjenih zaraza na farmama.
Prema podacima Evropskog instituta za rodnu ravnopravnost žene su se takođe nalazile na prvoj liniji borbe protiv kovida 19 – one čine 76 odsto od 49 miliona medicinskih radnika u Evropi i 86 procenata pomažućih radnika koji brinu o bolesnicima. Osim toga, žene čine 93 odsto radnika angažovanih u brizi oko dece, 95 odsto spremačica, 83 procenta gerontoloških domaćica i 82 odsto svih kasirki u radnjama širom Evrope.
I nacionalna statistika svedoči da su žene podnele teži deo tereta korona krize – podaci našeg Ministarstva za rad pokazuju da u sektoru zdravstvene zaštite radi 79 odsto žena, sektor socijalne zaštite zapošljava čak 93 procenta dama, dok u oblasti obrazovanja 73 odsto zaposlenih čine žene.
Poverenica za zaštitu ravnopravnosti Brankica Janković ocenjuje da je pandemija toliko ogolila rodnu neravnopravnost u kući, jer su mnoge žene grcale pod teretom duplih i troduplih obaveza – osim što su morale da idu na posao, najveći broj njih preuzeo je ulogu pedagoškog asistenta svojoj školskoj deci, koja su morala da prate onlajn nastavu, a u trećoj „smeni” ih je čekalo kuvanje ručka, pranje, peglanje i spremanje domaćinstva.
„U prvih mesec dana vanrednog stanja Autonomnom ženskom centru javilo se tri puta više žena nego u uobičajenim okolnostima. Iako se najveći broj prijavljenih slučajeva nasilja odnosio na psihičku torturu, sve je izraženije i ekonomsko nasilje, koje se prvenstveno ogleda u nedavanju alimentacije. Na žalost, pandemija korone nije promenila ni statistiku femicida – od početka godine do danas 25 žena je ubijeno u porodičnom nasilju”, naglašava Vanja Macanović, advokat Autonomnog ženskog centra.
Prema studiji „Centra za mame” svaka treća mama u Srbiji imala je umanjena primanja tokom vanrednog stanja, svaka peta morala je da odlazi na posao, jer je imala radnu obavezu, a četiri odsto njih izgubilo je posao zbog pandemije.
„Studija pod nazivom `Majčinstvo u doba korone` sprovedena od 28. aprila do 8. maja na uzorku od 1.909 mama u našoj zemlji, takođe je pokazala da čak 60 odsto zaposlenih mama nije uspevalo da usaglasi poslovne obaveze sa obavezama oko dece i balansiranje im je teže palo nego inače. Čak 63 odsto reklo je da su tokom vanrednog stanja imale više obaveza, četvrtina ocenjuje da se ništa nije promenilo, a tek je svaka deseta mama izjavila da ima manje obaveza“, kaže direktorka „Centra za mame” Jovana Ružičić.
(Tekst je urađen u okviru projekta „Puls Evrope – medijske posete EU” koji finansira Evropska unija)

Za ulazak u Srbiju potreban PCR test
Strani državljani neće moći da uđu u Srbiju bez negativnog PCR testa, ne starijeg od 48 sati, dok će građani Srbije moći da uđu bez testa u zemlju, ali će onda morati u karantin, saopštila je ministarka i članica štaba Darija Kisić-Tepavčević.
Ta mera važiće od 20. decembra, najverovatnije do 10. januara, u zavisnosti od epidemiološke situacije, rekla je Kisić Tepavčević nakon sednice Kriznog štaba.
„Krizni štab je danas doneo odluku prema kojoj će na graničnim prelazima biti vršena pojačana kontrola uz obavezan PCR test za sve strane državljane koji žele da uđu u našu zemlju”, rekla je Kisić Tepavčević.
Test će biti potreban za sve strane državljane, bez obzira iz koje zemlje ulaze u Srbiju.
„Što se naših državljana tiče, Ustav im garantuje ulazak u zemlju i oni su uvek dobrodošli. Za njih će važiti obavezna kućna izolacija u trajanju od 10 dana, ako nemaju negativan PCR test. Taj karantin mogu da prekinu negativnim PCR testom”, objasnila je Kisić-Tepavčević.
 
Aktuelne mere do petka, potom možda i nove
Ministarka i članica Kriznog štaba Darija Kisić Tepavčević saopštila je da je danas na sednici Štaba odlučeno da sve restriktivne mere, koje su važile do sada, budu na snazi do petka 18. decembra, nakon čega će se ponovo sagledati da li će se uvoditi dodatne mere ili promeniti postojeće.
Kisić Tepavčević je navela da su aktuelne mere dale efekte, iako su brojevi još uvek veoma visoki.
„Ali, vidi se kontinuirani pad novozaraženih, pad procenta pozitivnosti, kao i povoljniji odnos broja hospitalizovanih u odnosu na otpuštene pacijente. To su, ipak, i dalje visoke vrednosti, opterećenje zdravstvenog sistema je veliko i moramo svi da uradimo sve da smanjimo prenošenje virusa”, rekla je Kisić nakon sednice Štaba.
Ona je apelovala na građane da predstojeće praznike i slave ove godine proslave u najužem krugu porodice, ali i da se tada pridržavaju svih preventivnih mera.
Istakla je da se održavanje slava po kućama neće kontrolisati, jer to nije moguće.
„Niko ni ne želi da vrši takve vrste kontrola. S druge strane, smatram da svi polazimo od sebe i da svi želimo u našem domu da imamo jednu zdravu atmosferu, a ne da kuće budu mesta okupljanja i širenja zaraze”, rekla je Kisić, prenosi Tanjug.

Na respiratorima 334 pacijenta, najviše do sada
U Srbiji je potvrđeno novih 4.932 slučaja korona virusa, a preminulo je 49 pacijenata, objavilo je danas Ministarstvo zdravlja.
Na respiratorima se nalazi 334 pacijenta, što je najviše do sada.
Testirano je 15.765 osoba, od početka pandemije ukupno 2.046.456.
Od početka pandemije u Srbiji je od korona virusa obolelo 271.364, a preminulo je 2.380 pacijenata, prenosi Tanjug.

TV taksa se povećava na 299 dinara
Odbor Skupštine Srbije za kulturu i informisanje podržao je predlog izmena i dopuna Zakona o privremenom uređivanju načina naplate takse.
Vlada Srbije predložila je da taksa sa 255 bude povećana na 299 dinara.
„Time bi se ostvarila obaveza države da obezbedi stabilno finansiranje javnih servisa, koji bi pored institucionalne i programske obezbedili i finansijsku nezavisnost”, rekla je pomoćnica ministra kulture Slavica Trifunović na sednici odbora.
U Skupštinu Srbije stigao je i predlog zakona kojim će finansiranje javnih servisa iz budžeta biti produženo do kraja 2021. godine, prenosi Beta.

Farmaceutska industrija povećala izvoz za blizu 9 odsto
Proizvodnja osnovnih farmaceutskih proizvoda i preparata u Srbiji u prvih deset meseci 2020. povećana je za 8,6 odsto, u odnosu na isti period prošle godine, a povećan je i izvoz za 8,7 procenata, saopštila je Privredna komora Srbije (PKS).
Najveći skok prodaje proizvoda farmaceutske i industrije medicinskih sredstava bio je tokom marta, a najviše su traženi zaštine maske i rukavice, dezinfekciona sredstva, preparati koji jačaju imunitet, kao i lekovi za lečenje kovida 19, dodaje se u informaciji dostavljenoj Tanjugu.
„Farmaceutska industrija u Srbiji reagovala je brzo i odgovorno, održavajući stalnu komunikaciju s regulatornim autoritetima i u vanrednim okolnostima, i obezbedila sigurno snabdevanje lekovima i medicinskim sredstvima, ali i dodatnu pomoć u vidu značajnih donacija”, ocenjuje PKS.
Dodaje se da je sa pojavom pandemije većina proizvođača revidirala svoje planove proizvodnje i koncentrisala se na one proizvode za kojima je vladala povećana tražnja. Prema podacima Republičkog zavoda za statistiku, od januara do oktobra 2020. domaća farmaceutska industrija izvezla je za 387,1 milion evra što je rast od 8,7 procenata u odnosu na isti period prošle godine. Istovremeno je ovih proizvoda uvezeno za 1,1 milijardu, pa je ostvaren spoljnotrgovinski deficit u ovoj oblasti od 624,6 miliona evra, podaci su RZS-a.
Hemofarm kao jedan od naših najvećih proizvođača je pored svih teškoća veoma zadovoljan ovogodišnjim poslovanjem, izjavio je za Tajnug Veljko Pešić, senior direktor marketinga i prodaje ove kompanije.
„Uspeli smo da proizvedemo šest i po milijardi raznih doza i formi, što je povećanje do šest odsto u odnosu na prošlu godinu, a očekujemo i rast prodaje od pet procenata”, precizirao je on.
Pešić je ocenio da je farmaceutska industrija na globalnom nivou prošla bolje nego neke druge, ali je i u njoj bilo kompanija koje su prijavile gubitke.
„Najbitnije je bilo da imate čvrst lanac snabdevanja i širok portfolio koji bi mogao da odgovori potrebama tržišta koje su se u trenutku pandemije javile. Hemofarm ima sjajan lanac snabdevanja na kome smo radili godinama unazad, a vezani smo za našeg vlasnika 'Štadu' koji na globalnom nivou ima sjajne ugovore i uspeli smo da prebrodimo te probleme”, izjavio je Pešić.
Dodao je kako je uspehu doprineo i proizvodni program, jer je Hemofarm lider na srpskom tržištu u proizvodnji vitamina, minerala i svega onog što čini prevenciju za kovid. Jedan od dobitaka za kompaniju tokom ovih meseci je to što će se akcenat u zaštiti zdravlja mnogo brže staviti na prevenciju i imunizaciju nego što je to izgledalo pre krize, ocenio je Pešić. Dodao je kako je 70 odsto proizvodnje Hemofarma namenjeno stranom tržištu, a izvozi se u 19 zemalja EU i na tri kontinenta od Evrope, Rusije, Bliskog Istoka do Afrike.
„Izvoz smo uspeli da održimo na istom nivou kao 2019. godine što smatramo velikim uspehom s obzirom na to da su tržišta pretrpela velika uznemiravanja kako na potrošačkom tako i na snabdevačkom nivou”, naveo je Pešić.

Pandemija teških reči
Mogu li suprotstavljene političke i društvene grupacije konačno sklopiti verbalni detant i okončati pandemiju teških reči, koja je toliko zagadila javni prostor, tako da se pristojna debata smatra za slabost ili kukavičluk. Takvi se povlače u samoizolaciju, nemoćni da pobede takmičare u pljuvanju udalj neistomišljenika, čime se razmena ideja pretvara u razmenu šlajma. Metafora je s namerom neukusna, kako bi odslikala nepodnošljivu količinu netolerancije na javnoj sceni. Ona je dizajnirana kao oktagon ne samo za aktere koji je kreiraju, nego i za publiku koja se nesvesno pretvara u potencijalne saučesnike, u simboličkom procesu giljotiniranja svakoga ko se izdigne iznad nacionalnog usuda: „Ako nisi s nama, protiv nas si.”
Dakle, bićeš raščerečen, jer će svako probati da te povuče na svoju stranu. Ako pokažeš karakter u odbijanju da se priključiš sveopštoj banalizaciji postmodernističkog komformizma, koja podrazumeva pripadnost određenoj interesnoj grupi, gde se „svoje ja” ustupa centrima moći zbog sadašnjih ili potencijalnih privilegija, dogodiće se još gore: ispašćeš idealista, potom slabić i konačno, glup.
Kako je za atmosferu u društvu po prirodi stvari najodgovornija vlast, oličena u Aleksandru Vučiću koji, kao šef države, ima ustavnu ulogu izražavanja državnog jedinstva, a pri tom je i lider ubedljivo najjače stranke, njegovi politički protivnici cinično će konstatovati da tu funkciju savršeno obavlja. U parlamentu nema opozicije. Ali, ako se prisetimo njegovog putešestvija do zigurata moći, dakle pozicije faraona ali srpskog, setićemo se i koliko mu je stalo da u početku uz sebe pridobije što veći broj intelektualaca ili pripadnika građanske elite. Mnogi među njima, međutim, nisu prihvatili pruženu ruku, insistirajući na svojoj izuzetnosti u odnosu na presvučenog radikala i njegove pristalice koji su opisivani kao krezubi sendvičari i građani drugog reda.
Oni koji su prihvatili Vučićevu ruku, poput legendarnog košarkaškog trenera Božidara Bože Maljkovića, glumaca Mikija Manojlovića, Lazara Ristovskog i Buleta Goncića, ili slavnog Gorana Bregovića, prošli su kroz toplog zeca, naročito na društvenim mrežama. Kako Vučić odlično poznaje pravo, ali još bolje izborni inženjering, shvatio je da ga takva podela matematički dovodi do nebeske granice od oko 50 odsto podrške. Niko u predgrađima velikih gradova, tamo gde se završavaju soliteri i počinju sela, a tamo se dobijaju izbori, ne voli da ih smatraju ljudima nižeg reda, pa makar i ne bili slepo zaljubljeni u Vučića.
Uzdrmana opozicija nekako se konsolidovala oko Saše Jankovića, ali nekadašnji lider Pokreta slobodnih građana posle odličnog rezultata na predsedničkim izborima 2017. godine (16 odsto), volšebno je nestao, politički se samoubivši krajnje čudnim tvitovima. Na drugoj strani, Vučić je sa prikupljanjem podrške 1.000 javnih ličnosti, želeo da pokaže kako i on elitu za trku ima, tako da dolazi do rastućih tenzija između njegovih pristalica i poraženih delova okupljenih oko nekada moćne Demokratske stranke koja je nastavila da se usitnjava do sadašnje mikro podele: Lutovac–Lečić.
Kakvu to grešku čini opozicija i njeni mozgovi, zarobljeni u autističnom tviter svetu, sa sve nervoznijim intelektualcima, poput akademika Dušana Teodorovića koji je udario čak i na Bajagu (a na koga nije), jer je svirao na nekakvoj svetkovini u organizaciji beogradskih vlasti i Gorana Vesića, koga nekadašnji njegovi, smatraju prebegom iz sveta „žutih”, uz Sinišu Malog, Jelenu Trivan i doskorašnje konstruktivne opozicionare – Čedu Jovanovića i Nenada Čanka. Možda Vesić nije naročito šarmantan, ali pokušaj njegovog linča prilikom promocije knjige ne pristaje ni opoziciji koja se smatra demokratskom, niti intelektualcima koji su jurili po Vesićev poluskalp.
Ni Dragan Đilas, kao ni Vuk Jeremić i Boško Obradović, ne shvataju da je izborna matematika jednostavna: kao prvi čas matematike u osnovnoj školi. Ako želite da pobedite Vučića, morate prevesti njegove glasače na svoju stranu, uz prelazni rok njegovih ljudi – što se u srpskom političkom običajnom pravu zove izdaja. Ali to svakako nećete učiniti ako nastavite da ih vređate i terate ih da stavljaju proteze pre nego što prebroje i operu zube, ispisujući tvitove slične sadržine, uz samoljubivo tapšanje posle brojanja šerova. Istovremeno, demonizuju najpre Vučićevog brata Andreja, potom njegove članove porodice, čak i decu, što eskalira pretnjama ubistvom samom Vučiću koje stižu sa pregrejanih društvenih mreža. Mejnstrim opozicioni mediji čak ismevaju ili relativizuju te pretnje, zaboravljajući koliko takvo izveštavanje, makar začinjeno karikaturama i satirom, može biti opasno u zemlji u kojoj je pre 17 godina ubijen premijer Zoran Đinđić. Koliko je samo velikog Aleksandra Tijanića koštala metafora: „Ako Đinđić preživi, Srbija neće.”
Vučić, na drugoj strani, ima svoje savršeno organizovane informatičke falange, takozvane botove, koji uzvraćaju udarce daleko ispod pojasa i u savezu sa prorežimskim tabloidima i dve komercijalne televizije sa skaradnim rijaliti programima, podstiču netrpeljivost histeričnih elita, kako vladajućih, tako i opozicionih. Pandemijski srpsko-srpski govor mržnje se iz stvarnog, preliva u virtuelni svet.
Gde greši Aleksandar Vučić? Pored krajnje spornog kastinga kadrova koji je porodio lokalne barone poput Dragoljuba Simonovića iz Grocke, Milutina Jeličića Jutke iz Brusa ili Gorana Cvetanovića iz Leskovca, uz držanje gotovo čitavog rukovodećeg kadra u javnim preduzećima u ve-de stanju, šef naprednjaka, posle apsolutne pobede na parlamentarnim izborima, postavlja mlade poslanike, predstavljajući ih kao novu elitu SNS-a.
Sa nesumnjivim rezultatima u oblasti ekonomije i njegovog omiljenog BDP-a, po čemu će Srbija zaista postati evropski šampion, što potvrđuju međunarodne finansijske institucije i najtiražniji nemački tabloid „Bild”, sa dovršenim auto-putevima i izgrađenom kovid bolnicom u Batajnici, Vučić dozvoljava sebi luksuz da njegovu partiju i njega lično u najvišem zakonodavnom telu predstavljaju mlađani ziloti, sa isključivim ciljem da zidaju njegov kult ličnosti i u svaku od stavki budžeta, stavljaju milione Dragana Đilasa. I svako od njih čita govor koji teško čita.
Besplatan savet Vučiću. Njegovi poslanici, predvođeni profesorom sede glave Markom Atlagićem, izvređali su jednu od najvećih srpskih glumica Seku Sabljić zbog njenih političkog stavova pod svodovima parlamenta, a potom je na red došao i Dragan Bjelogrlić, čime su postigli takav efektan politički autogol, kao da su pogodili svoju mrežu sa 30 metara u rašlje. Ovo prvo je konstatovao Rambo Amadeus, ovo drugo sam dodao ja.
Toliko često pominjanje Dragana Đilasa, gotovo u svakom javljanju junoša SNS-a, sa stanovišta političkog marketinga, verovatno bi nasmejalo Zoricu Brunclik. Ako se upitate zašto nju, ona se smatra rodonačelnikom pi-ara, još od prastarih vremena, kada je izjavila: „Pišite o meni, pa makar i dobro.”
U svoje vreme, branio sam Andreja Vučića, jer čovek je kriv samo zato što je Aleksandrov brat, u koga, naravno, šef države ima najveće poverenje. Ne samo što je onomad dobio žestoke batine od pripadnika niškog odreda Žandarmerije, što samo po sebi demantuje Andrejevu moć, već ne postoji ni jedan dokaz da je prekršio zakon, osim kafanskih tračeva da poseduje sve kafane u Srbiji. Ponekad se pitam, slušajući tračarenja, poseduje li Andrej i moj stan? Zbog toga imam dozu rezerve i iste nelagode, kada se pominje Gojko Đilas, brat Dragana Đilasa. Na koga bi drugog nekadašnji gradonačelnik i ministar prepisao svoju veliku imovinu i stanove, koju je uvećao dok je obavljao državne funkcije, ako ne na čoveka kome najviše veruje. A to je njegov brat.
Čitao sam nedavno komentare na vest da je Bora Čorba teško bolestan. Velikom rokeru i pesniku opasno zameraju zato što je nastupao na mitingu naprednjaka. Da, pa šta. Čovek koji je napisao „Dva dinara druže” i „Pogledaj dom svoj anđele”, može svirati kome god hoće i imati politička uverenja kakva god hoće. Ko može umanjiti glumačku veličinu Nikole Koje jer je protiv Vučića ili Srđanu Dragojeviću koji žestoko tvituje protiv predsednika. Čovek koji je režirao „Lepa sela lepo gore”, ima pravo da kritikuje, pa makar i ispod granica dobrog ukusa. Mada bih mnogo više voleo da umesto kuckanja na desetine tvitova dnevno, snimi nastavak „Lepih sela”. Ovako traći talenat, obračunavajući se sa „svinjskom huntom”.
Ali Dragojević nema lažni nalog, poput kukavica koje se kriju pod uglavnom priglupim pseudonimima. Možda bi bilo lekovito da pogledaju nadrealni televizijski duel između Miroljuba Labusa i Vojislava Koštunice tokom neuspelih predsedničkih izbora 2002. godine. Nisu razmenili nijednu uvredu. Voditelj umalo nije zadremao, mada su se i Voji sklapale oči.
Prošlo je od tada 18 godina. Pobogu, profesorka univerziteta Srbijanka Turajlić sada hoće da zatre sve tragove spomenika Stefanu Nemanji, a epidemiologu Branislavi Tiodoroviću neko je izgrebao automobil. Meta režimskih spin-doktora postao je Igor Jurić, otac svirepo ubijene Tijane. Uskoro na svakoga može nanišaniti usplahirena svetina.
Pročitajte još jednom Branka Miljkovića. Prejaka reč uvek dođe po onoga ko je izgovara!

Krizni štab zaseda danas – najavljen PCR test i karantin za ulazak u zemlju
Danas će biti održana nova sednica Kriznog štaba, na kojoj bi, prema najavama epidemiologa, trebalo da se donesu odluke o uslovima za ulazak u Srbiju u prazničnom periodu.
Sednica će biti održana u 15.30, prenosi Tanjug.
Član Kriznog štaba, epidemiolog Branislav Tiodorović rekao je juče da će morati da budu uvedene mere za državljane Srbije koji iz inostranstva dolaze u zemlju, i to poput onih koje su na snazi u tim državama.
„Negativan PCR test, ne stariji od 48 sati, a oni koji ga nemaju, moraće u karantin 10 dana”, pojasnio je Tiodorović.
I epidemiolog Predrag Kon ističe da će na sednici Kriznog štaba svakako biti odlučeno o produženju mera koje već postoje i o eventualnom uvođenju novih.
„S tim što je razrešeno da li će biti novih mera na granicama – hoće, sad je samo tehničko pitanje kako će se to sprovesti. Tako da je to odlučeno”, rekao je Kon.
Tiodorović je naveo i da je struka očekivala da će doći do smirivanja situacije, što se nije desilo, te da, iako možda postoji stagnacija, procena nije optimistička.
U tom smislu, naveo je da će, ako se ovako nastavi, Krizni štab morati da razmišlja o uvođenju vanrednog stanja i policijskog časa, dodajući da sve zavisi od naše zajedničke odgovornosti.
Prethodna sednica Štaba održana je u petak i na njoj je analizirana aktuelna epidemiološka situacija, efekti postojećih mera, kao i mere koje bi se odnosile na predstojeće praznike i eventualni dolazak velikog broja građana Srbije u zemlju.
    </div>
    <div id="politika">
Zašto Srbijagas finansira FK Vojvodinu, ko je taj Snajper?
Ministarka energetike i rudarstva Zorana Mihajlović najavila je danas da će tražiti redefinisanje svih investicionih planova Srbijagasa, ali i pitanje sponzorstava - da li Srbijagas treba, kako i na koji način da sponozoriše fudbalske klubove, poput FK Vojvodina, na primer.
Mihajlović je rekla da trošak Srbijagasa za FK Vojvodinu iznosi oko tri miliona evra godišnje.
„Da li se to plaća ili ne, da li se plaćaju navijači ili fudbaleri, da li se novac daje u gotovini ili ne, zašto se pojavljuju lica koja su optužena, zašto se pojavljuju lica u toj priči koja su bila narkodileri, kakvi su to ljudi koji imaju nadmike Snajper i slično....? To su sve stvari koje moraju da se reše i rešavaće se paralelno”, poručila je Mihajlović, prenosi Tanjug.

Unaprediti odnose sa BiH, prestati sa pretnjama RS
Srbija neće ni na koji način zatvarati granicu za ljude iz Republike Srpske, bez obzira na epidemiološku situaciju u Srbiji i RS, smatra da se odnosi sa BiH moraju unaprediti, nastaviće da pomaže srpski narod u RS i zahteva da se prekine sa pretnjama ukidanjem i nestankom Republike Srpske.
To su saopštio Kabinet predsednika Srbije nakon današnjeg sastanka predsednika Vučića sa predsedavajućim Predsedništva Bosne i Hercegovine Miloradom Dodikom, koji ga je obavestio o političkim napadima na Republiku Srpsku, kao i o pokušajima njenog urušavanja, te je uputio jasne zahteve i molbe Republici Srbiji.
Vučić je, kako se navodi u saopštenju Kabineta predsednika, saslušao Dodika i zamolio ga da u danima i nedeljama koje su pred nama upotpuni svoje zahteve koje predsednik Srbije smatra legitimnim.
Vučić je zaključio da Republika Srbija smatra da odnosi Srbije i Bosne i Hercegovine mogu i moraju da budu unapređeni, pre svega kroz značajnije ekonomske integracije, povezivanje ljudi i pogled koji je uperen u budućnost, a ne u prošlost.
Predsednik je naglasio da je Srbija pomogla značajnim finansijskim sredstvima Republici Srpskoj - poslednji put u iznosu od 20 miliona evra (40 miliona konvertibilnih maraka), te da će nastaviti da pruža svaku vrstu ekonomske i finansijske podrške našem narodu u Republici Srpskoj.
Takođe, Republika Srbija smatra da je Dejtonski sporazum moguće promeniti samo uz saglasnost sva tri konstitutivna naroda i dva entiteta, uz činjenicu da Republika Srbija poštuje teritorijalni integritet Bosne i Hercegovine i ni na koji način ga nije i neće narušavati, ali zahteva da se prekine sa pretnjama ukidanjem i nestankom Republike Srpske, jer je Republika Srpska ustavna kategorija Bosne i Hercegovine, proizašla iz dogovora o miru tri konstitutivna naroda i potvrđena u Dejtonu.
Predsednik Republike Srbije Aleksandar Vučić i predsedavajući Predsedništva Bosne i Hercegovine Milorad Dodik razgovarali su i dogovorili konkretne akcije po pitanju izgradnje kompleksa Jasenovac - Donja Gradina na teritoriji Republike Srpske, prenopsi Tanjug.

Plamen večne vatre u Beogradu simbol bratstva Srbije i Rusije
MOSKVA - Sa groba Neznanog junaka pored zidina Kremlja u Moskvi uzet je plamen kako bi sutra bio prenet u Beograd na memorijal Oslobodilaca Beograda.
„Taj akt biće simbol bratstva ruskog i srpskog naroda. Ovaj simbolički akt označava vekovno bratstvo naša dva naroda, zasnovano na zajedničkoj istoriji, istoj veri i bogatim kulturnim tradicijama”, izjavio je tokom ceremonije predsedenik Ruske istorijske zajednice i direktor ruske obaveštajne službe Sergej Nariškin, prenosi Tass.
Nariškin je naveo da je srpski narod imao teške gubitke tokom Drugog svetskog rata: „Reč je o stotinama hiljada civila koje su hitlerovski osvajači i njihovi pomagači - ustaše, namerno uništavali u Jugoslaviji”.
Po njegovim rečima, oslobađajuća misija Crvene armije bila je spas za srpsku naciju.
U ceremoniji su učestvovali zamenik ministra odbrane Andrej Kartapolov, šef Rossatrudničestva Jevgenij Primakov, direktor Četvrtog evropskog odeljenja Ministarstva spoljnih poslova Jurij Pilipson i predstavnik predsednika Rusije za međunarodnu kulturnu saradnju Mihail Švidkoj, prenosi Beta.
    </div>
    <div id="vesti">
Bajden će posle sastanka elektorskog koledža pozvati na okupljanje
VAŠINGTON - Novoizabrani američki predsednik Džozef Bajden trebalo bi večeras posle sastanka elektorskog koledža koji formalno bira novog predsednika SAD, da pozove građane na okupljanje.
Izabrani članovi elektorskog koledža u SAD sastaju se danas da formalno izaberu novog američkog predsednika. Glasovi elektora će biti prebrojani i objavljeni 6. januara.
Očekuje se da će elektori izabrati i tako potvrditi rezultate predsedničkih izbora 3. novembra, na kojima je pobedio Bajden republikanskog protivnika, sadašnjeg predsednika Donalda Trampa.
U govoru, čije je delove unapred saopštio njegov tim, Bajden će reći da je u u borbi za dušom Amerike, u zemlji pobedila demokratija, prenosi Beta.
„Integritet izbora je sačuvan. Sad je vreme da okrenemo stranicu”, navodi se u govoru u kojem se, iako Tramp nije direktno imenovan, aludira na njegovo odbijanje da prizna poraz.
„Plamen demokratije davno je upaljen u zemlji. I sada znamo da ništa – čak ni pandemija ili zloupotreba moći – ne može ugasiti taj plamen”, navodi se u govoru koji Bajden treba da održi večeras u 19.30 po američkom vremenu.
Iako se očekuje da elektori potvrde pobedu Bajdena, odnosno da ga izaberu za predsednika, odlazeći predsednik Tramp i dalje tvrdi da je on pobedio na izborima.
Tramp i dalje ponavlja nepotkrepljene tvrdnje o izbornoj prevari, uprkos tome što su federalni i sudovi saveznih država odbacili više od 50 tužbi njegovog tima na regularnost izbora, pred sudovima širom SAD.

SAD prešle prag od 300.000 umrlih od koronavirusa
VAŠINGTON - Više od 300.000 ljudi preminulo je od koronavirusa u SAD, saopštio je univerzitet Džons Hopkins dok je u zemlji počela vakcinacija protiv tog virusa.
SAD i dalje beleže veliki broj zaraženih na dnevnom nivou, sa oko 200.000 inficiranih, dok dnevno umre od 2.500 do 3.000 ljudi.
Sa više od 300.000 umrlih, SAD su izgubile broj ljudi koliko ima grad Sinsinati u državi Ohajo.
Više od 16 miliona ljudi inficirano je koronavirusom od početka epidemije, prenosi Beta.

SAD: Elektori potvrđuju glasove država širom zemlje
VAŠINGTON - Izabrani predsednik SAD Džo Bajden je jedan korak bliže ulasku u Belu kuću, pošto su elektori ključnih saveznih država potvrdili izborne rezultate od 3. novembra.
Elektori u Arizoni su potvrdili da 11 glasova ide Bajdenu, Pensilvanija je dala 20, Nevada 6, Vermont 3, dok je Tenesi dao Trampu 11.
Elektori će u toku dana završiti posao, a Rojters navodi da „nema šanse da će glasovi elektora promeniti ishod, uprkos pravnoj kampanji Trampa, koji će pokušati da preokrene stvari”.
Bajden je na izborima osvojio 306 elektorskih glasova, a Tramp 232.
Nakon današnjeg potvrđivanja glasova, oni će biti poslati u Vašington i izbrojani 6. januara u Kongresu.
Bajden je u ukupnom zbiru pobedio Trampa za sedam miliona glasova, a posle 6. januara ostao je još jedan korak – inauguracija 20. januara, prenosi Tanjug.

Turska o sankcijama SAD: Velika greška, uzvratićemo
ANKARA - Turska je osudila kao „veliku grešku” odluku SAD da uvede sankcije toj zemlji zbog kupovine ruskog raketnog sistema S-400 i najavila da će Vašingtonu uzvratiti na način na koji smatra da je neophodno, pošto je u više navrata pozvala SAD da dijalogom reše ovo pitanje.
Ministarstvo spoljnih poslova Turske pozvalo je SAD, inače NATO saveznika Ankare, da promeni ovakvu „nepravednu odluku”, koja bi mogla da naškodi bilateralnim odnosima dve zemlje, prenosi Tanjug.
Kako ocenjuje, odluka o uvođenju sankcija je „neobjašnjiva” nakon što je Vašington u više navrata odbio ponudu Ankare da formiraju zajedničku radnu grupu, prenosi Rojters.
SAD su danas uvele sankcije turskom Sekretarijatu odbrambene industrije, njegovom direktoru Ismailu Demiru, kao i još nekim zaposlenim zbog nabavke ruskog raketnog sistema S-400, saopštilo je američko Ministarstvo finansija.
Sankcije uključuju zabranu dobijanja dozvole za izvoz u SAD, kao i zamrzavanje imovine i vizne restrikcije za direktora Demira i još troje zaposlenih.

Amerika uvela sankcije Turskoj zbog kupovine S-400
VAŠINGTON - SAD uvele su sankcije turskom Sekretarijatu odbrambene industrije, njegovom direktoru Ismailu Demiru, klao i još nekim zaposlenim zbog nabavke ruskog raketnog sistema S-400, saopštilo je američko Ministarstvo finansija.
Sankcije uključuju zabranu dobijanja dozvole za izvoz u SAD, kao i zamrzavanje imovine i vizne restrikcije za direktora Demira i još troje zaposlenih, prenosi Rojters.
Američki državni sekretar Majk Pompeo rekao je da su SAD jasno stavile do znanja Turskoj da bi se kupovinom ruskog sistema S-400 ugrozila bezbednost američke vojne tehnologije i osoblja.
On je pozvao Tursku da reši pitanje S-400 u koordinaciji sa SAD, prenosi Rojters.
Uoči objave sankcija, turski predsednik RedžepTajip Erdogan je rekao da je ta pretnja uznemirujuća.
„Od našeg NATO saveznika SAD očekujemo podršku u našoj borbi protiv terorističkih organizacija i snaga koje imaju planove za naš region, a ne sankcije”, rekao je Erdogan, prenosi Tanjug.

Turska se podizanjem zidova brani od najezde migranata
Istanbul – Uprkos pandemiji virusa korona, koja je teško pogodila zemlju, Turska je ove sedmice završila izgradnju zida na granici prema istočnim susedima kako bi se zaštitila od najezde ilegalnih migranata, terorista i krijumčara narkotika, koji i dalje stižu sa Bliskog istoka i centralne Azije. Na granici sa Iranom upravo je završen betonski duvar dug više od 80 kilometara i visok tri metra. Taj objekat je opremljen kamerama i drugom elektronskom opremom i, kako se tvrdi, neopaženo više ni ptica neće moći da preleti granicu.
U Ankari objašnjavaju ovaj potez pre svega borbom protiv terorista Radničke parije Kurdistana (PKK), koja ima svoje baze u iranskim pograničnim mestima Moku, Dambatu, Novar u Šehadanu. Oni povremeno upadaju u Tursku i napadaju određene ciljeve.
„Ta prepreka je deo napora koje turska ulaže u jačanju bezbednosti na istočnim granicama. Zahvaljujući tome, ojačali smo borbu protiv terorista i kriminalaca i blokirali dolazak ilegalnih migranata”, objašnjava ministar unutrašnjih poslova Sulejman Sojlu. To je deo napora koje u poslednje vreme Ankara ulaže kako bi osigurala bezbednost građana koji žive u istočnoj Anadoliji. Nedavno je završen i zid prema Siriji u dužini od 590 kilometara. Zahvaljujući tome, Ankara je dobrim delom zaustavila talas izbeglica koje poslednjih godina pristižu iz Sirije i drugih zemalja Bliskog istoka, Avganistana i Pakistana.
Prema zvaničnim podacima, u Anadoliju je dosad privremno utočište našlo tri miliona i 500 hiljada beskućnika, koji pokušavaju da se preko Turske domognu boljeg života na zapadu Evrope, pre svega u Nemačkoj. Zemlje koje se nalaze na takozvanoj balkanskoj ruti su zbog toga na mukama i zidove su već podigle Grčka na reci Marici, Bugarska, Mađarska.
Turska i EU su 2016. godine postigli dogovor o zajedničkom rešavanju migrantske krize: Ankara se obavezala da na svojoj teritoriji zaustavi armiju beskućnika koji nemaju pravo na azil, dok joj je Brisel obećao pomoć od šest milijardi evra i ubrzanje procesa integracije sa unijom. U Turskoj optužuju EU da ne ispunjava svoje obaveze i prete da će podići rampe na svojim istočnim granicama, što je početkom godine delimično i urađeno. U Briselu tvrde da ispunjavaju svoja obećanja i optužuju predsednika Tajipa Erdogana da ih ucenjuje.Te igre su, zasad, prekinute zbog pandemije virusa korona, koja je teško pogodila i Tursku i zemlje EU. Ankara sada podizanjem zidova pokušava da zaustavi taj talas, u čemu je delimično uspela.
Posle pada Belinskog zida, pre tri decenije, naivno se poverovalo da je vreme fizičkog razdvajanja naroda konačno završilo u istoriji. Zidovi se doduše sada ne postavljaju zbog, kao nekad, ideoloških razlika i odbrane od kopnene invazije neprijateljske vojske već pre svega zbog suzbijanja terorizma, kriminala i izbegličke krize koja je zahvatila Evropu posle sukoba u Avganistanu i „arapskog proleća” na severu Afike i Bliskom istoku. Migrantska stradanja pokušavaju da iskoriste kriminalci i teroristi, tvrde u Ankari.
Prema okvirnim podacima, posle rušenja Berlinskog podignuto je više od pedeset zidova širom planete: između Saudijske Arabije i Jemena, Kuvajta i Iraka, Indije i Pakistana, Izraela i Libana, Argentine i Paragvaja, Uzbekistana i Pakistana, Južne Afike i Mozambika... Posebna priča je američki zid prema Meksiku, kako bi se Vašington odbranio od izbeglica iz Latinske Amerike. Čim je došao na vlast Donald Tramp je ponovo počeo da podiže zid čiju gradnju je bio obustavio Barak Obama 2010. godine. Njegovo podizanje je započeo Džordž Buš mlađi, dok je bio u Beloj kući.
U Turskoj su svesni da se problem izbeglica ne može do kraja rešiti podizanjem duvara prema istočnim susedima. Ankara predlaže da se u pograničnom području Sirije stvori zona bezbednosti gde bi se obezbedio privremeni smeštaj za najmanje milion beskućnika. Ta ideja zasad nije prihvaćena na zapadu, pošto za to treba obezbediti najmanje 15 milijardi dolara kako bi se stvorili elementarni uslovi za život armije beskućnika: podigle zgrade za stanovanje, škole za decu, bolnice, privredni i drugi objekti. Nema saglasnosti ni oko toga ko bi kontrolisao to područje u kome su još uvek aktivni teroristi PKK, „Islamske države” i drugih ekstremnih grupa.

SZO: Od ukupnog broja obolelih od korone, 14 odsto su medicinari
ŽENEVA - Zdravstveni radnici čine tri odsto celokupne svetske populacije, međutim, njih čak čine 14 odsto ukupnog broja zaraženih od korona virusa, saopštila je danas Svetska zdravstvena organizacija (SZO).
Direktor SZO Tedros Gebrejesus je naglasio i pohvalio rad zdravstvenih radnika u celom svetu na brifingu u Ženevi, prenosi Tanjug.
„Pandemija nas je sve podsetila na herojski posao zdravstvenih radnika, koji se svaki dan bore sa pandemijom. Ima ih samo tri odsto u svetu, ali čine 14 odsto obolelih od ukupne populacije”, rekao je Tedros, a preneo Tass.

Nemačka „svađa” sa Rusijom
Verovanje da u međunarodnim odnosima vlada kakav-takav red odavno je suočeno sa neprijatnom realnošću. I pored zaklinjanja u vrednosti globalnog suživota i jednakosti, i u ovoj sferi ljudskog delovanja jasno je izražen princip džungle: jači pobeđuje slabijeg. Novost je samo to što se pod krovovima raznoraznih međunarodnih organizacija taj princip oblikuje i predstavlja kao – opšte prihvatljiv. Naravno, ponovo u skladu sa potrebama onih po čijem nalogu se „okreće” cela naša planeta.
Prošle nedelje u Moskvu je doputovala delegacija koju su činili pripadnici opozicione partije „Alternativa za Nemačku”, treće po snazi članice Bundestaga. Ugostio ih je lično Sergej Lavrov, prvi čovek ruske diplomatije. Reč je o desnopopulističkoj partiji, proruski nastrojenoj, koja se zalaže za ukidanje svih sankcija nametnutih Moskvi zbog povratka crnomorskog poluostrva Krim pod njen suverenitet i vojnih dejstava u ukrajinskom Donbasu.
Poseta je upriličena u trenutku kada su politički odnosi Nemačke i Rusije spali na nivo koji ne priliči dvema ključnim evropskim državama. Štaviše, pojedini analitičari ovakvo stanje porede sa vremenima hladnog rata, dodajući da su vlasti u Berlinu učinile sve što je bilo u njihovoj moći ne bi li sprečile putovanje opozicionara u rusku prestonicu. „Nemačka je lokomotiva antiruskih sankcija EU”, stav je i Marije Zaharove, predstavnice za štampu Kremlja.
„Mnogo je pitanja u odnosima naše zemlje i Nemačke po kojima imamo različite stavove”, izjavio je tim povodom Sergej Lavrov, dodavši: „Neophodan nam je razgovor, traženje balansa interesa, a ne konfrontacija i izbegavanje dijaloga.” On je podsetio i da Moskva ne pravi probleme nemačkim vlastima u kontaktima sa predstavnicima ruske opozicije, pa čak i pojedincima koji ne spadaju u tu kategoriju, zamerivši nadležnima u Berlinu na nepridržavanju recipročnih mera. Ne treba biti mnogo mudar da bi se zaključilo da je ovde reč, pre svega, o ponašanju nemačkih vlasti u slučaju „trovanja” ruskog opozicionara Alekseja Navaljnog.
Pitanje je zašto je Nemačka, baš u ovom trenutku, zauzela odbojan gard prema Rusiji. Teško je verovati da je razlog tome sumnjivo trovanje čoveka čije delovanje ni u njegovoj domovini ni van nje ne izaziva preterano uzbuđenje. Takođe, u Berlinu i pored svega ne pomišljaju da barem na neki način dezavuišu izgradnju gasovoda „Severni tok 2”. Objektivno, ni ukrajinsko pitanje nije nešto u šta su Nemci preterano upetljani. Tako gledano, bilo kakvo narušavanje odnosa sa istočnim partnerom, vodećoj članici Uvropske unije nije u interesu. Pa ipak, zahlađenje je vidljivo.
Ono što je najinteresantnije, slučajevi poput ovog vezanog za Alekseja Navaljnog, u principu, ne spadaju u kategoriju incidenata koji dovode u pitanje međusobne odnose dveju država. Ovde nije reč o pokušaju špijunaže u najvišim vrhovima vlasti, delovanju protiv odbrambenog sistema zemlje ili čemu sličnom. Uostalom, ni pokušaj trovanja ruskog opozicionara nije dokazan u meri u kojoj bi tu činjenicu prihvatila nezavisna stručna javnost. Pa ipak, odnosi dve moćne države dovedeni su do ivice pucanja.
Jedna od najboljih ilustracija pada poverenja između Berlina i Moskve je podatak iznesen nedavno u listu „Handelsblat” po kojem je čak 70 odsto nemačkih privrednika osetilo posledice u poslovanju sa Rusijom. Prošle godine taj broj nije prelazio osam odsto. Dodajmo da, i pored svih prepreka, dve trećine njih podržavaju izgradnju „Severnog toka 2”, ocenivši ovaj projekat izuzetno važnim za energetsku bezbednost Evrope.
Malo je verovatno da bi sadašnji nesporazum između Nemačke i Rusije mogao duže da potraje. Naime, obema državama, pa i velikom delu Starog kontinenta, projekat novog gasovoda isuviše mnogo znači. Pre bi se moglo reći da je u pitanju neka vrsta međuigre čiji je cilj utvrđivanje međusobnih pozicija, a sve u svetlu upornih tvrdnji koje stižu iz Vašingtona a po kojima će se zapad Starog kontinenta naći u preteranoj zavisnosti od ruskih energenata.
Teško je verovati i da bi sudbina ovako velikog projekta mogla biti toliko čvrsto vezana za sudbinu pojedinaca poput nesrećnog Litvinjenka. Dolazak nove američke administracije sa Džozefom Bajdenom na čelu, mogao bi u tom smislu da ukaže na dalji put rusko-nemačkih odnosa.
Kako god bilo, apokaliptične procene da se svet ponovo nalazi na granici velikog rata treba uzimati sa velikom rezervom. Jer bilo kakav vojni sukob širih razmera, pa još i na evropskom tlu, više bi štete doneo onome ko bi ga započeo nego ciljanoj žrtvi. A za tako nešto na Starom kontinentu nema mnogo zainteresovanih.

Prve vakcine u Mađarsku stižu krajem decembra
BUDIMPEŠTA - Prve doze vakcine protiv korona virusa stići će u Mađarsku poslednjih dana decembra, rekao je danas premijer Viktor Orban prilikom obraćanja u parlamentu.
Mađarsko operativno telo za borbu protiv pandemije je napravilo plan vakcinacije, kazao je Orban, naglasivši da će vakcinacija biti dobrovoljna i besplatna, prenela je agencija MTI.
U prvoj fazi, vakcinu će dobiti zdravstveni radnici koji su na „prvoj liniji fronta”, a onda za njima i hronični bolesnici.
„Svaki život je bitan, a mi smo, kao vlada, potpisali ugovore sa svakom relevantnom farmaceutskom kućom. Do tada, trenutne restriktivne mere će ostati na snazi”, naglasio je Orban.

Prvih 20.000 volontera primilo obe doze „Sputnjika V”
MOSKVA - Prvu komponentu ruske vakcine protiv koronavirusa „Sputnik V” primilo je 26.000 dobrovoljaca, dok je 20.000 dobrovoljaca već vakcinisano dva puta, izjavio je danas Denis Logunov, zamenik direktora Centra Gamaleja, koji je razvio „Sputnjik V”.
„Trenutno smo prvom komponentom vakcinisali 26.000 ljudi, dok je skoro 20.000 ljudi dobilo obe vakcine”, rekao je on, preneo je TAS S.
Rusija je 11. avgusta postala prva država na svetu koja je registrovala vakcinu protiv korona virusa pod nazivom „Sputnik V”, koju je razvio Istraživački institut za epidemiologiju i mikrobiologiju Gamaleja ruskog Ministarstva zdravlja.

Gejst o budućoj pandemiji: Moramo potrošiti milijarde da bi izbegli katastrofu
Suosnivač Majkrosofta Bil Gejts izjavio je za Si-en-en da je razgovarao sa iazabranim predsednikom SAD Džoom Bajdenom o tome kako bi se Amerika trebala pripremiti za neku buduću pandemiju.
On se osvrnuo i na dosadašnji rad Trampove administracije na suzbijanju epidemije koronavirusa.
- Nova administracija bi trebala da brže testira, da dopusti Centru za kontrolu i prevenciju bolesti da kumunicira sa javnošću, ne treba da se plaše loših vesti jer se ljudi moraju pripremiti. Jasno je da ćemo biti pametniji sledeći put – rekao je Gejts.
On je, prenosi „Jutarnji”,  istakao da je potreban tim stručnjaka za infektivne bolesti koji bi prepoznali naznake pandemije i usredsrediti se na njih a SAD bi morale biti spremne izdvijiti milijarde dolara godišnje kako bi se izbegla moguća katastrofa.
– Razgovaramo sa Bajdenom o tome. Mislim da će naša fondacija biti deo tog dijaloga kako bismo se osigurali da ne napravimo opet greške – izjavio je Gejts.

Gugl padom sistema zabrinuo milijarde ljudi
Pad sistema Gugl aplikacija širom sveta, uključujući Jutjub, E-poštu i Dokumente, tokom koga danas korisnici nisu mogli da im pristupe više od pola sata, izazvao je veliku zabrinutost milijarda ljudi i ogromnog broja kompanija.
Prekid je započeo u toku prepodneva u Velikoj Britaniji, a korisnici širom sveta izvestili su o problemima i sa drugim Guglovim servisima.
Kako prenosi Bi-bi-si, mnogobrojni pojedinci i kompanije oslanjaju se na Guglove usluge za osnovne radne aplikacije, poput e-pošte i kalendara.
Iz Gugla se nisu oglasili informacijama šta je onemogućilo rad njihovih servisa, iako je ovim padom oštećeno više od dve milijarde korisnika koji su zabrinuti za svoje poslovne i privatne podatke koje čuvaju Guglovi servisi.
Problem u radu Gugl servisa je možda bio kratak, usluge nisu bile dostupne manje od sat vremena, ali bilo je to uznemirujuće podsećanje na to koliko su milioni ljudi postali zavisni od virtuelnih usluga.
Kompanije koje su se opredelile za Gugl klaud platformu biće zabrinute današnjim incidentom, ma kako kratak bio. One će tražiti objašnjenje kako bi tačno znali šta je pošlo po zlu i kako bi dobili uveravanja da se to više neće ponoviti.
Ovakvi kvarovi u Guglovim sistemima su retki, mada je problem sa nekim serverima izazvao poteškoće za američke korisnike u junu 2019. U tom slučaju, krivac je bila promena postavki servera koja je trebalo da bude primenjena na nekoliko uređaja u određenom regionu, ali je slučajno primenjena na mnogo više, navodi Bi-bi-si, prenosi Tanjug.

Više od milijardu i po maski završilo u okeanima
HONGKONG – Procenjuje se da je 1,56 milijardi zaštitnih maski završilo u okeanima širom sveta ove godine zbog pandemije kovida-19, što ostavlja teške posledice na morske životinje i biljke, navedeno je u izveštaju jedne organizacije za zaštitu mora.
Organizacija Okeani Azije sa sedištem u Hongkongu objavila je izveštaj koji pokazuje da je morski svet zagađen s dodatnih 4.680 do 6.240 tona plastike zbog nepropisno odbačenih maski.
U izveštaju je navedeno da je potrebno 450 godina da se maske razgrade, a da bi čak i tada mikroplastika naškodila morskom svetu i ekosistemu.
Kako je navedeno, usled pandemije došlo je do značajno češćeg korišćenja plastike za jednokratnu upotrebu, kao što su lična zaštitna oprema, pakovanja proizvoda za higijenu i kupovina hrane za poneti.
Istovremeno, niz mera osmišljenih za smanjenje potrošnje plastike, poput zabrane jednokratne plastične kese, je „odloženo, pauzirano ili ukinuto”.
Zagađenje plastikom svake godine ubije oko 100.000 morskih sisara i kornjača, više od milion ptica, pa čak i veći broj riba, beskičmenjaka i drugih životinja, rekli su iz organizacije Okeani Azije, preneo je Tanjug.
Dodaje se da ima negativan uticaj na ribarstvo i turizam, a globalnu ekonomiju košta oko 13 milijardi američkih dolara godišnje.
U izveštaju se predlaže korišćenje zaštitnih maski za višekratnu upotrebu i informisanje javnosti o pravilnom odlaganju otpada.

Rusija negirala umešanost u hakerske napade na američke institucije
VAŠINGTON – Ruska ambasada u Vašingtonu demantovala je navode da su ruski hakeri napali američke državne ustanove.
Hakerski napadi na sajber prostor i informacionu mrežu su u suprotnosti sa principima spoljne politike Ruske Federacije, a američki mediji ponovo pokušavaju neosnovano da optuže Rusiju za takve napade na američke državne ustanove, navodi se u saopštenju ruske ambasade u Vašingtonu, objavljenom na Fejsbuku, prenosi Tanjug.
„Povodom neutemeljenih optužbi američke vlade da Rusija stoji iza hakerskih sajber napada na američke državne institucije, odgovorno poručujemo: maliciozne aktivnosti u sajber prostoru su u suprotnosti sa principima ruske spoljnopolitičke doktrine, nacionalnim interesima i našim poimanjem međudržavnih odnosa. Mi ne sprovodimo ofanzivne aktivnosti u sajber prostoru”, navodi ruska ambasada.
Rusija aktivno promoviše bilateralne i multilateralne sporazume o bezbednosti u sajber prostoru, navodi se u saopštenju i podseća da je predsednik Rusije Vladimir Putin 25. septembra pokrenuo inicijativu o sveobuhvatnom programu mera kojima bi se reaktivirala rusko-američka saradnja u sferi međunarodne sajber bezbednosti, ali da od Vašingtona nisu dobili odgovor.
„Nismo dobili nikakav odgovor, kao ni za mnoge druge predloge koje smo izneli s ciljem da se pokrene konstruktivan, ravnopravni dijalog između naše dve zemlje”, navodi se, između ostalog, u saopštenju ambasade Ruske Federacije u Vašingtonu, preneo je TAS.
Hakeri za koje se veruje da rade za Rusiju imali su pristup internoj elektronskoj pošti američkog Sekretarijata za finansije i agencije nadležne za regulisanje upotrebe interneta i sredstava telekomunikacija, preneli su američki mediji.
Zbog ozbiljnosti sajber napada održana je sednica Saveta za nacionalnu bezbednost u Beloj kući, saznaje Rojters iz dobro upućenog, neimenovanog izvora.

Elektorski koledž danas glasa o ishodu predsedničkih izbora
VAŠINGTON – Elektorski koledž, koji se sastoji od ukupno 538 predstavnika pedeset američkih država, sastaje se danas, kada bi formalno trebalo da potvrdi rezultate američkih predsedničkih izbora na kojima je predviđena pobeda demokratskog kandidata Džozefa Bajdena.
Izborni proces u Sjedinjenim Američkim Državama nije okončan dok se predstavnici birača, čiji je broj proporcionalan broju stanovnika svake od njih, ne sastanu i glasaju.
Elektori gotovo uvek glasaju za predsedničkog kandidata koji je pobedio u državi koju predstavljaju, prenosi Tanjug.
Svih 50 američkih država potvrdilo je predviđene rezultate glasanja na svojim teritorijama, prema kojima je kandidat Demokratske stranke Džozef Bajden osvojio 306 elektorskih glasova naspram 232, koliko ih ima aktuelni predsednik i kandidat republikanaca Donald Tramp.
U petak je američki Vrhovni sud odbacio tužbu američke države Teksas kojom je traženo poništavanje rezultata predsedničkih izbora u ključnim državama – Pensilvaniji, Džordžiji, Mičigenu i Viskonsinu.
Vrhovni sud doneo je presudu prema kojoj Teksas nije bio nadležan za pokretanje tog slučaja.
Aktuelni predsednik Donald Tramp osporava rezultate izbora, tvrdeći da su proces obeležile nepravilnosti prilikom glasanja i prebrojavanja glasova.
To je, navodno, doprinelo da umesto njega izbornu pobedu odnese demokratski kandidat.
„Najkorumpiraniji izbori u američkoj istoriji”, jedna je od poslednjih zamerki koju je u nedelju, dan uoči glasanja Elektorskog koledža, na izborne rezultate i proces izneo Tramp.
Posle izjašnjavanja Elektorskog koledža, rezultate glasanja 6. januara treba da potvrdi američki Kongres, koji će i zvanično utvrditi pobednika predsedničkih izbora.
Nakon toga izabrani američki predsednik Džozef Bajden zvanično će preuzeti dužnost na ceremoniji koja se održava 20. januara.
Elektorski koledž ne zaseda na jednoj lokaciji, već se elektori svake od država, kao i Distrikta Kolumbija, sastaju u sedištu lokalne izvršne vlasti. U procesu se koriste glasački listići i elektori se izjašnjavaju za predsedničkog i potpredsedničkog kandidata.
Nakon toga glasovi se prebrojavaju i elektori potpisuju šest potvrda izbornih rezultata.
Te potvrde pridodaju se sertifikatima izbornih rezultata koji su odobrili guverneri američkih država.
Ta pošiljka šalje se zvaničnicima u skladu sa američkim zakonima, od kojih je najznačajniji predsednik Senata i ujedno američki potpredsednik Majk Pens.
Taj primerak će se kasnije, u januaru, prebrojavati u Kongresu.

Hakeri napali američke državne službe
VAŠINGTON – Hakeri za koje se veruje da rade za Rusiju, imali su pristup internoj elektronskoj pošti američkog Sekretarijata za finansije i agencije nadležne za regulisanje upotrebe interneta i sredstava telekomunikacija.
Zbog ozbiljnosti sajber napada, održana je sednica Saveta za nacionalnu bezbednost u Beloj kući, saznaje Rojters iz dobro upućenog, neimenovanog izvora.
„Vlada Sjedinjenih Država upoznata je sa izveštajima i preduzima sve neophodne korake kako bi identifikovala i ispravila sve moguće probleme povezane sa ovim napadom”, izjavio je Džon Ulio portparol Saveta za nacionalnu bezbednost, prenosi Tanjug.
U američkoj obaveštajnoj zajednici postoji zabrinutost da su hakeri pokušali sličan upad u baze podataka drugih agencija američke vlade, potvrđeno je iz četiri neimenovana izvora, bez preciziranja o kojim je agencijama reč.
„Zatražili smo da Agencija za sajber-bezbednost i infrastrukturu i Federalni istražni biro (Ef-Bi-Aj) pokrenu istrage. U ovom trenutku nismo u mogućnosti da pružimo više informacija”, kaže se u saopštenju američkog sekretarijata za trgovinu.
    </div>
  </body>
 </text>
</TEI>