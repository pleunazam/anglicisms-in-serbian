<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2020-02-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2020/02/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="vesti">
U Šijan, Hubei stiglo 3000 kompleta medicinske zaštitne odeće
Dana 2. februara 2020. medicinsko osoblje centra za kontrolu i prevenciju bolesti okruga Junjang u gradu Šujun u provinciji Hubei primilo je 3.000 kompleta medicinske zaštitne odeće donirane od Fondacije ljubavi pekinškog univerziteta za finansije i ekonomiju.

Anhui, Huabei: Beli anđeli na prvim linijama epidemije
Dana 3. februara 2020. godine Huabei opšta rudarska bolnica u Anhui provinciji je omogućila najnoviju medicinsku opremu, opservacione prostorije i karantinska odeljenja. Anđeli na prvoj borbenoj liniji u belim odorama su se kao i uvek držali svojih zaduženja kao i svoje odgovornosti prema velikoj ljubavi, odanosti i ogromne medicinske iskrenosti. Zaštitite zdravlje ljudi.

Druga serija medicinske pomoći Hubei medicinskog tima iz unutrašnje Mongolije
Dana 4. februara 2020. godine, druga serija medinskih timova u unutrašnjoj Mongoliji sastavljena od 100 medicinskih sestara iz 27 bolnica, asistirala je u pomoći Hubei provinciji. Medinski timovi su se oglasili na poziv u pomoć pri prevenciji i lečenju pneumonije izazvane novom koronavirusnom infekcijom. Na slici se vidi član medicinskog tima (levo) koji se oprašta od osobe na Baita međunarodnom aerodromu .   

(Foto: Vang Dženg)
Dana 4. februara 2020. godine, druga serija medinskih timova u unutrašnjoj Mongoliji sastavljena od 100 medicinskih sestara iz 27 bolnica, asistirala je u pomoći Hubei provinciji .Medinski timovi su se oglasili na poziv u pomoć pri prevenciji i lečenju pneumonije izazvane novom korona -virusnom infekcijom. Na slici se vidi međunarodni Baita aerodrom. Članovi tima su snimili grupnu fotografiju pre odlaska.

(Foto Vang Dženg)
    </div>
    <div id="kolumna">
Smetnje na vezama
Ovih dana došlo je do smetnji i ozbiljnog krčanja na relaciji dveju bratskih država, što preti, nažalost, eskalacijom sukoba. Sve je krenulo od predsednika Mila Đukanovića, koji je požurio sa famoznim zakonom o slobodi veroispovesti da, po sopstvenoj izjavi, zaokruži državnost Crne Gore!? Na putu kojim je krenuo, čovek na to ima pravo, ali nije dobro domislio gde to vodi. Mene malo čudi ova besomučna galama sa svih strana na sirotog predsednika Mila. Više je razumevanja za našu violentnu braću Crnogorce imao čuveni Ilija Garašanin, kad je u „Načertaniju” napisao: „Sa Crnogorcima ćemo uvek imati problema, ali oni su naši”. Čovek se u skladu sa osnovnim ljudskim porivom i nagonom za održanje bori prvenstveno za sebe i svoju familiju, pa ako pretekne nešto, i za svoj narod. To je osnovni nagon za opstanak. Ako treba, menjaće i politički koncept. Ovim aktom Đukanović je pokazao i brigu za državu.
Uzmimo hipotetički da se nije kandidovao za predsednika Crne Gore, šta bi bilo? Kao čovek sa fakultetskom diplomom (nefalsifikovanom) radio bi u nekoj firmi, verovatno dogurao do šefa službe, pa i do direktora, i imao platu sedam-osam stotina evra, možda i hiljadu, i to je sve. Jad i tuga. A ovako, stekao je grdne pare, univrrzitet, banku, autoritet, ugled i poštovanje, itd. Samo mu supruga nosi na ruci dvosobni stan (narukvica). I tako više od trideset godina. Sve kao iz bajke ili Holivuda. Gde, u maloj siromašnoj državici koja je oduvek zavisila od tuđe pomoći. Prema tome, nama je ostalo samo da mu zavidimo. Jedino da oni „žabari” ne preturaju po fiokama i traže one tužbe u vezi sa švercom. Da ako i to zastari.
Tomica Babić, Beograd

Prelazak preko mosta kao lutrija
Most čije slike šaljem je nastao sedamdesetih godina prošlog veka, posle poplave dela Kraljeva (Ribnice i Kovača) na desnoj obali Ibra 1976. godine. To je bio neposredan povod da se podigne zaštitni bedem od Žiče do ušća Ribnice u Ibar, u dužini većoj od pet kilometara, i sada je ovaj veoma gusto naseljen deo grada zaštićen.
Most je, nažalost, loše urađen, pa je oronuo: beton se raspada, gvozdena ograda je otpala, noseća metalna konstrukcija je zarđala i pukla i most se povio u opasan luk. Pre 15 godina, njegovo korišćenje je zabranila građevinska inspekcija. Od tada vlada „mir“. I danas preko mosta prolaze pešaci, biciklisti, motocikli, putnička vozila, traktori sa prikolicama i druga vozila. Kako je navedeni bedem i prijatno kondiciono vežbalište i rekreaciono šetalište Kraljevčana, preko ovog mosta, kada je lepo vreme, trče i šetaju brojni sportisti, građani. Tuda i decu iz naselja sa leve obale vodi put do škole. S proleća i leti, most je sastajalište mladih. Nažalost, dešavaju se i nezgode. Nedavno je manji traktor sa drljačom sleteo sa mostića u betonsko korito potoka duboko oko četiri-pet metara. Srećom, traktorista je uspeo da iskoči i ostane nepovređen.
Posle aprilskih poplava 2019. godine, kraljevačke vlasti su se pojavile, snimale stanje na mostu i očekivao se početak sanacije, pošto su pristigla sredstva za ovakve radove. Međutim ništa od toga, sve je utihnulo. Sa obe strane mosta i dalje stoje saobraćajni znaci zabrane, pojačani tablama sa natpisom: „Zabranjeno korišćenje mosta! Rešenjem građevinskog inspektora Gradske uprave Kraljeva“. Ako ova zabrana traje već oko 15 godina, to ne znači da će most neograničeno čekati.
Najlakše je postaviti saobraćajnu zabranu, prebaciti odgovornost na građane i mirovati. Ne radi se o nekim velikim materijalnim sredstvima. Krajnje je vreme za buđenje savesti, pre nego što neko strada!
Miodrag Srbljak, Kraljevo
    </div>
    <div id="zdravlje">
Bakterije i bolesti koje pogađaju gotovo čitavo čovečanstvo
Onoliko koliko postoji čovek, traje i njegova borba sa raznim bolestima koje su kroz vekove nastajale. Za mnoge je čovek našao rešenje i danas je životni vek ljudske jedinke značajno duži nego što je bio milenijumima unazad. Ipak, to ne znači da smo uspeli da iskorenimo bolesti, već da smo našli način da se izborimo sa njima.
Danas, ipak, imamo drugih problema. Brz tempo života koji donosi veliku količinu stresa, kao i nedovoljno vremena za odmor i rekreaciju doveli su do pojave novih učestalih bolesti koje pogađaju čovečanstvo.
Heliko bakterija – uzrok za gastrointestinalne bolesti
Krivac za bolesti poput gastritisa, čira na želucu, čira na dvanaestopalačnom crevu ili donjem delu jednjaka dugo je neotkrivena heliko bakterija. Decenijama unazad čovečanstvo je bilo u zabludi da je za ova oboljenja kriva isključivo povećana kiselost u organizmu, ne uzimajući u obzir da bi u želudačnoj kiselini moglo da postoji bilo šta što bi doprinelo oboljevanju.
Međutim, 2005. godine naučnici Beri Maršal i Robin Voren otkrivaju heliko bakteriju - stanovnika hlorovodonične kiseline. Otkriće heliko bakterije njima je donelo Nobelovu nagradu, a čovečanstvu odgovor na pitanje šta to još uzrokuje pojavu gastrointestinalnih bolesti, koje su se do tad bezuspešno lečile lekovima za smanjenje i neutralisanje želudačne kiseline.
Osobine heliko bakterije i kako opstaje u telu
Ono po čemu je heliko bakterija najprepoznatljivija jeste činjenica da živi u kiselini, te je niska pH vrednost unutar želuca uopšte ne ugrožava. Odgovor na pitanje kako joj to uspeva jeste taj što heliko bakterija ima sposobnost da se sakrije u želudačnom epitelu (sluzi), vrlo tankom sloju koji štiti zid želuca od kiseline. Osim toga, ovaj tanak sloj ubija gotovo sve druge mikrobe koji se nađu na putu.
Dalje, i sama heliko bakterija ima sopstvenu zaštitu od kiseline u vidu omotača ili kapsule koja je okružuje, te govorimo o duploj zaštiti. Još jedna bitna karakteristika ove bakterije jeste da se veoma aktivno kreće i to čini na osnovu procene promena nivoa kiselosti u želucu koje odlično detektuje.
Zbog toga ova bakterija godinama opstaje u želucu. Takođe, heliko bakterija je anaerobna bakterija, što znači da umire u vazduhu.
Kako se heliko bakterija manifestuje kod čoveka
Prema savremenim statistikama, heliko bakteriju u svom organizmu ima preko 50 odsto svetske populacije, ali je procenat onih kod kojih dolazi do razvijanja oboljenja uzrokovanih ovom bakterijom znatno niži. Ova bakterija prisutna je širom sveta, a pogotovo u zemljama gde su higijenski uslovi na niskom nivou.
Veoma često zaražene osobe nemaju nikakve simptome infekcije heliko bakterijom, ali kada dođe do razvoja bolesti, simptomi mogu uključivati mučninu i povraćanje, bolove u želucu i crevima, osećaj težine u želucu, nadimanje, brz osećaj sitosti, gorušicu, loš zadah i slične gastrointestinalne simptome.
Ešerihija koli – bakterija koja izaziva infekcije urinarnog trakta
Ešerihija koli je vrsta bakterije koja normalno živi u našem organizmu, i to u crevima. Većina vrsta ove bakterije je bezopasna i čak pomaže da vaš probavni trakt bude zdrav. Međutim, neki sojevi ove bakterije i te kako mogu prouzrokovati probleme, ukoliko u svoj organizam unesete kontaminiranu hranu ili vodu.
Bez obzira na to što ova bakterija živi u crevima i što je mnogi povezuju sa trovanjem hranom, čak 75 odsto do 95 procenata infekcija urinarnog trakta uzrokovano je upravo ešerihijom koli. Osim toga, infekcija ešerihijom koli može izazvati i upalu pluća. Neke verzije ove nezgodne bakterije mogu napraviti toksin koji oštećuje sluznicu creva.
Kako se ešerihija koli dobija i koji su njeni simptomi
Ešerihijom koli lako možete da se zarazite i to unosom vrlo male količine ove bakterije u organizam. Među razne načine na koje to može da se dogodi spada unos različitih prehrambenih proizvoda poput mlevenog mesa koje sadrži ovu bakteriju, a nije dobro termički obrađeno. Zatim prilikom konzumiranja nepasterizovanog mleka ili voća i povrća koje je zaraženo vodom u kojoj se nalazila bakterija.
Ešerihija koli se može preneti i od čoveka do čoveka, tada ona može inficirati urogenitalni trakt ako se prenese iz crevnog trakta, gde se inače nalazi. To se takođe dešava prilikom neadekvatnog korišćenja toaleta. Kao i kod većine infekcijskih bolesti, njen uticaj zavisi od imunog sistema organizma u kom se nalazi.
Simptomi infekcije ešerihijom koli nastaju 2 do 5 dana od kada se ona desi, a izraženi su grčevima u stomaku, dijarejom (ili krvlju u stolici), mučninom, konstantnim zamorom, a nekada i povišenom temperaturom.
Srčani problemi - bolesti savremenog čoveka
Tempo života današnjice najviše trpi mišić koji neprestano radi u ljudskom telu – srce. Vodeći faktori rizika za srčana oboljenja su nepravilna ishrana, nedovoljno fizičke aktivnosti, pušenje i povišen krvni pritisak. Muškarci imaju veći rizik za pojavu bolesti srca od žena sve dok one ne uđu u menopauzu, kada se rizik izjednačava.
Kada govorimo o bolestima srca, najčešće je reč o ishemijskoj tj. koronarnoj bolesti srca, koja nastaje zbog smanjenog dopremanja kiseonika putem srčanih aorta do srca. Ova pojava se naziva ateroskleroza i predstavlja suženje krvnih sudova. Najteži oblik koronarnog oboljenja srca je akutni koronarni sindrom koji dovodi do infarkta, angine pektoris i iznenadne srčane smrti.
Povišen krvni pritisak – prikriveni alarm našeg organizma
Više od milijardu ljudi na svetu boluje od hipertenzije, tj. povišenog krvnog pritiska koji jeste jedan od faktora za razvijanje srčanih bolesti. Najveću opasnost predstavlja činjenica da je hipertenzija prikrivena, često bez ikakvih simptoma i znakova upozorenja, pa ima mnogo obolelih koji uopšte nisu svesni toga. Povišen krvni pritisak koji se ne drži pod kontrolom, osim srčanih oboljenja može izazvati i moždani udar, ali i bolest bubrega.
Bakterije i bolesti koje najčešće pogađaju čovečanstvo, uglavnom žive u našem organizmu mnogo pre nego što postanemo svesni njihove opasnosti, zato je za svaku od ovih opasnosti važna prevencija i kontrola.
 </div>
<div id="sport">
Olimpijske igre će biti održane na vreme
Organizatori Olimpijskih igara u Tokiju saopštili su juče da to takmičenje neće biti odloženo ni otkazano, uprkos epidemiji virusa korona.„Želeo bih ponovo da pojasnim da ne razmišljamo o odlaganju niti otkazivanju Olimpijskih igara. Neka to bude jasno”, rekao je predsednik Organizacionog komiteta Joširo Mori na početku dvodnevnih sastanaka Međunarodnog olimpijskog komiteta (MOK) u Tokiju.
Olimpijske igre počinju 24. jula, a olimpijska baklja će na put krenuti u martu.
Iako u Japanu nije bilo smrtnih slučajeva povezanih sa virusom korona, čelnici MOK i Organizacionog komiteta su zabrinuti. Među visokim zvaničnicima na sastanku je i direktor nauke i medicine u MOK Ričard Badžet.
Zbog novog virusa Formula 1 je juče otkazala trku za Veliku nagradu Kine u Šangaju, koja je trebalo da se održi sredinom aprila.
Takođe, ragbi mečevi u Hongkongu i Singapuru pomereni su sa aprila na oktobar, a organizatori su naveli da je to odlučeno zbog zabrinutosti za zdravlje, posle epidemije virusa.
Otkazana su brojna takmičenja, olimpijski kvalifikacioni turniri, fudbalske utakmice i skoro sve sportske manifestacije u Kini. Kineskim sportistima zabranjeno je da putuju na takmičenja, što bi moglo da ugrozi njihovo učešće na Olimpijskim igrama u Tokiju.
Bivši japanski olimpijac i gradonačelnik olimpijskog sela Saburo Kavabuči rekao je da bi vrućina u Tokiju i velika vlažnost mogle da pobede virus. „Najveća briga su virus korona i infekcija. U ovom trenutku ne znamo kada će ovo pitanje biti rešeno. Na osnovu raznih informacija koje dobijamo, čini se da ovaj virus nije toliko jak kao virus gripa. Ovaj virus je podložan vlazi i toploti. U Japanu imamo kišnu sezonu, koja bi mogla da porazi virus”, rekao je on.

Pobeda Kecmanovića i poraz Lajovića
NjUJORK - Srpski teniser Miomir Kecmanović plasirao se u polufinale turnira u Njujorku, pošto je večeras savladao Francuza Uga Umbera sa 3:6, 6:2, 6:4.
U borbi za finale Kecmanović će igrati protiv boljeg iz duela Britanca Kajla Edmunda i Korejca Son-Vu Kvona.
Turnir u Njujorku igra se za nagradni fond od 719.320 dolara.
Srpski teniser Dušan Lajović eliminisan je u četvrtfinalu turnira u Buenos Ajresu, pošto je večeras izgubio od Norvežanina Kaspera Ruda 7:5, 6:1.
Rud u polufinalu čeka pobednika argentinskog duela Gvido Pelja - Huan Ignasio Londero.
Turnir u Buenos Ajresu igra se za nagradni fond od 696.280 dolara.

Federer „preskače” turnire na šljaci, igra samo Rolan Garos
BAZEL – Švajcarski teniser Rodžer Federer igraće na Rolan Garosu, ali će prethodno „preskočiti” sve turnire na šljaci, uključujući i Masterse u Monte Karlu, Madridu i Rimu, izjavio je Rojtersu njegov agent Toni Godsik.
„Njegov raspored kaže da će igrati samo na Rolan Garosu”, izjavio je Godsik, javlja Tanjug.
Federer je eliminisan u polufinalu Australijan opena od Novaka Đokovića, a planira da igra i u Dubaiju, kao i na Mastersima u Indijan Velsu i Majamiju.
Rekorder sa 20 gren slemova, koji u avgustu puni 39 godina, preskočio je potpuno sezonu na šljaci 2017. i 2018. godine, a prošle je igrao samo na tri turnira.
Federer na ovaj način pokušava da što spremnije dočeka njegov omiljeni turnir Vimbldon, kao i Olimpijske igre u Tokiju.
Švajcarac je samo jednom u karijeri osvojio Rolan Garos – 2009. godine.

Krajinović u četvrtfinalu turnira u Roterdamu
ROTERDAM – Srpski teniser Filip Krajinović plasirao se u četvrtfinale turnira u Roterdamu, pošto je savladao Kanađanina Vaseka Pospišila 6:4, 7:6 (9:7). U borbi za polufinale Krajinović će igrati protiv Rusa Andreja Rubljova, koji je prethodno nadigrao zemljaka Aleksandra Bublika 7:5, 6:3, javlja Tanjug.
Turnir u Roterdamu, iz serije 500, igra se za nagradni fond od 2.155.295 evra.
Đere zaustavljen u osmini finala turnira u Buenos Ajresu
BUENOS AJRES– Srpski teniser Laslo Đere eliminisan je u osmini finala turnira u Buenos Ajresu, pošto je izgubio od Argentinca Huana Ignasija Londera 6:7 (3:7), 6:2, 6:1.
Đere je dobio prvi set, ali posle toga nije više mogao da bude konkurentan zbog povrede stomaka, javlja Tanjug.
Turnir u Buenos Ajresu igra se za nagradni fond od 696.280 dolara.

Košarkaši Partizana u polufinalu Kupa
Branilac trofeja u Kupu Radivoja Koraća košarkaši Partizana plasirali su se večeras u polufinale tog takmičenja u Nišu, pošto su pobedili Borac iz Čačka sa 87:79 (20:18, 26:15, 13:22, 28:24).
Crno-bele su predvodili Rade Zagorac sa 16 poena i pet skokova, Nikola Janković sa 14 poena i osam skokova, Kori Volden sa 13 poena i Ognjen Jaramaz sa 10 poena i pet asistencija. Rašon Tomas dodao je devet poena, a Džejms Mekadu osam poena i devet skokova.
U ekipi Borca Radovan Đoković i Brajs Džons postigli su po 18 poena. Ivan Gavrilović dodao je 13, a Nenad Nerandžić 11 poena i pet skokova.
Partizan će u subotu od 21 sat igrati u polufinalu protiv FMP-a, koji je ranije danas pobedio Dinamik sa 98:73,prenosi Beta.
U drugom polufinalu od 17 časova igraju Crvena zvezda i Mega Bemaks.

Borac protiv Partizana: Susret košarkaških institucija
NIŠ – Košarkaši Partizana večeras od 19.30 u niškom Čairu počinju odbranu trofeja u Kupu Radvoja Koraća protiv čačanskog Borca.
Trener crno-belih Andrea Trinkijeri izjavio je da je ekipa umorna i istrošena, ali da u Niš ide sa ciljem da odbrani pehar.
„Prošle godine je Kup bio početak jednog novog života. Sad je situacija drugačija. Igramo protiv instuticije, to je grad košarke, Kića, Obradović, Radmilo... Borac bi mogao da igra ABA ligu bez ikakvih problema. Biće izuzetno teško, veliko poštovanje. Igramo jednu utakmicu, pa ćemo videti”, rekao je Trinkijeri, javlja Tanjug.
Trener Borca Marko Marinović istakao je da meč protiv beogradskih crno-belih u četrvrtfinalu Kupu nema toliko takmičarski značaj koliko predstavlja čast i privilegiju za čačanski tim.
„Idemo na Partizan, lidera ABA prve lige. Iako smo obezbedili učešce u Kupu, nama to takmičenje nije primarni cilj. Ipak, ne idemo u Niš sa namerom da se unapred predamo, iako je Partizan u ovom meču apsolutni favorit. Trudićemo se koliko budemo mogli, a nadam se da će to biti dovoljno da ostavimo dobar utisak. Od nas kao lidera ABA 2 i KLS lige ništa manje se ne očekuje”, rekao je Marinović.
U četvrfinalu Kupa Koraća danas će prvi na teren košarkaši FMP-a i Dinamika, čiji je meč na programu od 17 sati.

Mančester Siti izbačen iz Evrope na dve godine
NION - Evropska fudbalska unija (UEFA) suspendovala je Mančester Siti iz evropskih takmičenja na dve godine zbog kršenja finansijskog fer-pleja.
Takođe, engleski klub moraće da plati kaznu od 30 miliona evra.
Kazna se ne odnosi na tekuću sezonu, u kojoj se Siti kvalifikovao za osminu finala Lige šampiona, gde ga čeka Real Madrid, pa će kazna početi da se primenjuje od sezone 2020/21.
Siti na ovu odluku ima pravo žalbe Arbitražnom sudu u Lozani.

Mladi fudbaleri Zvezde u osmini finala LŠ protiv Midtjilanda
NION – Mladi fudbaleri Crvene zvezde u osmini finala Lige šampiona igraće protiv danskog Midtjilanda u Beogradu, odlučeno je danas žrebom u Nionu.
Zvezda je do mesta među 16 najboljih došla drugom pozicijom u prvoj fazi u grupi sa Bajernom, Totenhemom i Olimpijakosom, a pre dva dana u plej-ofu eliminisala je moldavski Šerif u Tiraspolju posle penala 4:2 – 0:0, javlja Tanjug.
Osmina finala, koja se igra na jedan meč, na programu je 3. i 4. marta.

Tadić i Zijeh najbolji asistenti u Evropi
LONDON – Fudbaleri Ajaksa Dušan Tadić i Hakim Zijeh nalaze se na čelu liste najboljih asistenata u sezoni 2019/20 u svim evropskim ligama, koju je objavio portal Transfermarkt.
Srpski reprezentativac i Marokonac ove sezone zabeležili su po 21 asistenciju, što je dvojcu Ajaksa donelo prvu poziciju na listi najboljih asistenata svih evropskih liga.
Tadić je do tog učinka došao odigravši 35 utakmica, dok je Zijeh to ostvario na 30 mečeva, pa je Marokonac i budući igrač Čelsija u poretku rangiran ispred srpskog asa.
Na trećoj poziciji je Kevin de Brujne iz Mančester sitija sa 18 asistencija na 31 odigranoj utakmici, a sa jednom asistencijom manje slede Džadon Sančo (Borusija Dortmund,  29 utakmica), Anhel di Maria (PSŽ, 32 utakmice), Hesus Korona (Porto, 35 utakmica), Rud Vormer (Briž, 37 utakmica) i Matje Valbuena (Marsej, 26 utakmica), prenosi Tanjug.
Osma pozicija pripala je napadaču PSŽ Kilijanu Mbapeu sa 16 asistencija, Lionel Mesi iz Barselone je deveti sa 15 dodavanja na 16 utakmica, dok je igrač Bajerna Tomas Miler 10. na listi sa istim učinkom kao i Argentinac, ali sa četiri meča više.
</div>
<div id="kolumna">
Veza je ovde jača od svih zakona
Pitanje koje najčešće čujem u poslednjih osam meseci je:„Da li ste se navikli?” Na lepo se ne moramo navikavati; to spontano prihvatamo, ne razmišljamo o tome jer svi smatramo da je „Bogom dato”. Na ono, ne tako lepo ili mnogo drugačije od svega na što smo već naviknuti, potrebno je vreme, dobra volja, potpuna predaja ili kako mnogi ovde kažu, snalažljivost. 
Posle četrdeset godina provedenih u inostranstvu, na tri kontinenta, od toga čitavih dvadeset osam godina u Japanu, vratili smo se nazad u grad našeg odrastanja i mladosti. Poslednji put sam bila u Srbiji 2014. godine. Razlike u poslednjih pet godina su veoma vidljive, fasade su još oronulije, iškrabane kojekakvim parolama i porukama, trotoari nisu sređivani decenijama, mnogo đubreta na sve strane.
S druge strane, kafići, restorani i mesta za zabavu koji su krcati u svako doba dana su rašireni po celom gradu. Deluje da Srbi provode mnogo više vremena po takvim mestima nego bilo gde. 
Ovo je omanji spisak onoga što se mnogo razlikuje od naviknutog: 
1. Izbacivanje đubreta i reciklaža su na vrlo nerazvijenom nivou. U Novom Sadu postoje (čak ne u svim delovima grada) samo dve vrste kontejnera za đubre, za komunalno i ambalažno. U ambalažne ubacuje se sve zajedno, nerazvrstano: metal, staklo, plastika, papir, tekstil itd. Stalno nalazim i izbačene velike delove nameštaja koji danima stoje na ulici.
Srbija je raj za plastične kese koje se nemilice troše na pijaci, u pekarama, prodavnicama. Čast izuzecima i dobrovoljcima koji čiste i skupljaju razbacano. 


Pogled na novosadsku crkvu (Foto A. Vasiljević)


2. Ovde sada ima daleko više pasa nego ranije. Psi su svuda prisutni i mahom se dobro ponašaju. Ne mogu ni reč protiv njih da kažem. Međutim, vlasnici pasa uglavnom ne pokupe prirodne ostatke svojih ljubimaca posle obavljanja svakodnevnih potreba. Kad šetam moram dobro da gledam gde koračam. Čast izuzecima ali čini mi se da je Novi Sad sve prljaviji grad.
3. Previše mirisa i previše muzike. Ljudi su previše naparfemisani. Kad se svi ti mirisi pomešaju, svakako ne odaju osećaj čistoće. Na mnogim mestima muzika je preglasna. Tržni centri su zagađeni preglasnom muzikom koja izvire iz svih prodavnica, kao da se svi nadmeću ko će pustiti glasnije. Tako je i mnogim kafićima i restoranima. Nemamo svi isti ukus i neka vrste muzike je atak na naša čula i strpljenje.
4. Mobilni telefoni imaju ovde status božanstva. Zaista me ne interesuje šta ko nema u frižideru, gde je ko ostavio čarape i ostale privatne stvarčice. Svaki razgovor i posao se prekida ako se telefon oglasi. Ljudi pričaju svašta i svuda, preglasno ne obazirući se na mesto i ostale oko sebe.
5. U Japanu sam godinama radila kao prosvetni radnik. Nikada nisam videla da bake, deke ili roditelji nose đačke torbe svojim unucima i deci. Tamo se od malih nogu uči i sprema na razne vrste tereta. Kako se izboriti sa životnim teretom kad odrastu, ako ne mogu sami da nose svoj školski teret?
6. Zamenica Vi nestaje iz srpskog jezika. Mnogi koje uopšte ne poznajem, prodavci, poštari, radnici u raznim delatnostima obraćaju mi se sa ti. Umesto doviđenja često me isprati ćao, a umesto šta želite je šta hoćeš. Nije da mi posebno smeta, čudno je i ostavlja utisak nedostatka kućnog i školskog vaspitanja.


Jutro u Novom Sadu (Foto Tanjug - J.Pap)


7. Vozi se hazardno. U jednoj ruci je volan, u drugoj mobilni ili cigareta, pogled ko zna gde, a brzina potpuno neprilagođena. Koči se na bukvalno desetak centimetara od pešaka, mnogi nervozno jure kao da ih na kraju puta čeka večna sreća, obilaze na raskrsnicama na uslovno, a strpljenje je ovde nepoznanica. Zatoje trubljenje glavni način komunikacije među vozačima.
8. Postoji posebna grupa koju ovde nazivaju „šalteruše”. Opet čast malobrojnim izuzecima, moje iskustvo sa njima je poražavajuće. U svim ustanovama gde postoje pravila oblačenja za posetioce (koja ja podržavam) zapanjujuće je da mnoge zaposlene izgledaju kao da su stigle na posao direktno iz ludog, noćnog provoda.
Počev od neprikladne garderobe, izreza do struka, predebelih veštačkih trepavica koje im vuku kapke prema dole i onemogućavaju skroz otvorene oči, do ofarbanih i okićenih kandži koje im ne dozvoljavaju da pravilni koriste tastaturu na kompjuteru. Nije ni čudo da su dokumenti koje dobijam često sa greškama.
Šalteruše obavezno rade „multitasking”: privatno telefoniranje, ispijanje kafe ili jogurta, žvakanje nečeg, ćaskanje sa kolegama i to sve u isto vreme dok sređuju neki dokumenat. Ako su bolje raspoložene odvaliće neku šalu koja je potpuno neprimerna mestu ili dati neki dubokoumni savet koji niste ni tražili, a ono zbog čega ste došli nije urađeno dobro i potpuno.
9. Ono što je posebno drugačije ovde i što je postojalo i pre četrdeset godina kad sam otišla u inostranstvo, a što je sad još više prisutno je magična reč „veza”. Ono što meni nije uspelo da rešim regularnim putem, uz sva pribavljena i ispravna dokumenta i sve urađeno na vreme, drugi su rešili pod odmah preko veze.
Veza je jača od svih zakona, propisanih i moralnih. Srećom, ja mogu da preživim bez veza, ali se pitam kako je svim onim ljudima kojima je život u pitanju, a nemaju veze, niti one nevidljive, a čelične, niti one koje se stavljaju u koverte.


Novosađanka na klupi sa cigaretom (Foto Beta - D.G.)


10. Ono što posebno smeta nekom ko dolazi iz zemlje gde se poštuju zakon, red i neuznemiravanje okoline je pušenje. Čak i u kafićima gde gde je zabranjeno pušenje, mnogi koriste elektronske cigarete i ubeđuju me da se ne osete i da nisu štetne. Biti nepušač u Srbiji nije nimalo lako. Prednost se uvek daje pušačima koji nikako ne mogu da shvate koliko dim smeta onima koji ne puše.
Spisak površnih stvari bi mogao da se još protegne, a o dubinskim razlikama je potrebno daleko više vremena, mesta, strpljenja i ozbiljnih analiza.
Ovo nije napad na moj grad i ljude u njemu, već opažanja nekog ko je bio dugo izvan grada i kome je žao da gleda kako grad raste, a stagnira i čak ide unazad u nekim aspektima. Što se tiče navikavanja, na mnoge stvari ne da ne mogu da se naviknem, zapravo ne želim da se naviknem i trudim se da se ne naviknem, jer navikavanje često može da bude deo pritajane predaje.
Vesna Belušević,  Novi Sad, Srbija
</div>
<div id="magazin">
Gljivica iz Černobilja hrani se radijacijom
Naučnici su nedavno, tokom istraživanja zemljišta u okolini nuklearne centrale u Černobilju, otkrili da se posebna vrsta gljivica hrani radijacijom sa reaktora.
Gljivice su u okolini nuklearke pronađene još 1991. godine, pet godina posle nuklearne katastrofe u kojoj je eksplodirao reaktor, ali su naučnici tek sad utvrdili da se one hrane radijacijom, što bi moglo da se iskoristi za zaštitu ljudi. Gljivicu privlači visok nivo radijacije na reaktoru i sa njegovih zaštitnih zidova. Kako je preneo sajt „Si net” (C net), gljivica se zove Cryptococcus neoformans, prvi put je opisana 1890. godine i može da bude veoma opasna ukoliko dođe u kontakt sa ljudima koji imaju slabiji imuni sistem.
Međutim, može da bude i veoma korisna, pogotovo u istraživanju svemira. Ova gljivica sadrži visok nivo melanina, pigmenta koji imaju ljudi, a koji se stvara sunčanjem, zbog čega koža dobija tamnu boju. Melanin iz gljive apsorbuje radijaciju i pretvara je u hemijsku energiju, na sličan način kao biljke koje ugljen-dioksid i hlorofil pretvaraju u kiseonik i glukozu tokom procesa fotosinteze. Proces pretvaranja radijacije u energiju naziva se radiosinteza.
Uloga melanina u apsorbovanju radijacije bila bi od velike pomoći astronautima tokom boravka u svemiru. Iz tog razloga naučnici iz Nase smišljaju kako na najjednostavniji način da izvade melanin iz ove gljive koji bi koristili za zaštitu od radijacije u svemiru.


Gljivica Cryptococcus neoformans prvi put je opisana 1890. godine   (Foto Vikipedija)


U novembru prošle godine naučnici sa univerziteta Džons Hopkins poslali su melanin iz ove gljive na Međunarodnu svemirsku stanicu. Testirali su na koji način može da pomogne u zaštiti od jake radijacije u svemiru.
Radijacija je veoma opasna, u velikim merama smrtonosna, jer uništava materiju. Ukoliko bi naučnici mogli da naprave neku vrstu štita, on bi bio veoma koristan u svemiru, ali i za ljude na Zemlji. Rezultati testiranja biće poznati kroz nekoliko meseci.
Mesto strašne nesreće
Katastrofa u Černobilju dogodila se 26. aprila 1986. godine u nuklearnoj elektrani Lenjin u blizini grada Pripjata u Ukrajini. To je bila najveća katastrofa u istoriji proizvodnje struje posredstvom nuklearne energije. Elektrana se sastojala od četiri reaktora koji su proizvodili 10 odsto električne energije potrebne Ukrajini. Eksplozijom na četvrtom reaktoru došlo je do novih, još većih eksplozija posle kojih se u atmosferu oslobodila velika količina radijacije koja je prekrila celu Evropu. Na sanaciji eksplozije i požara radio je veliki broj ljudi koji su dali svoje živote kako bi spasili čovečanstvo od sigurne smrti. Danas je mesto eksplozije pokriveno najnovijim sarkofagom koji je postavljen prošlog meseca, a grad Pripjat i okolina elektrane su pod najezdom turista koji dolaze iz celog sveta da se slikaju na mestu strašne nesreće.
</div>
<div id="vesti">
Episkopski savet: Nastavljamo sa litijama
PODGORICA - Episkopski savet Srpske pravoslavne crkve u Crnoj Gori saopštio je danas posle razgovora sa crnogorskim premijerom Duškom Markovićem da nisu otklonjeni razlozi za protestne litije i da će još usrdnije nastaviti borbu za promene spornog Zakona o veroispovesti.
„Osećajući odgovornost pred narodom koji molitveno i dostojanstveno brani svoje svetinje, obraz i čast Crne Gore, saopštavamo da ni na koji način nisu prestali razlozi zbog kojih su skoro dva meseca stotine hiljada ljudi na ulicama crnogorskih gradova i šire”, saopšteno je iz Episkopskog saveta SPC u Crnoj Gori.
Episkopi su pozdravili napore da se pokuša da se kroz stručan dijalog dođe do rešenja, pišu Vijesti a prenosi Tanjug.
„Nastavljamo našu borbu još usrdnije i brojnije do konačne promene diskriminatornih i neustavnih odredbi zakona usmerenih protiv Pravoslavne crkve u Crnoj Gori. Blagodarimo narodu na veri, strpljenju i upornosti i molimo sve da nastavimo s našim litijama zadržavajući njihov molitveni, hrišćanski i blagosloveni duh lišen svih stranačkih, političkih i nacionalnih razlika”, navodi se u saopštenju Episkopskog saveta SPC.

Crkva ostaje pri stavu da se zakon mora promeniti, a vlada bi da stvori uslove za njegovu primenu
Podgorica - Predstavnici Vlade Crne Gore i Mitropolije crnogorsko-primorske, predvođeni pemijerom i mtropolitom, Duškom Markovićem i Amfilohijem (Radovićem), su na današnjem sastanku ostali pri ranije iskazanim stavovima o otvorenim pitanjima spornog Zakona o slobodi veroispovesti: Crkva je stava da se mora govoriti o izmenama tog akta, a vlada da se zakon može primenjivati.
To je bio prvi susret predstavnika vlade i Crkve nakon usvojenog spornog Zakona o slobodi veroispovesti i protestnih litija i molebana koji se duže od mesec dana održavaju u svim gradovima širom Crne Gore. S obzirom na suprotstavljene stavove o pomenutom zakonu, dve strane su dogovorile da razgovor bude nastavljen na nivou eksperata.
U zajedničkom saopštenju vlade i Mitropolije se navodi da je tokom razgovora Crkva ostalo pri stavu da razgovor treba da bude fokusiran na izmenu Zakona, a ne o njegovoj primeni, jer po mišljenju Crkve Zakon nije u skladu sa Ustavom ni međunarodnim standardima.
Vlada, pak, smatra da se kroz dijalog i izgradnju međusobnog poverenja, kao i kroz davanje dodatnih i odgovarajućih garancija ovaj Zakon može primenjivati kao moderan i usaglašen sa Ustavom i evropskim standardima.
Navodi se da su predstavnici Episkopskog saveta SPC, na čelu sa mitropolitom Amfilohijem predali vladi predlog izmena odredaba koje Crkva vidi kao sporne.
Vlada je, navodi se, primila k znanju ovu inicijativu ocenivši da je za odgovor na to pitanje potrebno sveobuhvatno sagledavanje ne samo ovog Zakona nego i drugih mogućnosti koje nudi pravni sistem.
Sastanak je održan na poziv premijera Markovića i protekao je u, kako se navodi, duhu međusobnog uvažvanja, konstruktivnoj i otvorenoj atmosferi, prenosi Tanjug.

Đukanović ne odustaje od ideje da formira crnogorsku crkvu
PARIZ  - Crna Gora treba da ima svoju pravoslavnu crkvu, odvojenu od Srpske crkve i Srbije, da bi učvrstila svoj nacionalni identitet, izjavio je predsednik Milo Đukanović za AFP.
Đukanović je to rekao povodom protesta koji u Crnoj Gori traju duže od mesec dana, a koje organizuje Mitropolija crnogorsko-primorska Srpske pravoslavne crkve, nezadovoljna usvojenim Zakonom o slobodi veroispovesti.
„Dugotrajne tenzije u vezi s tim problemom eksplodirale su kada je vlada u decembru usvojila zakon koji bi mnoge najstarije manastire i crkve mogao da pretvoriti u državnu imovinu u Crnoj Gori, što je pokrenulo masovne proteste”, piše agencija, prenela je televizija „Frans24” na svom sajtu.
Napominje se da SPC, čije glavno sedište je u Beogradu, nakon proglašenja nezavisnosti Crne Gore 2006. od Srbije sa kojom je bila gotovo 90 godina u zajednici, i dalje okuplja najveći broj pravoslavnih vernika.
Đukanović u intervjuu francuskoj agenciji optužuje sveštenstvo SPC da potkopava njegove napore na konsolidaciji 14-godišnje nezavisnosti zemlje.
„Srpska pravoslavna crkva je među važnim instrumentima koje ideolozi koriste u velikosrpskom nacionalizmu protiv Crne Gore, protiv crnogorske nezavisnosti, protiv njenog nacionalnog, kulturnog i verskog identiteta”, kaže Đukanović.
Njegova namera je da po ugledu na ukrajinsku pravoslavnu crkvu u Crnoj Gori formira autonomnu pravoslavnu crkvu Crne Gore, što bi, kako tvrdi, „ujedinilo sve pravoslavne vernike, i one srpske i one crnogorske nacionalne pripadnosti”.
Agencija napominje da u Crnoj Gori gotovo jednu trećinu čine stanovnici srpske nacionalnosti.
Podseća se da je crnogorska pravoslavna crkva registrovana početkom 90-tih godina prošlog veka, nepriznata od pravoslavnih centra moći, kao i da je njen uticaj još uvek slab, a vernici malobrojni.
Dok Đukanovićeva vlast brani novi Zakon, SPC je tokom poslednjih mesec i po dana mobilisala desetine hiljada učesnika protesta, koji se održavaju dva puta nedeljno širom Crne Gore, zemlji sa oko 620.000 stanovnika, dodaje agencija.
Sveštenici, kažu, optužuju vladajuću stranku da se priprema za pljačku crkava i manastira, kojih je više od 600 i smešteni su na veoma lepim lokacijama.
Đukanović, kojeg opisuju kao pronicljivog političara koji je Crnu Goru doveo do nezavisnosti, kaže da sveštenstvo SPC u svemu tome „vešto manipuliše” vernicima.
On, dodaje AFP, tvrdi da će crkve ostati otvorene za upotrebu pravoslavnim vernicima, nakon primene Zakona, mada, kako navode, ne krije želju da konačno onemogući svaki uticaj Beograda na Crnu Goru.
Za Đukanovića je, kažu, stvaranje crnogorske crkve „logični” korak, koji sledi nakon proglašenja crnogorske nezavisnosti.
„Vođeni smo ... nespornom potrebom da dovršimo duhovnu, državnu i socijalnu infrastrukturu koja će ojačati svest građana o sopstvenom identitetu”, rekao je Đukanović i dodao da je „posrbljavanje Crne Gore neprihvatljivo”.
Crkveno pitanje, navodi agencija, podstaklo je osetljive rasprave o identitetu i veoma komplikovanom istorijom Srbije i Crne Gore i to uoči parlamentarnih izbora koji će biti održani ove godine.
Takođe, ističu, produbljene su podele u parlamentu, gde se Đukanovićeva vladajuća DPS suočava sa prosrpskom opozicijom koja je na strani SPC.
Dodaje se da neki analitičari optužuju Đukanovića da je ovaj verski problem iskoristio da bi uzburkao emocije i odvratio pažnju od drugih problema koji su se gomilali tokom godina njegove vladavine, prenosi Tanjug.
Kao probleme navode niske zarade, rasprostranjenu korupciju, pretnje medijskim slobodama koje su i prepreka na putu Crne Gore ka Evropskoj uniji, gde očekuje da će biti primljena 2025.
Drugi, pak, kažu da je Đukanovićeva dominacija na vlasti tokom koje je povremeno bio premijer, a povremeno predsednik i koja traje već tri decenije - zapravo glavna prepreka demokratizaciji Crne Gore.
Đukanović, međutim, poručuje da njegovi protivnici „greše” ako očekuju da će im on vlast predti bez izbora.

Džomić: Sastanak mitropolita i premijera početak rešavanja problema
Koordinator pravnog saveta Mitropolije crnogorsko-primorske Velibor Džomić smatra da sastanak crnogorskog premijera Duška Markovića i mitropolita Amfilohije o spornom Zakonu o slobodi veroispovesti predstavlja početak rešavanja problema. Džomić navodi da ima prostora da vlada shvati da je ovo ozbiljan problem.
„Smatram da bi vlada bila dužna da shvati da je ovo ozbiljan problem koji treba rešavati na način propisan Ustavom i zakonima Crne Gore, a to je da se u najminimalnijoj varijanti izmene i dopune, odnosno da se iz pravnog saobraćaja uklone sve odredbe koje diskriminišu crkvu i verske zajednice u Crnoj Gori”, rekao je Džomić.
Prema njegovim rečima, u ovom trenutku čovek ne može biti optimista, ali ne treba biti ni pesimista.
Dodaje da je jasno je da je naša crkva dovedena do ivice zida i jasno je da je Zakon izazvao velike probleme u crnogorskom društvu i da on predstavlja uzrok zašto stotine hiljada ljudi na miran i dostojanstven način iskazuje protivljenje kroz litije diskriminatornim i neustavnim odredbama Zakona.
Kaže i da je jasno da su pozicije vrlo definisane. „Videćemo kako će se završiti da li će trajati samo danas ili će biti nastavljeno i dalje”, rekao je Džomić.
Zakon je usvojen krajem decembra, a njegovo povlačenje traži Mitropolija crnogorsko-primorska.

Izetbegović optužio Dodika za „tihi državni udar”
SARAJEVO – Predsednik Stranke demokratske akcije (SDA) Bakir Izetbegović optužio je člana Predsedništva BiH Milorada Dodika da pretnjama blokadom vlasti pokušava da sprovede „tihi državni udar”, piše danas sarajevski „Dnevni avaz”, prenosi Tanjug.
Istovremeno, Izetbegović je HDZ-u BiH poručio da priklanjanjem Dodiku u sadašnjoj krizi sigurno neće dobiti izmene izbornog zakona kakve očekuje.
Izetbegović je u intervjuu listu rekao da Dodikovo ponašanje uvodi BiH u novu krizu sa neizvesnim ishodom i trajanjem.
„Ustavni sud je po prizivu grupe poslanika u Narodnoj skupštini RS zaustavio pokušaj otimačine zemlje povratnika. Režim u tom entitetu ne poštuje odluke Ustavnoga suda, čak od nas ultimativno traži da promenimo sastav Ustavnog suda kako se slične otimačine ubuduće ne bi mogle sprečiti. Upuštaju se u nezakonite blokade rada državnih institucija”, rekao je on.
Prema njegovim rečima, to predstavlja „pokušaj tihog državnog udara”, a delimičnu krivicu za takvo stanje ima međunarodna zajednica jer nisu reagovali na slične ucene.
„Flagrantno, nedvosmisleno i drsko suprotstavljanje, pa i izrugivanje presudama Ustavnoga suda BiH i autoritetu Ureda visokog predstavnika (OHR) prošlo je bez sankcija i pravoga odgovora i to nas je dovelo u ovu situaciju”, rekao je Izetbegović i pozvao HDZ BiH da stane uz „probosanske snage” koje uz SDA čine Demokratska fronta (DF) Željka Komšića i Savez za bolju budućnost (SBB) Fahrudina Radončića.

Marković i Amfilohije prvi put po usvajanju spornog Zakona
PODGORICA – Prvi put posle usvajanja spornog Zakona o slobodi veroispovesti, zbog kojeg se u znak protesta duže od mesec dana održavaju litije i molebani, u Podgorici su se danas sastale delegacije Vlade Crne Gore i Mitropolije crnogorsko-primorske, predvođene premijerom i mitropolitom crnogorsko-primorskim, Duškom Markovićem i Amfilohijem.
Premijer Marković pozvao je mitropolita crnogorsko-primorskog Amfilohija, krajem prošlog meseca, na dijalog o tom zakonu, čijem usvajanju se protivi Mitropolija, jer se njime predviđa oduzimanje crkvene imovine.
Marković je u pismu Amfilohiju naveo da je vlada spremna da još jednom zajednički sagleda najbolja rešenja za primenu članova 62, 63 i 64 Zakona i da dijalogom i mogućno konsenzusom otklone svaku dilemu i sumnju oko korišćenja crkava, hramova i manastira, odnosno njihove buduće namene, javlja Tanjug.
Sastanak je u Vili Gorica počeo nešto posle 11 sati.
Prisustvuju mu osim Markovića i Amfilohija, ministar pravde Zoran Pažin, ministar spoljnih poslova Srđan Darmanović, ministar kulture Aleksandar Bogdanović i ministar za ljudska i manjinska prava Mehmet Zenka.
Prisutni su i episkop – mileševski Atanasije, budimljansko-nikšićki Joanikije, zahumsko-hercegovački i primorski Dimitrije, kao i dva člana Pravnog saveta Mitropolije crnogorsko-primorske Dragan Šoc i Vladimir Leposavić, prenosi portal CdM.
Zakon je usvojen 27. decembra prošle godine pod okriljem noći i nakon hapšenja poslanika opozicionog Demokratskog fronta koji su se tome protivili.

Hrvatska povlači vojnike iz Avganistana?
Na sastanku ministara odbrane NATO članica Hrvatska je dobila pozitivnu ocenu za sudelovanje u međunarodnim misijama NATO-a. Na ministarskom sastanku, koji se održao u sredu i četvrtak, hrvatsku delegaciju predvodio je ministar obrane Damir Krstičević.
​Hrvatska u ovom trenutku sudeluje u NATO misijama u Avganistanu, na Kosovu i u Iraku. Jedan od važnijih sastanaka bio je i onaj zemalja članica misije “Resolute support” u Avganistanu.
Kako nezvanično saznajemo od izvora u Ministarstvu odbrane, razgovaralo se o budućnosti ove operacije u sklopu mirovnih pregovora koje uz pokroviteljstvo SAD-a vodi avganistanska vlada s talibanima oko okončanja sukoba. Kako neslužbeno saznajemo, zaključeno je kako je neminovno da članice misije, među kojima je i Hrvatska, idu ka smanjivanju broja svojih vojnika. Uostalom, i SAD su već počele da smanjuju broj svojih vojnika u misijama koje nisu deo NATO operacije.

Za Hrvatsku je takođe važna činjenica da je među članicama misije postignut dogovor da više nije na snazi slogan “All together in, all together out”, odnosno “Zajedno unutra, zajedno van” što je sugerisalo da će se saveznici zajednički povući iz misije. Sada je na snazi novi slogan “All together in, all together adjust”, odnosno “Zajedno unutra, zajedno se prilagođavamo”. To zapravo znači kako svaka članica misije ima pravo samostalno odlučiti o povlačenju iz misije, ali uz prethodni dogovor s partnerima.
Ova promena politike izuzetno je važna za Hrvatsku koja u ovoj misiji ima 104 vojnika. Oni obavljaju poslove savetnika pripadnika avganistanske vojske, policije i specijalnih snaga, dužnosti zaštitnih snaga savetničkih timova, medicinske i vojno-policijske dužnosti. Naime, izabrani predsednik Zoran Milanović više je puta u predizbornoj kampanji isticao kako će brzo po stupanju na dužnost pokrenuti pitanje povlačenja naših vojnika iz ove misije jer više nema smisla sudelovati u njoj, piše Jutarnji list. To je naišlo na oštre kritike protivkandidatkinje Kolinde Grabar-Kitarović, ali i premijera Andreja Plenkovića koji je poručivao kako se Hrvatska vojska ne može samostalno povući iz Avganistana.
Naši izvori tvrde kako je sada situacija drugačija i da se Hrvatska uz pravu argumentaciju može povući. Odluci o povlačenju trebala bi da prethodi sveobuhvatna analiza sudelovanja Hrvatske vojske u NATO-u, UN-u i misijama EU državnog i vojnog vrha. Kada se ustanove prioriteti, treba utvrditi iz kojih se misija treba povući. Naši sagovornici smatraju kako je Hrvatska svoju ulogu u Avganistanu odradila i da više nema potrebe za sudelovanje u njoj. No, pre svega o tome treba razgovarati s partnerima Nemačkom i SAD s kojima zajedno sudeluje u misiji u Kabulu i Mazar-e Šarifu. Kako saznajemo, o tome se službeno još nije razgovaralo.
Zauzvrat, Hrvatska NATO saveznicima može ponuditi povećanje broja svojih vojnika u NATO misiji na Kosovu. Pojačanje vojne prisutnosti na Kosovu za Hrvatsku je puno logičnije od nastavka misije u Avganistanu, smatraju naši izvori. Uostalom, to je za Hrvatsku politički i strateški puno važnija zona interesa. Osim o Avganistanu, na samitu se raspravljalo i o povratku NATO snaga u Irak što je za Hrvatsku takođe izuzetno važna tema.

“Hrvatska vraća svoje vojnike u Irak u sklopu misije NATO-a u toj zemlji”, potvrdio je juče u Briselu ministar Krstičević nakon sastanka ministara obrane NATO-a na kojem je dogovoreno okončanje suspenzije NATO-ove misije obuke iračkih snaga sigurnosti.  Sedam hrvatskih vojnika sudeluje u toj misiji i oni su nakon rezolucije iračkog parlamenta o tome da strani vojnici nisu više dobrodošli u Iraku i američkog ubistva iranskog generala Sulejmanija na aerodromu u Bagdadu, početkom januara prebačeni u američku bazu u Kuvajt. Krstičević je danas potvrdio da su dva vojnika već vraćeni u Irak, a petorica čekaju zapoved generalštaba NATO operacije o povratku.
Odluka o povratku NATO vojnika u Irak doneta je nakon što je iračka vlada noćas dala dozvolu NATO-u da vrati svoje vojnike u njihovu zemlju. “To je i dalje neborbena misija, vezana isključivo za obuku iračkih snaga sigurnosti. Sve se vraća na početno stanje od 4. januara, misija je zadana, sad je na zapovednicima na terenu da operativno sprovedu postupno vraćanje vojnika.
NATO će preuzeti i neke obične aktivnosti od globalne anti-ISIS koalicije, međutim, nema povećanja broja vojnika i nema proširenja opsega misije u Iraku”, rekao je Krstičević. Prema neslužbenim informacijama za sada nema zahteva prema Hrvatskoj za povećanjem broja vojnika u ovoj misiji.
Kako neslužbeno saznajemo u Ministarstvu obrane, u NATO-u su pre svega čekali odluku iračke vlade da se njihovi vojnici vrate u Irak. Takođe, na ministarskom sastanku je potvrđeno da će misija i dalje biti neborbena. Hrvatski vojnici su pre povlačenja bili stacionirani u Bagdadu. Deo njih u iračkom Ministarstvu odbrane, a drugi deo na ostalim zadacima. Kao što je i ministar Krstičević potvrdio, NATO misiji će se u mentorisanju iračkih snaga pridružiti i deo pripadnika Globalne koalicije za borbu protiv ISIS-a koji deluju u Iraku.
Na taj način želi da se ukaže na dodatno jačanje NATO operacije u Iraku. Prema dostupnim informacijama, u sledećoj fazi misije NATO bi svoju operaciju mogao proširiti i na mentorisanje ostalih iračkih snaga sigurnosti osim vojnih snaga.

Pelješki most prva „žrtva” koronavirusa u Hrvatskoj
ZAGREB – Pelješki most je prva je žrtva koronavirusa u Hrvatskoj, jer se zbog virusa privremeno zatvara kineska fabrika koja pravi čelične konstrukcije za most, prenosi Tanjug.
„Virus je paralisao celu Kinu, pa i fabriku u kojoj se izrađuju čelične konstrukcije za Pelješki most. To ne znači da će radovi u Hrvatskoj prestati, ali je pitanje šta će se dogoditi kada na red dođe postavljanje novih konstrukcija”, navodi portal dnevnik.hr.
Iz „Hrvatskih cesta” (HC) su rekli da izvođač radova nije zatražio produženje roka. Most bi trebalo da bude otvoren 31. jula 2021.
„Izvođač radova svojim je postupanjem prethodno i unapred preduzeo sve potrebne mere kojima je sprečena mogućnost potencijalnog ugrožavanja gradilišta, u zdravstvenom smislu. Zaštita na gradilištu je uspostavljena, mere su preduzete i sprovode se u skladu sa jasnim uputstvima”, kažu u HC-u.
„Hrvatske ceste” zbog zaraze do daljeg neće moći da šalju ni inženjere za nadzor u kinesku fabriku, navodi dnevnik.hr.

Sarajevska vlast „proteruje” i mrtve Srbe
Od našeg dopisnika
Sarajevo – Staru priču o prekopavanju oko 13.000 grobova, većinom srpskih, na devet gradskih grobalja na području kantona Sarajevo aktuelizovala je najava vlasti tog kantona da će uskoro doneti zakon na osnovu kog će realizovati tu svoju davnašnju nameru. Ta vest je uznemirila javnost u Republici Srpskoj, a pogotovo proterane sarajevske Srbe (njih više od 120.000), rasute širom sveta, kojima su grobovi članova njihovih porodica jedina preostala emotivna veza s gradom u kojem su rođeni i proveli deo svog života.
Zvaničnici Republike Srpske kažu da sarajevska vlast, u kojoj dominantan uticaj imaju Bošnjaci, najavljenim zakonom želi da završi započeti proces etničkog čišćenja Srba i da tako izbriše sve tragove vekovnog postojanja tog naroda u gradu na Miljacki, pa i šire.
„To rade oni koji se često pozivaju na multietničnost i demokratiju. Njihova namera je da, nakon što su uništili srpsku imovinu i živote mnogobrojnih Srba, unište i grobove njihovih umrlih. Nema, naravno, reakcije predstavnika međunarodne zajednice u BiH, a da je, nedajbože, nešto slično najavila zvanična Banjaluka, siguran sam da bi se već sastao Savet bezbednosti da o tome raspravlja”, rekao je za „Politiku” Nenad Stevandić, predsednik Ujedinjene Srpske i predsedavajući Srpskog kluba u Parlamentu BiH.
Oko krajnjeg cilja političkog Sarajeva dilemu nema ni predsednik Udruženja porodica nestalih sarajevsko-romanijske regije Milan Mandić, koji punih 28 godina traga za posmrtnim ostacima svoga oca, koga su u tom gradu na njegovom kućnom pragu ubili pripadnici Armije RBiH.
„Uništavanjem srpskih grobova želi da se dokaže kako Srbi nisu nikada živeli u BiH i kako su na te prostore došli kao agresori da bi ubijali mirne i poštene muslimane. Može se očekivati da nakon svega na red dođu i srpske bogomolje koje vekovima postoje u BiH”, izjavio je Mandić za naš list.
Na nekoliko hiljada nadgrobnih spomenika na sarajevskom groblju „Bare” još pre tri godine postavljene su nalepnice sa pozivom srodnicima „da se jave” ili će u protivnom posmrtni ostaci njihovih najmilijih biti ekshumirani i završiće u kolektivnoj grobnici. U „Pokopu”, preduzeću za sahrane i upravljanje sarajevskim grobljima, tada je „Politici” rečeno da su nalepnice stavljene na osnovu odluke Skupštine grada Sarajeva iz 2010. godine, kojom je definisano da se „grobno mesto ili grobnica mogu prekopati po isteku deset godina od dana sahrane u slučaju da nisu održavani i da se za njih ne plaća naknada (godišnje nešto više od četiri evra)”.
Najda Vranić Beširević, portparol „Pokopa”, izjavila je za „Politiku” da u međuvremenu „nije prekopan nijedan grob”, čak „ni oni za koje održavanje nije plaćeno više od 30 godina”. U tom slučaju, kako je navela, radi se o milionskim dugovanjima.
U pisanom odgovoru na naša pitanja, ona spominje i nalepnice sa nadgrobnih spomenika i tvrdi da „ta vrsta poziva srodnicima umrlih nema veze sa neplaćanjem godišnje takse”, nego sa „prikupljanjem podataka” za sređivanje njihove delimično uništene arhive.
Iako je Najda Vranić Beširević zaobišla odgovor na naše pitanje u vezi s najavljenim zakonom, sasvim je sigurno da sa njegovim sprovođenjem neće biti problema s obzirom na činjenicu da je taj akt kreirala vlast kantona Sarajevo, koja je i osnivač „Pokopa”.

Nazire se novi tramvajski koridor preko Savskog trga
O budućem sistemu saobraćajnica preko Savskog trga priča se mesecima, ali većina sugrađana ipak ne može da zamisli kako će izgledati kolovoz i tramvajske šine po obodu trga. Žitelji prestonice ne moraju to više da zamišljaju pošto su na terenu počeli da se pojavljuju prvi obrisi buduće polukružne saobraćajnice oko trga. Majstori su na ovom gradilištu već „iscrtali” putanju budućih kolovoznih traka, a najdalje se otišlo sa formiranjem budućeg tramvajskog koridora. Radi se betonska podloga za tramvajske šine, koje su već dopremljene na trg. Ako se može suditi na osnovu prvih slika, tramvajska baštica neće ići uz sam trotoar već kroz središnji deo saobraćajnice.
Zbog ovoga, razumljivo, moraju da se prilagode i priključci na postojeću tramvajsku mrežu koja ide iz Nemanjine, kao i na onu koja se nastavlja u Karađorđevoj i ka Starom savskom mostu.
Ovo gradilište krcato je majstorima i mehanizacijom otkako su se zahuktali radovi, pa se uveliko radi potez od Nemanjine ka Karađorđevoj. Zbog toga je već neko vreme i zatvoren za saobraćaj taj deo trga. Uporedo se radi i na prostoru ispred nekadašnjeg glavnog ulaza u železničku stanicu gde je predviđeno uređenje platoa i postavljanje spomenika Stefanu Nemanji.
Preporođen Savski trg, na čijem centralnom delu će posle radova prednost dobiti pešaci, pred građane bi trebalo da osvane krajem proleća.
Pre toga treba da se uradi nova crpna stanica, saobraćajnice i deo platoa sa leve strane (gledano iz Nemanjine), da se oformi zeleni obruč između saobraćajnica i centralnog pločnika…
Trenutno je zatvoren saobraćaj od Nemanjine prema Karađorđevoj, a očekuje se da do kraja marta u potpunosti bude zatvoren saobraćaj između Nemanjine i Savske ulice.
Za sada nema detaljnijih informacija o tome kako će od kraja narednog meseca biti organizovan saobraćaj u zoni trga, to jest da li će se prvo osposobiti nove saobraćajnice između Nemanjine i Karađorđeve ili će otada ceo trg biti zatvoren za automobile, tramvaje i autobuse. A to je vrlo važno jer, ako ceo trg bude zatvoren, to bi značilo da će od kraja marta u potpunosti biti ukinuti tramvaji 7, 9 i 12. Ali ako se desna strana trga u međuvremenu osposobi, onda će javni prevoz manje trpeti.
Kao alternativa u toku ovih radova vozačima se preporučuje Bulevar Vudroa Vilsona.

„Pobednik” ponovo na Kalemegdanu
Rekonstruisana skulptura „Pobednika”, simbola Beograda, vraćena je na postament na Kalemegdanu posle 125 dana, koliko je bila u ateljeu vajara Zorana Kuzmanovića u Smederevu.
Gotovo sat vremena trajala je operacija prebacivanja skulpture na postament specijalnom dizalicom.
„Pobednik” se na Kalemegdanu nalazio od 1928. godine, ali je vremenom pretrpeo znatna oštećenja na kamenom postamentu i stubu, a oštećenja je pretrpela i sama bronzana skulptura koja je imala mnogobrojne rupe od metaka i gelera, ali i pukotine koje su nastale prodorom vode u skulpturu.
Povremeno su čišćeni grafiti i menjane fuge na postamentu, ali restauracija same skulpture nije rađena nikada do 10. oktobra prošle godine kada je demontirana s postolja i prevezena u Smederevo u atelje Kuzmanovića. 

Tamo su obavljeni radovi na statičkoj sanaciji temelja spomenika i konzervatorsko-restauratorski radovi na stubu i postamentu, prenosi Tanjug.
Spomenik „Pobednik” podignut je 1928. u Gornjem gradu Beogradske tvrđave povodom proslave desetogodišnjice proboja Solunskog fronta.
Čine ga bronzana muška figura sa sokolom u levoj ruci i spuštenim mačem u desnoj, rad vajara Ivana Meštrovića, kao i postament koji je koncipiran u vidu dorskog stuba sa kanelurama na visokoj kubičnoj bazi koji je autorsko delo arhitekte Petra Bajalovića.
Prvobitno je bilo zamišljeno da „Pobednik” bude postavljen na Terazijama, ali su građani zbog toga negodovali smatrajući da će skulptura nago čoveka negativno uticati na moral srpskih devojaka, pa je spomenik postavljen na Kalemegdanu.
Za kulturno dobro proglašen je 1992. godine.
Inače, iz Smedereva je „Pobednik” juče dovezen na autošleperu, uvijen u plavu foliju, u pratnji dva policijska automobila.
</div>
<div id="kultura">
Geografska karta se ne može seći makazama
Samo što je završio svoju poslednju u nizu predstava „Šest lica traži pisca” L. Pirandela u Novoj Gorici reditelj Paolo Mađeli doputovao je u Beograd gde je proteklog vikenda sa upravom Ateljea 212, ali i dramskom autorkom Biljanom Srbljanović precizirao dogovore o radu na njenom novom komadu sa radnim naslovom „Pozorišne priče”.
U međuvremenu, kako je u razgovoru za „Politiku” pričao neumorni Paolo Mađeli istrajavaće na novoj predstavi u Beču, a sudeći po njegovoj nepresušnoj energiji biće tu i još zanimljivih scenskih iskoraka.
– Prvi sam reditelj koji je drame Biljane Srbljanović režirao u francuskom govornom području, tačnije postavio sam njen „Supermarket” u Liježu, zatim sam režirao njenog „Barbela” u Zagrebu. Nisam je zaboravio ni dok sam radio u svojstvu upravnika pozorišta u Toskani… Smatram da je Biljana Srbljanović danas jedan od najvažnijih dramskih pisaca u Evropi, odnosno jedan od najzanimljivijih umetnika koji se bave teatrom, uopšte.
„Ljubav uključuje sve”, često izgovarate tu rečenicu. Radili ste u Italiji, Nemačkoj, Austriji. Šta vas stalno vraća u Beograd?
Vratiću se u daleku prošlost. Beogradu dugujem sve, jer bez njega ne bih bio to što jesam, ne bih pronašao svoj put u Evropi gde sam puno radio. Kao mladom umetniku Beograd mi je dao u ruke fantastičnu ekipu glumaca najpre u nacionalnom teatru, a zatim i u Ateljeu 212. Bio sam vrlo blizak prijatelj sa Mirom Trailović, Danilom Kišom, Jovanom Ćirilovim... Onda sam krenuo u avanturu sa BDP-om, u vreme kada je bio zapušteni depo, sa sjajnom ekipom mladih glumaca. Beograd mi je dao ono što mi sa mojih 24 godine niko ne bi dao.
Važite i za nemirnog reditelja. Našim sočnim izrazima, svojevremeno vas je kao mladog reditelja učila glumica Ljubinka Bobić... U Beogradu ste se i zaljubljivali…?
Dobrila Stojnić je moja bivša supruga, videli smo se pre dve godine, radujem se da je i danas vrlo umetnički radoznala i angažovana. Imao sam i druge beogradske ljubavi… Za mene je Ljubinka Bobić bila „lekcija”. Sećam se, svojevremeno sam prisustvovao izvesnom festivalu pozorišta sa Istoka, na kojem je gostovao Atelje 212 sa „Krmećim kasom” Aleksandra Popovića. Imao sam tada 19 godina i čast da upoznam Miru Trailović i Aleksandra Popovića. Dobio sam stipendiju i mogućnost da biram da idem gde hoću. Tražio sam Rumuniju, jer su imali, sećam se fantastične predstave i reditelje. Za sve je bio šok kada sam tražio Bukurešt i Budimpeštu. Bio sam jako zainteresovan za tu tada potpuno nepoznatu kulturu gde je dominirao apsurd unutar tog pisma. Nisu Jonesko, niti Karađale slučajno Rumuni. E, Ljubinka Bobić je za mene bila suština tog apsurda. Igrala je Nušića kako, mislim, niko na svetu neće moći da igra. Bobićka je igrala ne situaciju, već ludilo u toj situaciji na apstraktan, ali i konkretan način u isto vreme. Na žestok način! Ljubinka Bobić je bila fantastična, neponovljiva, a igrala je do smrti. Ostala je u mojim sećanjima kao jedan od najvećih glumačkih susreta u mom životu.
Raspad Jugoslavije ste doživeli kao ličnu tragediju. Kada je došlo do „cepanja” zemlje, upućivali ste kritike Tuđmanu, Miloševiću, Izetbegoviću… Kako danas gledate na to vreme?
Da je moralo sve da se radi drugačije. Specijalista sam u rastajanjima. Ne govorim o brakovima, jer sam tek u trećem zvaničnom braku, ali želim da pričam o svojim životnim ljubavima. Nikada se nisam rastajao sa šamarima, jer smatram da se u razilaženjima može postići dogovor koji može da omogući dublje prijateljstvo nego kada smo bili zajedno. To što se desilo je strašno, ne mogu da se pomirim sa tim. Pamtim rečenicu koju sam čuo baš u Beogradu, da su 15 godina nakon stradanja ogromnog broja ljudi u Drugom svetskom ratu, došli Bitlsi koji su stvarali neku drugu atmosferu. Odnosno da su šest godina posle toga neprijatelji seli u Rimu i osnovali temelje za Evropsku zajednicu. Ovde je prošlo 30 godina od poznatih događaja. Kada pogledate gde su naši Bitlsi na ovim prostorima, da ne govorimo o nekoj pop kulturi. I gde je stvarno htenje: hajdemo da vidimo šta možemo zaista da uradimo zajedno, jer geografska karta se ne može seći makazama. Narodi su osuđeni da žive zajedno, a to je lepa stvar, Kada gledam na to, znam samo da kažem: molim, pola života mi je prošlo u polemikama, a život je neponovljiv. A nove generacije se odgajaju, ne u ljubavi i razumevanju nego u mržnji. Posao umetnika jeste da bude izvan politike, da bude protiv svakog oblika nasilja.
Znate da kažete da nas je ubistvo radničke klase koštalo intelektualnog i političkog unazađivanja i da smo debelo platili taj kapitalizam, najidiotskiji sistem ovoga sveta. Zašto tvrdite da smo sluge američke imperije?
Zato što smo akcentovali diktaturu anonimnog finansijskog kapitala. Političari su se stavili potpuno u službu tog bankovnog razmišljanja koje ide da gradi svet gde će bogati biti sve bogatiji, a siromašni sve siromašniji. Sve se to stvara na sramnoj rasprodaji onoga što su radnici godinama svojim radom stvorili. I siguran sam da će jednoga dana svi ovi čvorovi doći na metafizički češalj. Ne znam da li ću biti živ, ali to će se dogoditi.
Zašto vam cela Evropa izgleda kao da je 1936. godina?
Mislim da je merilo naše demokratije odnos prema manjinama. Jer dok ima manjina znači da imamo i demokratiju. Kad brišete manjinu, onda je ta većina u opasnosti jer stvarate represivnu masu. Radio sam nedavno predstavu sa teatrima manjina, a pomogla mi je Evropska unija. Uzeo sam Slovence iz Trsta, Italijane iz Rijeke, Albance iz Skoplja, Mađare iz Vojvodine i Nemce iz Temišvara. Na pozornici se govorilo pet jezika. Predstava je putovala po Evropi, držao sam predavanja objašnjavajući klincima da je politička slika Evrope vrlo slična onoj iz 1936. godine. Od Mediterana do Baltičkog mora je jedna crna mrlja. Kako se Srbija može politički definisati? Radoznalo ću propitivati, ali ne vidim, makar na prvi pogled, naročite demokratske nagone ovde.
Treba učiti od prošlosti. Šta bismo u ovom trenutku najpre „izvukli” kao mudrost, pouku iz prošlosti i preslikali je na našu stvarnost?
Treba videti kako je nastao i kako se učvrstio Musolini u Italiji, kako je nastao tvrdi fašizam u Italiji posle ubistva Mateotija, opozicija je izašla iz parlamenta i više se nije pojavila. To je lekcija koju treba svi da pamtimo. Ono što treba da pamtimo jeste i da opozicija mora biti korektiv i da mora biti ujedinjena. Lako je reći, teško je to postići, ali tu je ogromna etička odgovornost. Uzimam kao primer Italiju, kada bi danas bili izbori nema sumnje da bi pobedila desnica, a ko je kriv? Hajde da se vratimo malo na Platona, nisu krivi oni na vlasti, krivi smo mi koji smo izvan, ali ne znamo to da artikulišemo ili se organizujemo.
Ni vaš humanitarni rad ne poznaje granice?
Recimo idem da radim u Kolumbiju, Venecuelu, Čile… Vidite napuštenu decu po ulicama. Nemoguće je, a ne reći: uradiću nešto, nemojte mi platiti, platite toj organizaciji koja zbrinjava tu napuštenu decu. Toliko ljudi nema dece, a toliko dece umire, ne ulazim u te banalne izjave, ali dok budem živ i dokle god budem mogao nikada neću prestati da dajem. Svako od nas može po tom pitanju nešto da učini.

Nova izdanja dela Slobodana Jovanovića
Institut za evropske studije predstavio je dve nedavno ponovo objavljene knjige „Sociologija religije” i „Iz istorije književnosti” Slobodana Jovanovića, u izdanju „Beoknjige”, „Informatike” i Srpskog liberalnog saveta. O delu ovog našeg naučnika, pravnika, akademika, književnika, političara, predsednika vlade, univerzitetskog profesora i rektora, govorili su Miša Đurković, direktor ovog instituta, i Čedomir Antić, profesor Filozofskog fakulteta Univerziteta u Beogradu. Aleksandar Nedić, iz Srpskog liberalnog saveta, podsetio je na aktivnost Srpske liberalne stranke i DSS-a, pojedinih akademika i univerzitetskih profesora, Koste Čavoškog i Smilje Avramov, koji su se zalagali za rehabilitaciju Slobodana Jovanovića 2007. i povratak njegovih posmrtnih ostataka u zemlju 2011. godine.
– U ovoj istoj zgradi, na Trgu Nikole Pašića, bio je centralni komitet koji je odlučio da Srbiji nije potreban jedan Slobodan Jovanović – naglasio je Nedić.
Prošle godine priređena je velika izložba u Galeriji Srpske akademije nauka i umetnosti pod nazivom „Svet i vreme Slobodana Jovanovića”, povodom 150 godina od njegovog rođenja, autora Borisa Milosavljevića, višeg naučnog saradnika Balkanološkog instituta SANU. Ova ponovljena izdanja još jedan su od priloga obeležavanju te godišnjice, a prema rečima Miše Đurkovića, prava rehabilitacija ovog srpskog velikana još nije izvršena, budući da nemamo njegova potpuna sabrana dela, već samo izabrana, koja nisu integrisana u obrazovni sistem.
Čedomir Antić podsetio je na život i delo Slobodana Jovanovića, koji je ispunio puni ljudski vek i važan deo moderne kulture našeg naroda, ukazujući i na činjenicu da je rođen u tadašnjoj Austrougarskoj, da je školovan u inostranstvu – u Minhenu, Cirihu, Ženevi i Parizu, a da je u emigraciji proveo i poslednji, skromni, deo života. Prema Antićevim rečima, Jovanovićev predak s majčine strane Konstantin Marinković objavio je knjigu o otkriću Amerike, a njegov otac bio je čuveni srpski liberal i prosvetitelj Vladimir Jovanović, predsednik Srpskog učenog društva, koji je po idealima, u koje je verovao, svojoj deci dao imena Slobodan i Pravda. Jedan od prvih srpskih Slobodana rođen je važne 1869. godine, u kojoj je donet Ustav bitan za razvoj parlamentarizma u kneževini Srbiji. Zalaganje za parlamentarizam i demokratiju, biće, prema Antićevim rečima, njegova životna i idejna preokupacija.
Po povratku u zemlju, brzo je napredovao u Ministarstvu inostranih dela, bio je ataše u srpskom poslanstvu u Carigradu, a 1897. godine postao je i profesor na Pravnom fakultetu, na Velikoj školi u Beogradu. Čedomir Antić podsetio je i na veliku ulogu Slobodana Jovanovića u kreiranju srpske kulturne politike, učestvovanjem u izdanjima Srpskog književnog glasnika uz Bogdana Popovića i predsedavanjem Srpskim kulturnim klubom. Tokom Balkanskih ratova i tokom Prvog svetskog rata bio je šef Presbiroa pri Vrhovnoj komandi srpske vojske, a Čedomir Antić uporedio je njegovo prijateljstvo sa Dragutinom Dimitrijevićem Apisom sa ostajanjem na liniji stare politike i podrške Draži Mihailoviću, u Drugom svetskom ratu, u vreme kada se saveznička politika promenila i u odnosu na izbegličku srpsku vladu u Londonu na čijem je čelu bio. Tokom plodnih tridesetih godina 20. veka, Geca Kon je objavio njegova sabrana dela u 17 tomova, a kada mu je posle rata suđeno kao kolaboracionisti, bez svih građanskih prava, učinjeno je to po starom običaju totalitarnih režima, koji su sudili i zabranjivali knjige. Kako je još primetio Čedomir Antić, Slobodan Jovanović bio je jedini predsednik Srpske kraljevske akademije, današnjeg SANU, čije je ime izbrisano, a kasnije dodato na njen spisak da bi se zatim našao na jednoj srpskoj novčanici.

Dug vraćamo dugom
Srbija se u poslednje vreme zadužuje po rekordno niskim kamatama.
Podsećanja radi država je krajem januara prodala 150 miliona evra državnih obveznica denominovanih u evrima na rok od 20 godina, po stopi prinosa od tri odsto, a sprema se i emisija dugoročnih obveznice denominovanih u dinarima od 100 milijardi dinara na rok od 12 godina. Tek će se videti kolika će kamata biti u tom slučaju.
Dobra vest je svakako i to što je javni dug pao na 48,2 odsto bruto domaćeg proizvoda (BDP), a dužni smo oko 24 milijarde evra.
Međutim, dug u apsolutnom iznosu od te 24 milijarde evra se ne smanjuje i to godinama. Od 2015. godine. Pa kako to da nivo duga ostaje isti, a da je u relativnim iznosima, mereno prema bruto domaćem proizvodu, smanjen. I zašto, mereno milijardama evra, nismo smanjili iznos javnog duga kada nam je državna kasa tri godine zaredom u suficitu, odnosno ima viška para u njoj.
Milojko Arsić, profesor na Ekonomskom fakultetu u Beogradu, kaže da je udeo javnog duga u BDP-u smanjen zbog realnog rasta BDP-a i jačanja dinara. Po ta dva osnova javni dug je smanjen sa oko 70 na oko 50 odsto BDP-a. Po njegovom mišljenju aktuelno zaduživanje većim delom namenjeno je refinansiranju starih dugova, a manjim deficitu ako ga bude do kraja godine.
– Zaduživanje radi vraćanja dugova nije problematično i to rade i druge zemlje pogotovo kada su aktuelne kamate povoljnije od starih i treba iskoristiti prednost da se stari dug refinansira pod povoljnijim uslovima. Udeo javnog duga sada nije visok i ne povećava se, već stoji na te 24 milijarde evra. A razlog što javni dug, uprkos suficitu, nije smanjen naniže mereno milijardama evra je taj što se država zaduživala za kapitalne transakcije. Na primer, za isplatu stranih akcionara Komercijalne banke dala je oko 250 miliona evra  – kaže Arsić.
On dodaje da postoji rizik da se udeo javnog duga u BDP-u poveća ukoliko se obistine najave o izvršenju velikog investicionog plana i porastu plata. Prvo bi to, kako on kaže, uticalo na povećanje deficita u državnoj kasi, a potom i na javni dug.
Analitičari Erste banke kažu da novu emisiju evroobveznica u vrednosti do dve milijarde evra očekuju u drugoj polovini godine.
– Nakon uspešnog plasmana emisije obveznica od jednu milijardu evra sredinom 2019. godine, posle kojeg je usledilo ponovno otvaranje tendera za dodatnih 550 miliona evra, Srbija razmatra mogućnost još jedne emisije evroobveznica ove godine, u vrednosti do dve milijarde evra. S obzirom na to da se pažnja vlade sada okreće predstojećim parlamentarnim izborima, ne očekujemo aktivnost pre druge polovine 2020. godine. Pored toga, ukoliko uslovi finansiranja na međunarodnim tržištima ostanu povoljni, ne bismo se iznenadili ukoliko bi vlada odložila emisiju evroobveznica za kraj ove ili početak sledeće godine, nakon nove procene rejtinga zemlje, pošto se radi na dostizanju investicionog rejtinga – kažu u Erste banci.
Investicioni rejting zemlje omogućio bi uključivanje nove grupe investitora, koji isključivo ulažu u dugove zemalja sa investicionim rejtingom. Posledično, to bi podrazumevalo i veće poverenje pri ulaganju u Srbiju, niže i stabilnije nivoe prinosa, veću likvidnost koja prati instrumente za ulaganje, kao i nova dugoročnija izdanja instrumenata državnog duga.
Trenutno su osnovni finansijski i ekonomski pokazatelji Srbije dobri, a globalne monetarne politike još uvek relaksirane, tako da tržišta i dalje imaju pozitivan stav prema emisijama srpskih obveznica. Kada se radi o prinosima u dinarima, u poslednjem kvartalu prošle godine oni su ponovo pali za još od 20 do 40 baznih poena. Kriva prinosa u evrima takođe ima slični pad prinosa.

Kasne delovi iz Kine, Fijat obustavlja proizvodnju u Kragujevcu
KRAGUJEVAC  - Kompanija „Fijat-Krajsler automobili” saopštila je da će privremeno obustaviti proizvodnju vozila u fabrici u Kragujevcu zbog nedostatka delova za ugradnju iz Kine, pogođene korona virusom.
Proizvodnja u Kragujevcu biće privremeno obustavljena zbog nedostatka elektronskih delova koji stižu iz Kine.
Kako je preneo Rojters, portparol kompanije je rekao da fabrika planira da nastavi proizvodnju do kraja meseca.

„Fajnenšel tajms” hvali Srbiju - naša zemlja munjevito ide napred
Srbija se preporodila od 2012. godine, kada je bila na ivici ponora. Njena ekonomija postala je stabilna, kontinuirano beleži rast stranih investicija i bruto domaćeg proizvoda, kao i pad nivoa javnog duga, ocenjuje britanski „Fajnenšel tajms”.
U specijalnom dodatku pod naslovom „Srbija munjevito ide napred”, „Fajnenšel tajms” je kroz tri tematska teksta i kroz intervju s ministrom finansija Sinišom Malim predstavio uspeh ekonomskih i fiskalnih reformi naše zemlje, koje su, kako konstatuje britanski list, od Srbije napravile „jednu od evropskih ekonomskih zvezda”, prenosi Tanjug.
BDP zemlje skoro neprekidno raste od 2014. godine, da bi 2018. godine dostigao desetogodišnji rekord od 4,4 procenta, piše list. „Uprkos međunarodnim neizvesnostima i usporavanju ekonomije u delovima EU, Srbija je 2019. godine ostvarila rast od 4,2 odsto – među najvišim stopama u Evropi – i jedna je od retkih zemalja na svetu koja je nadmašila svoju godišnju procenu”, citira „Fajnenšel tajms” ministra finansija Sinišu Malog.
U britanskom listu se dodaje da Srbija gotovo sedam godina beleži stalni rast stranih direktnih investicija, koje su 2018. dostigle rekordnih 3,5 milijardi evra ili 8,2 odsto BDP-a. „S ekonomskim preporodom i reformama koje su u toku, raste interesovanje dominantnih stranih investitora za Srbiju”, naglašava se u tekstu, uz podatak da su, prema procenama Narodne banke Srbije, strana ulaganja u 2019. još više skočila u odnosu na prethodnu godinu – na 3,8 milijardi evra.
Pozivajući se na razgovor u Narodnoj banci Srbije, list navodi da je „pored fiskalne konsolidacije i ublažavanja monetarne politike, Srbija sprovela brojne strukturne reforme, posebno u pogledu fleksibilnosti tržišta rada, reformi finansijskog sektora i smanjenja nekvalitetnih kredita, zatim u oblasti poreske politike, lakoće dobijanja građevinskih dozvola...”.
Ističe i rezultate na tržištu rada, gde je stopa nezaposlenosti prošle godine pala na 9,5 odsto sa nivoa od oko 26 odsto 2013, i apostrofira uspeh Srbije u upravljanju javnim dugom, koji je, kako se navodi, prema podacima Ministarstva finansija oboren sa oko 77 procenata na 51 odsto.
Predsednik Privredne komore Srbije Marko Čadež objašnjava da strani investitori u Srbiji nailaze na neke od najnižih operativnih troškova u evropskim okvirima, na poreske i carinske olakšice, državne subvencije i podsticaje lokalnih samouprava, napominje list. „Na primer, neki su oslobođeni plaćanja poreza na dohodak u trajanju od 10 godina, mogu da uvoze opremu bez carina ili drugih dažbina i mogu da uživaju u pogodnostima sporazuma o izbegavanju dvostrukog oporezivanja sa 59 država”, kaže Čadež za „Fajnenšel tajms”.
Te pogodnosti, ističe se u tekstu, strani investitori mogu naći u 15 slobodnih ekonomskih zona u Srbiji, a investicije sa velikim kapitalom i brojem zaposlenih mogu da se kvalifikuju i za državne subvencije.
Navodeći da je Srbija krajem 2019. godine najavila novi investicioni program „Srbija 2025”, prema kojem će, pored budžetskih sredstava, u osnovnu infrastrukturu biti uloženo dodatnih 14 milijardi evra, ministar finansija je izrazio očekivanje da će to biti okosnica novog investicionog ciklusa i da će priliv privatnih investicija biti još veći.
List, između ostalog, poseban akcenat stavlja na razvoj srpskog sektora IT usluga, softvera i hardvera, ističući da je reč o najbrže rastućem delu industrije u zemlji, čiji izvoz snažno raste od 2015. godine nadmašujući milijardu evra u protekle dve godine.
</div>
<div id="vesti">
Nesreća kod Ostružnice, jedna osoba poginula
Na obilaznici između Ostružnice i Orlovače danas oko 13.00 dogodio se saobraćajni udes u kojem je jedna osoba poginula a druga teže povređena, saznaje Tanjug.
U udesu je učestvovao kamion koji je transportovao automobile i vozilo „zastava 101” užičkih registarskih oznaka.
Policija i hitna pomoć stigli su odmah, ali je vozač automobila podlegao povredama i nije mu bilo spasa.

Zaplena hašiša u Leskovcu, jedna osoba uhapšena
Pripadnici Ministarstva unutrašnjih poslova u Leskovcu uhapsili  su  V. D. (41) zbog postojanja osnova sumnje da je izvršio krivično delo neovlašćena proizvodnja i stavljanje u promet opojnih droga.
Policija je pretresom stana koji osumnjičeni koristi pronašla oko 615 grama hašiša  i 64 grama amfetamina.  
Osumnjičenom je određeno zadržavanje do 48 časova nakon čega će, uz krivičnu prijavu, biti priveden nadležnom tužilaštvu.

Nestao u Dunavu kod Petrovaradina
Novi Sad - U Dunavu kod Petrovaradina u toku je potraga za Sašom V. (47) koji je ispao iz čamca, javlja portal 021. Prema nezvaničnim informacijama, tokom prepodneva došlo je do nezgode kada su iz čamca na Dunavu, kod restorana „Šaran” u Petrovaradinu, ispala dva muškarca.
Jedan od njih je uspeo da ispliva i da se pridrži za čamac i tako spase, dok je drugi nestao u reci i za njim se traga, prenosi Tanjug.

U Požarevcu zaplenjeno 95 paketića heroina
Pripadnici Ministarstva unutrašnjih poslova u Požarevcu uhapsili su S. M. (1953) iz Požarevca, zbog postojanja osnova sumnje da je izvršio krivično delo neovlašćena proizvodnja i stavljanje u promet opojnih droga.
Policija je pretresom stana osumnjičenog, u ormanu u spavaćoj sobi pronašla ukupno 95 paketića heroina, saopšteno je iz MUP-a Srbije. Osumnjičenom je određeno zadržavanje do 48 časova nakon čega će, uz krivičnu prijavu, biti priveden Višem javnom tužilaštvu u Požarevcu.

Osumnjičenom za ratni zločin na Kosmetu produžen pritvor
Krivično vanpretresno veće Odeljenja za ratne zločine Višeg suda u Beogradu produžilo je po službenoj dužnosti pritvor kosovskom Albancu Neziru Mehmetaju, osumnjičenom za ratne žlocine na Kosovu i Metohiji.
Prema novom rešenju, Mehmetaju pritvor može da traje do 2. marta, kažu za Tanjug u tom sudu. Nakon isteka ovog perioda sud će ponovo po službenoj dužnosti preispitivati da li postoje razlozi za pritvor.
Mehmetaj je 5. januara uhapšen na administrativnom prelazu Merdare po srpskoj poternici zbog ratnih zločina na KiM, nakon čega mu je određen pritvor zbog opasnosti od bekstva.
Krajem januara sudija za prethodni postupak je usvojio predlog odbrane da se Mehmetaju ukine pritvor, ukoliko u sudski depozit uplati jemstvo od 20.000 evra u dinarskoj protivvrednosti, ali tu odluku nije prihvatila viša sudska instanca.
Mehmetaj se tereti za krivično delo ratni zločin protiv civilnog stanovništva, koje se sumnja da je počinio u selu Rudice, opština Klina, na KiM. Kosovski mediji su preneli da je Mehmetaj iz sela Rudnica kod Kline, ali da već 25 godina živi u Švajcarskoj.

Uhapšen jer je, zbog konflikta u saobraćaju, udario taksistu
Pripadnici Ministarstva unutrašnjih poslova u Zrenjaninu uhapsili su R. M. (1987) zbog postojanja osnova sumnje da je izvršio krivično delo nasilničko ponašanje, saopšteno je iz MUP-a Srbije.
Kako se sumnja on je 5. februara ove godine, nakon konflikta u saobraćaju napao taksistu, koji je zaustavio svoje vozilo, udarivši ga u glavu.
Osumnjičenom je određeno zadržavanje u trajanju do 48 sati nakon čega će, uz krivičnu prijavu, biti priveden Osnovnom javnom tužilaštvu u Zrenjaninu.

Uhapšen zbog droge i oružja
Beogradska policija zaplenila je 2,7 kilograma marihuane i oružje zbog čega je uhapsila N. A., zbog postojanja osnova sumnje da je izvršio krivična dela neovlašćena proizvodnja i stavljanje u promet opojnih droga i nedozvoljena proizvodnja, držanje, nošenje i promet oružja i eksplozivnih materija.

Policija je drogu, skrivenu u kesi između prednjeg i zadnjeg sedišta, kao i oružje i više komada municije, pronašla u automobilu „opel korsa“, za kojeg se sumnja da ga je koristio N. A.         

Osumnjičenom je određeno zadržavanje do 48 časova i on će, uz krivičnu prijavu, biti priveden Višem javnom tužilaštvu u Beogradu, saopšteno je iz MUP-a Srbije.

Podignuta optužnica za četvorostruko ubistvo u Vratni
Negotin - Više javno tužilaštvo u Negotinu podiglo je optužnicu protiv Davora P. (35) iz sela Jabukovac i Maje B. (25) iz susednog sela Dupljan zbog četvorostrukog ubistva na salašu u mestu Velja Vratna, 7. avgusta prošle godine.
Oni se optužnicom terete za teško ubistvo za koje im preti kazna od po 40 godina zatvora, rečeno je Tanjugu u tom negotinskom tužilaštvu, koje je takođe tražilo da se Davoru P. produži pritvor.
Maja B. se sada brani sa slobode, jer je bila puštena na slobodu u toku istrage. Međutim, očekuje se da će i za nju tužilaštvo predložiti ponovno određivanje pritvora, jer je optužena za najteže krivično delo, s obzirom da su u toku istrage pronađeni novi dokazi protiv nje.
Sumnja se da su Davor P. i Maja B. ubili Raju Kazimirovića (72), njegovu majku Dragicu (93), sestru Ljubinku Oprikić (76) i sestričinu Draganu Jozeljić (53). Optužnica je predata sudu koji treba da je potvrdi, a nakon toga optuženi i njhovi advokati će imati pravo da izjave žalbe Apelacionom sudu.
Mediji su preneli da je Davor P. odmah priznao zločin, ali je kasnije promenio iskaz i ustvrdio da je sve organizovala Maja B. jer su, navodno, Kazimirovići imali para. Tvrdio je da ima i dokaze za to u svom mobilnom telefonu.

Maloletnici osumnjičeni za krađu devet vozila iz Stare Pazove
Policija iz Stare Pazove podnela je krivične prijave protiv sedmorice maloletnika i jednog osamnaestogodišnjaka iz tog mesta zbog krađa devet vozila, saopšteno je danas, prenela je Beta.
Sumnja se da su oni, tokom decembra prošle i januara ove godine, na teritoriji opštine Stara Pazova neovlašćeno ulazili u putničke automobile i jedno teretno vozilo i odvozili ih na teritorije susednih opština.
Sva vozila su pronađena i vraćena vlasnicima.

Nestali kuvar pronađen u zatvoru u Sloveniji
Kuvar Dejan Markus iz Beograda, trenutno nastanjen u Zagrebu, čiji je nestanak pre dva dana na društvenim mrežama prijavila njegova sestra, pronađen je u zatvoru u Sloveniji, pišu hrvatski mediji.
Kako prenosi hrvatski „Jutarnji list”, policija je u njegovom automobilu pronašla narkotik amfetamin.
Markus (44) je široj javnosti postao poznat učešćem u emisiji „Kuvati srcem”, koja se pre nekoliko godina prikazivala na RTS-u, dok poslednjih osam godina živi u Zagrebu gde je otvorio vinariju. Tamošnji mediji navode da mu posao, posle početnog uspeha, nije išao dobro i da je na kraju bankrotirao.
Njegova sestra šokirana je saznanjem da joj je brat uhapšen zbog posedovanja narkotika, jer, kako ističe, on čak i ne puši.
„Ako je pritvoren, zar nema pravo na poziv? Ne mogu da verujem da bi mogao da bude toliko bezosećajan da se ne javi porodici”, kazala je ona za Jutarnji list, dodavši da će više informacija imati u toku današnjeg dana kada se nada da će konačno i videti brata.

Crnogorske diplomate koriste ambasade Srbije
Grupa od više od 50 studenata Beogradskog univerziteta krenula je večeras pešice do Orašca u znak podrške srpskom narodu i Srpskoj pravoslavnoj crkvi u Crnoj Gori, ali i na KiM.
Studenti za taj molitveni hod dugačak 70 kilometara imaju blagoslov srpskog patrijarha Irineja, rekao je Nemanja Vučković u ime organizatora - studentskog kluba Pravnog fakulteta.
Vučković je dodao da očekuju da će sutra u 20 sati stići u Orašac, na Sretenje, kada je pre 216 godina Karađorđe podigao Prvi srpski ustanak.
Litija ima konkretan zahtev, kako je rekao, a to je da se raskine ugovor sa Crnom Gorom iz 2014. godine jer je nedopustivo da se diplomate Mila Đukanovića nalaze u više od 40 ambasada Srbije, prenosi Tanjug.
Tražimo da se oni izmeste, rekao je Vučković na platou ispred Crkve Svetog Marka u Beogradu, gde se okupljenim studentima obratio i predstavnika crnogorskog Demokratskog fronta Budimir Aleksić.
Aleksić je izrazio zahvalnost beogradskim studentima na podšci koju pružaju srpskom narodu, i podsetio da su oni danas ugroženiji nego u najgore vreme kada je tokom Drugog svetskog rata ustaški vođa Ante Pavelić hteo da u Hrvatskoj osnuje pravoslavnu crkvu koja bi bila odvojena od SPC.

„Pobednik” je sada jači nego pre 92 godine
Simbol Beograda je pod velikom medijskom pažnjom prvi put za 92 godine bio skinut sa postolja i pod budnim okom nadležnih doputovao je 10. oktobra prošle godine u Smederevo u atelje vajara Zorana Kuzmanovića da bi se sanirala sva oštećenja i sprečilo njegovo urušavanje. Četiri meseca trajala je restauracija, a „Pobednik” je očigledno mnogo nedostajao Beograđanima, ali i turistima.
Dok smo ovaj razgovor vodili sa Zoranom Kuzmanovićem u njegovoj radionici na obali Dunava u Smederevu trajale su završne pripreme za ispraćaj „Pobednika” iz nekadašnje srpske prestonice u današnju.
„Ujednačavamo patinu, stavljamo premaze koji će ga štititi. Uklopili smo se u dan, u sat”, odgovara Kuzmanović na pitanje da li je simbol pobede spreman da se vrati svojim sugrađanima.
Danas je taj dan. Remek-delo Ivana Meštrovića vraća se na postament. Stabilniji i snažniji „Pobednik” je spreman da i u narednim decenijama prkosi na beogradskom horizontu.
Restauracija „Pobednika” je velika čast i delikatan zadatak. Kako se oseća umetnik kada mu je bukvalno istorija u rukama, kad je doteruje, čuva od propadanja, produžava joj život?
Jeste veliki izazov upravo zbog okolnosti jer je to simbol Beograda i veoma značajna skulptura koja uživa status kulturnog dobra, pa je zato i velika odgovornost. Svaki put kad je reč o ovako važnoj i javnoj stvari, uvek postoji neka doza treme, bez obzira na veliko iskustvo u restauriranju.
Medijska pažnja oko „Pobednika” je nadmašila sve do sada. Da li to umetnika može da dekoncentriše?
Očekivala se pažnja, ali iz mog ugla je ona prevelika. Iako sam imao ugovornu obavezu da komuniciram s medijima kada to od mene traži naručilac posla, u ovom slučaju Zavod za zaštitu spomenika kulture grada Beograda, nisam imao mnogo vremena za novinare. Neobično je da je skulptura doživela neku vrstu personalizacije, da se široka publika prema „Pobedniku” odnosila ne samo kao prema skulpturi nego kao prema nekom, maltene, živom biću. To je verovatno normalno ako pođemo od činjenica da je skulptura rađena povodom oslobađanja od petovekovnog ropstva, da je napravio izuzetan vajar, i da je sticajem okolnosti, umesto u gradskom ambijentu, kako je prvobitno planirano, postavljena u prirodno ambijentalan prostor, na horizontu između granice zemlje i neba. To pozicioniranje na stubu, gde se potencira vertikalnost i gde ona praktično para nebo i ponaša se antigravitaciono, ova skulptura se nametnula kao jedna neizbežna vizura svakog građanina, posmatrača. I kao takva postala je prvenstveno simbol grada, i naravno da je za vreme restauracije nedostajala. Ta briga oko toga šta je sa skulpturom dok se ona ne vrati, bila je očigledna i logična.
Sami ste rekli da nije bilo planirano da spomenik bude postavljen na Kalemegdanu. Koliko je za skulpturu značajno mesto?
Planirano je da bude postavljen ispred hotela „Moskva” na Terazijama i trebalo je da ima četiri lava u bazi sa pet prstenova koji simbolizuju petovekovno ropstvo, i na vrhu skulptura „Pobednika”. Iz određenih razloga skulptura tu nije postavljena. Upravo mesto gde se sada nalazi i to što može ceo grad da vidi „Pobednika”, od najvećeg je značaja. Na Terazijama ne bi bio toliko upadljiv, ne bi došao do izražaja. Svaka skulptura kao i svaki drugi objekat, traži egzistencijalni prostor za sebe. Beogradska tvrđava je srećno rešenje.
Da li ovakve restauracije traže veliko predznanje o nekoj skulpturi, njenom nastajanju, pa i samom umetniku – autoru?
Školovao sam se kroz klasičan studijski program i u ono vreme kada sam studirao figuracija je bila osnova. Veoma dobro smo prolazili kroz figurativnu skulpturu. Pored ostalih, bavili smo se i opusom Ivana Meštrovića, kao vajara koji je bio veoma specifičan i autentičan u tom vremenu rađanja moderne skulpture, na samom početku 20. veka. S druge strane, prošao sam i kroz procese izrade skulpture. Svoje skulpture takođe radim u metalu. Po mom mišljenju to su najvažnije odrednice da bi neko mogao da se upusti u ovakav posao – vajarsko, tehnološko i zanatsko iskustvo.
Kada ste učili o Meštroviću niste ni sanjali da ćete jednog dana lično raditi restauraciju njegova dva čuvena dela, „Pobednika” i Spomenika zahvalnosti Francuskoj.
Nije mi padalo na pamet. Restauracija nije moj prioritetan posao, njome se bavim jer je to jedan od načina za egzistenciju, ali mi pričinjava zadovoljstvo što na taj način bliže doživljavam poetike važnih umetnika. Neko ko se bavi umetnošću mora da radi i druge poslove da bi egzistirao.
Kao vajar razumete autorove poruke koje je ostavio na svojim delima. Šta je na „Pobedniku” najviše naglašeno?
Meštrović je bio odličan vajar i iza sebe je ostavio puno skulptura na prostoru ondašnje Jugoslavije. „Pobednik” je monumentalna skulptura, ima jaku stilizaciju i rađena je sa jakom ekspresijom. Obiluju vertikalne i vretenaste forme sa jakim senkama, one izdužuju skulpturu, a taj način modelovanja pojačava monumentalnost.
„Pobednik” vam je došao „u komadu” za razliku od nekih drugih spomenika. Da li to znači da vam on nije najzahtevniji poduhvat?
„Pobednik” je izuzetno komplikovana skulptura za restauraciju, ali bilo je i drugih izazova. Nijedna skulptura nije imala istu problematiku, pre svega zbog načina na koji su nastajale i stepena oštećenosti. Najoštećenije su bile topčiderska „Žetelica”, „Dečak sa krčagom” sa Čukur-česme, Spomenik zahvalnosti Francuskoj. To nisu bili uobičajeni poslovi na konzervaciji nego se radilo reparaciji oštećenja i konsolidaciji konstruktivnosti forme.
Restauracija „Pobednika” u jednom momentu prešla je i na politički teren, tražena je čak i kompletna dokumentacija da se utvrdi šta se tačno radi sa skulpturom.
To je stvar trenutne političke situacije u zemlji. Sve je to normalno, ne vidim da ima išta loše u tome da se kontroliše šta se radi, kako pozicija, tako i opozicija.
Građani su otišli i korak dalje, restauraciju su pratile priče da mu je bukvalno izmenjen lični opis – uvećan nos, lice zategnuto, usne napumpane... Kako se oseća umetnik u ovim „teorijama zavere”?
U vremenu društvenih mreža to je postao normalan način komunikacije. Konkretno, kada je lice u pitanju, javnost su zbunjivale fotografije nastale u različitim uslovima. Jedna je pravljena na dnevnom svetlu, a druga u zatvorenom prostoru i pod drugačijim uglom. Čitanje forme je onda totalno različito.


Pobednik ponovo na Kalemegdanu (Foto I. Milutinivić)


Radovi koji su izvršeni na površini forme skulpture vezani su isključivo za očuvanje spomenika, koje je značilo precizno skidanje slojeva naslaga oksida i apsolutno nikakvih intervencija nije bilo na samoj bronzi, osim na mestima koja su imala mehanička oštećenja, rupe od metaka.
Vreme čak i najčvršćim pobednicima naudi. „Pobednik” je bio u lošem stanju i neki jači vetar, rekli ste, mogao je da ga sruši?
Da, bio je u alarmantnoj poziciji i poslednji trenutak je bio za restauraciju. To je signalizirano poslednjih sedam- osam godina. Imali smo turbulentnu ekonomsku i političku situaciju pa na red nisu stizale restauracije spomenika.
Tek kada je skinut otkriveni su i novi detalji kako na samoj skulpturi, tako i na postolju, a koji se tiču statike i bezbednosti. O čemu je reč?
Najveći problem je što je spomenik u ono vreme liven iz delova, ali je spajan gvozdenim šrafovima koji su od vode i vlage korodirali, i sve veze su vremenom popustile. Mnogi delovi su bili rasklimani između sebe, a najveći problem je bio što su skoro svi šrafovi kojima su stopala vezana za plintu popustili, i zbog toga se „Pobednik” klimao, kao što se klimao i soko u ruci, i mač koji je maltene ispao iz ležišta. Između delova od kojih je skulptura sastavljena, nisu idealni spojevi, u njih je ulazila voda, a led ih jednostavno razmiče. Sanacija svih tih kontakata od kojih je skulptura sastavljena bila je komplikovana.
Šta je sve podrazumevala ta sanacija i postoje li procene na koji period je „Pobednik” stabilan?
Svi ti šrafovi su ili zamenjeni ili su napravljeni trajni zavari između bronzanih delova. Onda je napravljeno ojačanje, pogotovo u donjoj zoni skulpture, udebljana je plinta sa dodatkom ploče od 25 milimetara i dve konstruktivne cevi od prohroma, koje su stavljene kroz noge, jedna grana prolazi kroz desnu ruku i spušta se kroz mač ponovo u plintu da bi se dobio treći oslonac, i na taj način je statika rešena. Trojica profesora Građevinskog fakulteta radila su statičke proračune i on je sada stabilan jer smo išli na najveći stepen zaštite. A koliko dugo... znate, on je sada revitalizovan i u daleko je boljem stanju što se tiče statike nego što je bio u vreme kada je postavljen, jer je korišćena nova tehnologija koja tada nije postojala.
Kako ste mu „zacelili” ratne rane od metaka?
Imao je više od 30 rupa na sebi, one su zatvorene zavarivanjem materijala sa istim hemijskim sastavom, osim u nekim zonama gde nije moglo, pa je korišćen približno isti sastav. Bilo je puno intervencija na samoj skulpturi gde je bilo ulubljenja, oko 100 na samoj površini i skoro toliko intervencija unutar skulpture.
Koliko ljudi je bilo angažovano od oktobra do danas na „Pobedniku”?
U radionici sam imao stalne saradnike, od šest do deset. Bilo je i saradnje sa kompanijom Meser-tehnogas oko čišćenja skulpture suvim ledom, izrade elektroda za zavarivanje i oko pripreme specijalnih mešavina gasova za zagrevanje, kao i sa kompanijom Mitrašinović u vezi sa podrškom za metalske radove. Milica Stojanović iz Narodnog muzeja bila mi je saradnik za konzervaciju.
Šta je bilo najteže?
Sve. Veoma je zahtevno bilo rešavati statiku, konsolidovati te spojeve, vratiti skulpturi čvrstinu, pogotovo između delova gde su veze popustile.
Koliko je neprospavanih noći zbog „Pobednika”?
Puno smo ostajali prekovremeno, ipak je rok za ovu vrstu posla tesan. Kompleksan je posao, dosta vremena se trošilo u iznalaženju najbolje moguće taktike u samom tehnološkom postupku, jer je bilo mnogo specifičnih zahteva.
 
Da li će „Čitalac” čitati novine ispred „Politike”
Krajem 90-ih napravili ste neobičnu skulpturu „Čitalac” za koju ste iz „Politike” uzimali iskorišćene klišee. Još tada ste imali viziju čoveka kako stoji na autobuskoj stanici ispred „Politike” i čita novine. Da li će se to i dogoditi?
Priča je potekla od v. d. glavnog urednika „Politike” Žarka Rakića, kada je jednom prilikom video uživo tu skulpturu. Onda je pokrenuo inicijativu da ona bude ispred „Politike”. Siguran sam da postoje zakonske i pravne procedure koje omogućavaju postavljanje skulptura na javnom mestu. Isto kao i vi voleo bih da znam sudbinu te inicijative.

Novinarka Politike Višnja Aranđelović novi član Saveta REM-a
Slobodan Cvejić, diplomirani sociolog i Višnja Aranđelović, novinarka Politike izabrani su danas u Skupštini Srbije za članove Saveta Regulatornog tela za elektronske medije.
Cvejića je predložio Odbor za kulturu Skupštine AP Vojvodina, a Aranđelovićevu je predložilo Udruženje novinara Srbije. Cvejić je redovni je profesor na odeljenju za sociologiju Filozofskog fakulteta u Beogradu.
Od 2007. je redovni profesor na UNESCO katedri za menadžment u kulturi pri Univerzitetu umetnosti u Beogradu, a od 2016. godine je član Odbora za saradnju sa UNESCO Ministarstva prosvete, nauke i tehnološkog razvoja.
Radio je brojna istraživanja o medijima, razvoju demokratije i institucija.
Aranđelović je diplomirani novinar, radi u Politici od 2008. godine i članica je Komisije za žalbe Saveta za štampu od 2018.godine.
REM nema obavezu da prati izbore u Srbiji, ali će po nalogu Vlade Srbije, OEBS-a i ODHIR-a pratiti celu predstojeću izbornu kampanju.
Na mesto člana REM-a ranije su ostavke podneli Đorđe Vozarević i Goran Peković.
Poslanici su juče dali i saglasnost na finansijski plan REM-a za 2020. Planirani prihodi REM-a za ovu godinu su 307,9 miliona dinara, a planirani rashodi 217 miliona dinara za plate 80 zaposlenih. Oko 25 miliona dinara planirano je za stalne troškove, a za ugovore o delu skoro jedanaest miliona, prenosi Tanjug.

Bocan-Harčenko: Srpsko-ruski centar u Nišu izložen spoljnim pritiscima
Niš - Zamenik ministra za civilnu odbranu i vanredne situacije Rusije Aleksandar Čuprijan posetio je, sa ruskim ambasadorom u Srbiji Aleksandrom Bocanom-Harčenkom, Srpsko-ruski humanitarni centar u Nišu i tom prilikom je istaknut značaj centra u saniranju posledica humanitarnih katastrofa.
Održana je vežba vatrogasaca-spasilaca i Gorske službe spasavanja, u prisustvu državnog sekretara MUP-a Srbije Milisava Miličkovića, koji je sa ruskom delegacijom posetio Centar. Bocan-Harčenko je istakao da je saradnja Srbije i Rusije u humanitarnim pitanjima izuzetna i od velike važnosti.

„Delatnost Srpsko-ruskog humanitarnog centra se nalazi pod stalnom kontrolom i u okviru vizije vlade i predsednika Ruske Federacije”, rekao je Bocan-Harčenko. Naveo je da je Centar osposobljen, opremljen i spreman na neophodne odgovore na izazove humanitarne situacije.
„Verujem da ćemo kroz razvoj obezbediti još brže reagovanje u humanitarnoj situaciji na potrebe u ovoj oblasti”, rekao je Harčenko i izrazio zabrinutost da Centar „teže posluje zbog pritisaka spolja”.

Čuprijan je rekao da je ovo osma godina kako Centar funkcioniše, i da je upravo osnovan u cilju da predstavlja garanciju humanitarne bezbednosti i pružanja pomoći čitavom regionu Balkana. „Kroz vreme je i potvrđen značaj ovog centra”, istakao je Čuprijan.
„Zajednički možemo razmotriti trenutne kapacitete Centra i utvrditi dalje aktivnosti kako bi napravili sledeći iskorak i još jednom potvrdili profesionalnost Srpsko-ruskog humanitarnog centra”, poručio je Miličković.

U narednom periodu, kaže, nastojaće se da se promovišu kapaciteti koje poseduje Centar, kao moderan nastavno-trenažni centar koji će biti pristupačniji većem broju stručnjaka koji se bave vanrednim situacijama.

 Zamenik generalnog sekretara Međunarodne organizacije civilne odbrane Andrej Kudinov kaže da je ta organizacija izuzetno zainteresovana za Centar u Nišu i da će dobiti podršku strateških partnera, kao što su Rusija i Međunarodna organizacija civilne zaštite.
Direktor Republičke uprave civilne zastite Republike Srpske Milan Novitović je pozvao predstavnike Međunarodne organizacije civilne odbrane da omoguće da ova uprava u što kraćem roku postane pridruženi član, prenosi Tanjug.

Modernizacija artiljerije jedan od prioriteta Vojske Srbije
Ovo je godina Kopnene vojske i ovo je godina modernizacije i opremanja Kopnene vojske. Rod artiljerije je u svakoj vojsci jedan od najvažnijih njenih delova, udarna pesnica svake vojske. Artiljerija se modernizuje, napreduje i kao što vidite, naši sistemi veza, naš sistem osmatranja, naš sistem izviđanja i naš sistem dejstvovanja moći će da se meri sa najsavremenijim armijama na svetu, izjavio je ministar odbrane Aleksandar Vulin koji je obišao pripadnike Mešovite artiljerijske brigade koji se obučavaju na novousvojenim sredstvima naoružanja i vojne opreme.

  
Pomoćnik ministra za materijalne resurse dr Nenad Miloradović ukazao je da u skladu sa planovima razvoja sposobnosti vojske, modernizacija sistema vatrene podrške je jedan od prioriteta i u tom smislu su najbitniji rezultati postignuti u prethodnom periodu, saopštilo je Ministarstvo odbrane. On je najavio da se tokom ove godine planira završetak napora na razvoju novih artiljerijskih sistema, a reč je o jednom novom sredstvu i jednom novom oruđu, kao i o nekoliko tipova municije povećanog dometa i efikasnosti, čime bi se taj proces završio.

 
Kako je istakao potpukovnik Dejan Caković, rukovodilac obuke za pripadnike mešovite artiljerijske brigade, Vojnotehnički institut je tokom prošle godine završio razvoj artiljerijskih sredstava koja su prikazana.

 
- Ta sredstva su usvojena u naoružanje i vojnu opremu i svrha ove obuke je da se pripadnici Mešovite artiljerijske brigade osposobe za rad na tim sistemima, svako iz svog domena. Komandiri baterija su se obučavali za rad na komandnom izviđačkom vozilu artiljerijske baterije, komandiri oruđa su se obučavali za rad cele posade na digitalizovanom „ognju” – objasnio je potpukovnik Caković.

Mališani iz Kozjaka zbrinuti, dobro su i svi su zajedno
Šestoro mališana koji su sami živeli u Kozjaku kod Alibunara zbrinuta su u Dečjem selu, dobro su i svi su u jednoj kućici, a danas ih je tokom prepodneva obišao pokrajinski sekretar za socijalnu politiku, demografiju i ravnopravnost polova Predrag Vuletić, koji je s njima razgovarao, ali i s direktorom i stručnim radnicima o prvim koracima adaptacije.
Deca se dobro osećaju, raspoložena su i, prema rečima stručnih radnika, komunikativna su i lako ostvaruju kontakte sa drugom decom u Dečjem selu.
Mališani su pokrajinskom sekretaru rekli da su dobro spavali, da su doručkovali i da im je lepo, a Vuletić je naglasio da su sva deca u jednoj kućici i da imaju uslove za normalan život.
Prema rečima pokrajinskog sekretara, ova mera je privremena, a u daljem postupku, nakon procena stručnih radnika i organa starateljstva - Centra za socijalni rad u Alibunaru, radiće se na utvrđivanju najadekvatnijeg rešenja za trajno zbrinjavanje ove dece.
O utvrđenim propustima i odgovornosti nadležnih Pokrajinski sekretarijat će izvestiti javnost nakon kompletnog izveštaja inspekcijskog nadzora, koji se, prema Vuletićevim rečima, očekuje najkasnije za četiri do pet dana.

Šojgu u ponedeljak u Beogradu na ceremoniji početka izgradnje Večne vatre
Moskva - Ruski ministar odbrane Sergej Šojgu će 17. februara u Beogradu prisustvovati ceremoniji početka izgradnje Večne vatre u Parku oslobodiolaca, saopštila je načelinica ruske Agenicije za dijasporu Roskomsotrudnmičestva Eleonora Mitrofanova.
„U ponedeljak u Srbiji započinjemo gradnju Večne vatre, kao spomen borcima Drugog svetskog rata. Tamo ćemo biti Šojgu i ja. Reč je o ugradnji kaspule sa Piskarjovdkog groblja (u Sankt Peterburgu)”, rekla je Mitrofanova, prenose ruski mediji.
Ona je izrazila nadu da će večna vatra goreti u Beogradu već u maju. Na sajtu Ministarstva odbrane Rusije za sada nema najave posete Šojgua Srbiji.
Agencija Tass navodi, pozivajući se na izvore u srpskom Ministarstvu odbrane, da će poseta Šojgura biti „veoma sadržajna”, te da će ruski ministar učestvovati u početku gradnje Večne vatre u Parku oslobodilaca Beograda, prenosi Tanjug.

Sveti Trifun obeležen i u Leposaviću
Sveti Trifun, zaštitnik vinogradara i vinara, obeležen je danas i na Kosovu i Metohiji, u vinogradima Slavice Lakićevića u Leposaviću, sečenjem slavskog kolača i tradicionalnim orezivanjem čokota i zalivanjem vinom.
Lakićević, koji je veći deo svog života proveo u inostranstvu, pre nekoliko godina odlučio je da u svom rodnom mestu podigne zasade vinove loze koji se danas prostiru na gotovo 12 hektara.
Uspešnu i berićetnu godinu svim vinogradarima na tom području poželeo je i predsednik Privremenog organa opštine Leposavić Zoran Todić.
„Novi zasadi vinove loze koji su nikli na teritoriji naše opštine imaju velikog značaja, ne samo za ljude koji se bave tim poslom, već i za čitavu našu opštinu. Mi ćemo pomagati našim vinogradarima u budućnosti, a Vlada Srbije je opredeljenja da ulaže značajna sredstva, jer podneblje u našoj zemlji, pa i u našoj opštini, pogoduje za razvoj ove kulture”, rekao je Todić, prenosi Tanjug.

Vinogradi dobro prezimili i u dobroj su kondiciji
JAGODINA - Ceremonijom sečenja slavskog kolača i simboličnim orezivanjem čokota vinove loze uz zalivanjem vinom, zaposleni Vinarije „Piano” u Jagodini, sa brojnim gostima, obeležili su danas vinogradarsku slavu Svetog mučenika Trifuna.
Zoran Živković, predsednik Viteškog reda „Steva Pisar” iz Paraćina, inače dobar poznavalac vinograda i vina u Pomoravlju, a i sam vinogradar, izjavio je Tanjugu da je prošla godina kada je u pitanju rod i kvalitet bila izuzetno dobra, a svi su izgledi da će takva biti i ova, jer su, kazao je, vinogradi dobro prezimili i u dobroj su kondiciji.
Vinarija „Piano” vlasnika Ljubiše Milosavljević je na „Vinskom putu kroz Srbiju” i ima pod lozom 64 hektara.
„Piano” je vinograde preuzeo od „Jagodinskih podruma” 2010. godine i u početku su poslovali pod imenom „Jagodinska vinarija 1892”.
</div>
<div id="zdravlje">
Svi državljani Srbije koji su u karantinu zbog koronavirusa dobro se osećaju
Ministar spoljnih poslova Srbije Ivica Dačić izjavio je danas da se dobro osećaju svi državljani Srbije koji su zbog novog koronavirusa u karantinu u Japanu i Francuskoj.
Od 14 srpskih državljana na brodu „Dajmond prinses” (Diamond princess) u Japanu, četvoro je u preventivnoj izolaciji, niko od njih nema temperaturu i trenutno se dobro osećaju, rekao je Dačić.
On je kazao da je na tom brodu, koji je 5. februara stavljen u dvonedeljni karantin kod grada Jokohame, 218 osoba imalo pozitivan test na koronavirus, koji se iz centralnog dela Kine proširio po svetu, prenelo je Ministarstvo spoljnih poslova.
Od tog broja je 110 Japanaca, a ostali su iz 18 različitih zemalja. Osam pacijenata sa broda je teže bolesno, naveo je Dačić i dodao da je Ambasada Srbije u Tokiju u redovnom kontaktu sa srpskim državljanima na brodu, javlja Beta.
Od 3.711 osoba, koliko ih je bilo na brodu kada je stavljen u karantin, u bolnice je do 13. februara premešteno 265 osoba. Od ostalih 3.446 osoba, oni koji su stariji od 80 godina i koji budu negativno testirani na virus, imaće mogućnost da izaberu da li će ostati na brodu do kraja karantina, ili će biti premešteni u adekvatni smeštaj, rekao je šef srpske diplomatije.
Povodom slučaja četvorice srpskih državljana koji su u karantinu u Francuskoj, Dačić je naveo da je Ministarstvo spoljnih poslova Srbije u saradnji sa francuskim vlastima organizovalo njihov povratak u Beograd posle isteka dvonedeljnog karantina.
On je rekao da će oni biti vraćeni u Srbiju u nedelju iz karantina u Eks-An-Provansu u Francuskoj, gde su 2. februara prebačeni iz Vuhana u Kini, u kojem se zaraza pojavila.
Ministarstvo spoljnih poslova je sve vreme u kontaktu sa državljanima Srbije tokom njihovog boravka u karantinu, oni su testirani, nisu imali nikakve simptome virusne infekcije i osećaju se dobro, dodao je Dačić.

Negativan nalaz na koronavirus kod sedam pacijenata na Infektivnoj klinici
Od pojave novog korona virusa u Kini na Infektivnoj kliniči Kliničkog centra Srbije zbrinuto je sedam pacijenata kod kojih je postojala sumnja da su zaraženi, ali su laboratorijske analize pokazale da su svi negativni.
Reč je o građanima Srbije, ali i kineskim državljanima, koji su boravili u Kini i imali su simptome respiratorne infekcije.
„Niko od nih nije bio u direktnom kontaktu sa potvrđeno obolelima, niko od njih nije zdravstveni radnik koji je radio na lečenju obolelih, tako da je bila mala verovatnoća da su zaraženi”, kaže za Tanjug direktor Infektivne klinike KCS doc.Goran Stevanović, prenosi Tanjug.
Bez obzira što je bila mala verovatnoća da su zaraženi, ispoštovani su protokoli, svi su izolovani dok nije stigla potvrda da su negativni.
Kod većine je utvrđen sezonski grip, neki su zadržani na lečenju u Infektivnoj klinici, jer su imali ozbiljne gripozne upale pluća.
Stevanović napominje da to za Infektivnu uobičajen način rada, da su spremni za zbrinjavanje najkomplikovanijih pacijenata, uključujući i zaražene korona virusom.
Za sve putnike koji dolaze iz Kine, ukoliko imaju respiratorne infekcije, Ministarstvo zdravlja otvorilo je telefonski broj 064 8945 235 na koji mogu da se jave.
Svetska zdravstvena organizacija je zajedno sa Svetskom organizacijom za hranu i poljoprivredu (FAO) utvrdila ime za novi korona virus COVID-19.
Odbor za vanredne situacije Svetske zdravstvene organizacije (SZO) proglasio je 30. januara 2020. godine javnozdravstvenu pretnju od međunarodnog značaja zbog epidemije bolesti koju izaziva novi korona virus.
Broj žrtava koronavirusa u Kini porastao je na 1.383, a zabeleženo je 5.090 novih slučajeva obolevanja.
Od tog virusa obolelo je ukupno 64.435 osoba u više od 25 zemalja širom sveta, a među obolelima u Kini je sve više zdravstvenih radnnika koji su se brinuli o obolelima.
</div>
<div id="ekonomija">
Još danas prijave za sredstva za povećanje nataliteta
Rok za prijavljivanje lokalnih samouprava za dobijanje nepovratnih sredstava za podsticanje nataliteta ističe danas.
Javni poziv raspisao je Kabinet ministra bez porfelja zaduženog za demografiju i populacionu politiku, a pravo učešća imaju opštine i gradovi koje u sopstvenim budžetima imaju predviđena sredstva za sprovođenje predviđenih mera i telo zaduženo za demografiju, prenosi Tanjug.
Za tu namenu izdvojeno je 650 miliona dinara, a ministarka Slavica Đukić Dejanović kaže da se iz godine u godinu povećava broj opština i gradova i da su različiti projekti kojima konkurišu za sredstva - obnova i izgradnja vrtića, oprema za odeljenja ginekologije, promocija reproduktivnog zdravlja.
Podseća da je ovo četvrta godina kako se opštinama dodeljuju bespovratna sredstva za podizanje nataliteta i da je sve veći broj lokalnih samouprava koje se javljaju na konkurs.
Prve godine na javni poziv javilo se samo 15 lokalnih samouprava sa kompletnim projektom, naredne godine 60, a prošle 85 opština i gradova.
„Iz godine u godinu sve je veći broj ljudi na lokalu koji se bave populacionom politikom”, rekla je Đukić Dejanović za RTS.
Navodi da su predloženi i novi finansijski podsticaji i to da za prvorođenu bebu da porodica dobije između 250.000 i 300.000 dinara, da porodica za drugorođenu bebu dobija 10.000 dinara umesto dve, pet godina.
Predloženo je i da peto rođeno dete ima isti status kao četvrto, a to znači da svaki mesec roditelji dobijaju po 18.000 dinara do desete godine.
Mere populacione politike, navodi ministarka, već su dale neke prve pozitivne rezultate. Srbija je jedina zemlja u regionu gde je porastao broj novorođene dece i porastao je broj žena koje rade i rađaju.
„Povećava broj majki koje su visokoobrazovane. Posebno je dobar podatak da je trećerođenih beba oko 700 više u odnosu na 2018. godinu, što znači da sve mere koje smo radili daju rezultate”, naglasila je ministarka.
Govoreći o šestoro napuštene dece u Alibunaru koja se brinu sama o sebi, ministarka je rekla da to „mora sve da nas prene” i da je u ovom slučaju zakazao i rođak i komšija i institucije sistema.
„U suštini, zatajili smo svi”, navela je ona i dodala da je deci sada važna psihološka podrška i što pre „stvaranje topline za svako dete”.
</div>
<div id="politika">
Kurti: Sporazumi sklopljeni bez mog znanja
MINHEN - Kosovski premijer Aljbin Kurti izjavio je večeras da su sporazumi Beograda i Prištine potpisani danas na bezbednosnoj konferenciji u Minhenu, kojoj prisustvuje zajedno s predsednikom Hašimom Tačijem, sklopljeni bez njegovog znanja.
„Danas su u Berlinu potpisana dva sporazuma od strane zvaničnika koje je ovlastio bivši ministar Palj Ljekaj i ceo pregovarački proces obavljen je pre stupanja na snagu naše vlade. Stoga ovi službenici nisu dobili odobrenje od nove vlade za pregovaranje ili potpisivanje sporazuma. Štaviše, ni tekst sporazuma nije objavljen u javnosti, niti je dostavljen Vladi Kosova. Objavljeni su različiti nezvanični nacrti,” naveo je Kurti u objavi na Fejsbuku.
„Ma koliko su neophodne veze i unapređenje infrastrukturnih standarda za razvoj naših zemalja i deo evropske vizije za regionalnu saradnju i dobrosusedske odnose, ipak je vrlo važno da proces bude transparentan kao rezultat istinskih pregovora i u potpunosti u skladu sa suverenitetom i zakonima zemlje, ekonomskim prioritetima i u skladu sa obavezama proisteklim iz procesa PAP”, naveo je kosovski premijer, javlja „Kosovo onlajn”, prenosi Tanjug.
On je dodao da se u procesu tranzicije vlade, analiziraju svi koraci preduzeti u prošlosti i od nadležnih ministarstava se traži da to tretiraju kao prioritet.

Četiri meseca bez odgovora Prištine o „otrovnim glasovima”
Kosovska Mitrovica – Ni posle tačno četiri meseca otkako je jedna laboratorija u „inostranoj zemlji” navodno preuzela otrovane glasačke listiće koji su Prištini poštom dostavljeni iz centralne Srbije, nema odgovora da li je ovaj materijal zaista toksičan kako su to tvrdili pojedini predstavnici takozvanog Kosova. Posle toliko vremena sve je izvesnije da je to bila samo farsa albanskog establišmenta, koordinirana sa članovima Centralne izborne komisije (CIK).
Bilo je reči da će se prištinsko tužilaštvo oglasiti čim dobije rezultate, ali se to do sada nije desilo. Ostaje otvoreno pitanje ko tu šta taji ili ko je u celoj priči neodgovoran. Da li tužilaštvo ili nedovoljno edukovani laboratorijski radnici evropske zemlje u kojoj se navodno glasovi ispituju?
Sve to ne znači da tvrdnje o trovanju lansirane iz Prištine nisu donele rezultat, budući da su cenzus od pet odsto naknadno prešli Fatmir Limaj i Bedžet Pacoli iz Nisme. Koverte iz centralne Srbije isključene su da bi se smanjio konačan zbir glasova na izborima, a time i broj glasova neophodan za prelazak izbornog praga.
Iako su mnogi mislili da će eliminacijom srpskih glasačkih listića naškoditi Srpskoj listi, ipak je ovaj srpski politički korpus dobio svih deset mandata. Svojevrsna igra, u kojoj je više od 20 članova CIK-a prebačeno na infektivno odeljenje KBC-a u Prištini zbog trovanja i alergijske reakcije, započela je 13. oktobra, kada se pojavila prva vest da su albanski „brojači glasova” otrovani. U slučaj se uključio i predsednik privremenih kosovskih institucija Hašim Tači, koji je tražio „profesionalnu istragu”, pa čak i pomoć tajne kosovske službe. Albanski članovi CIK-a po drugi put su glasove brojali u skafanderima.
Stevan Veselinović, tadašnji član CIK-a ispred Srpske liste, za „Politiku” podseća da je sve počelo komešanjem Albanaca, a usledili su telefonski pozivi ka policiji i „određenim krugovima”. „Meni i srpskim osoblju naredili su da izađemo. Nastala je opšta pometnja, a kao po komandi, pojedini Albanci u nadležnom sekretarijatu počeli su da se navodno guše i da se žale na alergiju. I, tada je bilo jasno da je to bila izrežirana predstava i šovinistička farsa sa ciljem krađe glasova”, podseća Veselinović za „Politiku”.
O isfabrikovanom trovanju obaveštena je i EU, a pismo EU uputio je i predsednik Srbije Aleksandar Vučić, rekavši da je Priština „izmislila nekakvu priču o trovanju”. Odgovor EU je bio da „s pažnjom prate slučaj”.

Vučić: Žestoko sam branio interese Srbije u razgovoru sa Kutrijem
MINHEN - Predsednik Srbije Aleksandar Vučić preneo je večeras novinarima da je na panelu o bezbednosti Zapadnog Balkana u Minhenu, gde se prvi put susreo sa Aljbinom Kurtijem, bila žestoka debata i da je na najbolji način branio interese Srbije i srpskog naroda.
„Bilo je žestoko. Ne mogu da iznosim detalje. Borio sam se za interese Srbije i srpski narod, što je moj posao. Govorio sam istinu i ponosan sam na to”, rekao je Vučić za RTS.
Vučić ističe da je na „nečije” potcenjivačke tvrdnje odgovarao štiteći na najbolji mogući način interese Srbije.
„Uložio sam svo svoje znanje, energiju i entuzijazam”, naglasio je Vučić.
Istakao je, takođe, da je i taj panel pokazao da će biti mnogo problem sa kojima ćemo morati da se suočimo, zbog neodgovornosti pojedinih predstavnika Prištine, mada stepen njihove neodgovornosti može dati neku vrstu prednosti našoj strani.
Prosto je, kaže, neverovatno „u kom filmu neki ljudi žive”, pa ih je potrebno vratiti u realnost.
Bilo je, ističe, važno da sagleda među albanske i „unutar prištinske” odnose, te da je imao priliku da sagleda kakva je strategija kod njih u pitanju, a Srbija će „izračunati” šta je najbolji pristup za srpski narod, da još bolje spremi svoju strategiju.
Kaže da ih dobro poznaje, a sada i Kurtija, koji je, kako kaže, do sada bio nepoznat u toj jednačini.
Panelu su, prema njegovim rečima, prisustvovali mnogi važni predstavnici iz sveta i Evrope, među kojima su bili i Filip Riker i Frenk Vizner, kao i svi iz regiona, zatim ministarka Jadranka Joksimović, a bilo je i predstavnika NVO iz Srbije, Sonja Liht, te poslanica Aleksandra Jerkov.
Navodi i da je prostorija bila mala da primi sve zainteresovane da prate panel, a da mu se čini da on može dobro da proceni u kom pravcu će se stvari kretati.
Povodom današnje Tačijeve izjave da očekuje finalni sporazum sa Beogradom do kraja godine, podseća da on to priča već šestu godinu za redom.
„Jedni se pozivaju na Ameriku, drugi na Nemačku. Ne vidim kako bi to bilo rečeno, a voleo bih da vidim mogućnost kompromisa. To će biti borba kod njih, ko će šta da obeća jednoj ili drugoj strani u svetu, ne bi li imali podršku kod kuce”, naveo je Vučić, prenosi Tanjug
 
Da budemo deo sveta i da ničije dete više ne ratuje
MINHEN  - Predsednik Srbije Aleksandar Vučić izjavio je večeras u Minhenu da je danas potpisana Izjava o obnavljanju železničkog saobraćaja između Beograda I Prištine od izuzetnog značaja za Srbiju, posebno za Toplicu I Srbe na kosovskoj teritoriji i istakao da zato oni koji se tome protive I pričaju da smo time priznali kosovsku nezavisnost - pričaju gluposti.
„Kada imate železnicu, to je od ogromnog ekonomskog značaja za nas, imaćemo više uspeha, veći rast, veće plate, penzije”, rekao je Vučić u izjavi za RTS.
Osvrnuvši se na one koji kritikuju tu inicijativu, Vučić je rekao da nisu ni pročitali dokument koji je danas potpisan.
Reč je, kazao je, o Pismu o namerama I nigde ne piše da se radi o Kosovu.
Sve je, ističe, urađeno u skladu sa zahtevima Beograda, koji su striktni i teški.
Srbija to, istakao je, radi zato što želi da bude deo sveta, da ide dalje I da se bori I radi, a ne samo da, kako je rekao, bude protiv svega.
„Protiv ste železničke linije, protiv puta... Za šta ste vi, ljudi?”, zapitao je Vučić, prenosi Tanjug.
„Vodimo računa ali hoćemo da budemo deo sveta, da napredujemo, idemo brže a ne samo da stojimo i žalimo se”, rekao je predsednik.
„Neću da bilo koje dete više ratuje, da ponovo gubimo decu, a pri tom ću da štitim naš narod a KiM više nego što su se oni borili”, rekao je Vučić.
Najavio je uskoro pokretanje gradnje puta Niš - Pločnik, i dodao da će to biti spas za ljude u krajevima centralne Srbije kuda će put da prolazi, ali i za Srbe na Kosmetu
Istakao je i veliki ekonomski značaj puta.
Govoreći o proteklom napornom danu, predsednik je rekao da mu nije teško da radi, ali da su I pripadnici obezbeđenja u Minhenu, koji su tu pet-šest godina, primetili da nijedan predsednik do sada nije imao toliko sastanaka u jednom danu, kao što je to imao on.
Primio je kaže čestitke od niza inostranih zvaničnika za to što je Srbija ostvarila najviši rast.
 
U Minhenu zabrinuti za stanje u BiH
MINHEN, 14. februara (Tanjug) - Predsednik Srbije Aleksandar Vučić izjavio je večeras da je zabrinut situacijom u Bosni i Hercegovini, i da mu se čini da je među evropskim i svetskim zvaničnima u Minhenu, čini mu se, takođe vladala zabrinutost za situaciju u BiH, mnogo veća nego za odnose Beograda i Prištine.
Predsednik je to rekao na pitanje RTS-a da li ima poruku za lidere Srba iz regiona, sa kojima će se sutra sastati u Beogradu.
„Sutra ću razgovarati sa Željkom (Cvijanović) i Miletom (Dodikom) pa ćemo videti šta ćemo i kako”, rekao je predsednik.
Na pitanje da prokomentariše izjave da se Podgorica bori za autokefalnost crnogorske pravoslavne crkve kako bi sprečila mešanje Srbije, Vučić kaže da Srbija ne napada Crnu Goru ni na jedan način.
Dodao je da Srbija nije napadala, niti će napadati Crnu Goru, kao i da ne bi želeo da govori da li je u prošlosti bilo obrnutih slučajeva.
Srbija ima pravo da postavi pitanje prava svog naroda u Crnoj Gori i nastaviće na racionalan i legitiman i civilizovan način to da radi.
Rekao je da je danas više puta postavio pitanje i unapred konstatovao da nema odgovora.
Pitanje je, kako je naveo, postavljeno na način na koji niko ne može da odgovori negativno i na koje svako mora da se zapita zašto je to tako.
„Pitanje je zašto Srbi u Crnoj Gori nemaju ni približno ista prava kao Albanci u Severnoj Makedoniji, zašto za Srbe u Crnoj Gori ne postoji želja da se postigne neki Ohridski sporazum, da deca koja to hoce uče srpski a ima ih više od 50 odsto, da srpski bude jedan od oficijelnih jezika, da imamo predsednika parlamenta ili potpredsednika vlade kao što je to predviđeno Ohridskim sporazumom jer je Srba vise proporcionalno u Crnoj Gori nego Albanaca u Severnoj Makedoniji”, rekao je predsednik.
Vučić navodi da odgovora nema i smatra da će ipak, ako se pitanje postavlja sve više, neko morati da ga pruži.
Dodao je da Beograd želi najbolje odnose sa Podgoricom, saradnju, mini Šengen, i da neće dozvoliti da neko vređa ili učini bilo šta protiv Crnogoraca, građana Srbije.
„Oni moraju da se osećaju slobodno i zato ću očitati bukvicu svima koji misle nešto protiv Crnogoraca u Srbiji, ali nećemo dozvoliti da se neko iživljava nad srpskim narodom i da misli da ne mora da poštuje osnovna prava ne samo u crnoj gori već i bilo gde u Evropi, prenosi Tanjug.

Na zapadnom Balkanu mafija jedini sektor koji je integrisan u celosti
Premijer Kosova Aljbin Kurti rekao je danas, tokom učešća na Konferenciji o bezbednosti u Minhenu, da je na zapadnom Balkanu mafija jedini sektor koji je integrisan u celosti.
Kurti je, tokom učešća na panelu „Izgradnja društvene stabilnosti u evropskom susedstvu”, kome je ovo prvo učešće na nekom međunarodnom skupu nakon izbora za premijera Kosova, rekao da je na zapadnom Balkanu potrebno da najpoznatije osobe budu tužioci.
„Mafija je jedini sektor u celosti integrisan na Balkanu. Ono što nam treba je da tužioci budu najpoznatije osobe, a ne premijeri ili ministri spoljnih poslova”, kazao je Kurti a prenosi prištinska agencija telegrafi.com.
Na putu za Minhen, Kurti je napravio presedan, na aerodromu u Prištini nije ušao u VIP sektor već je stao na red i pasošku kontrolu prošao kao i svi drugi putnici, prenosi Beta.

Nema razgovora o statusu sve dok su tu takse
MINHEN – Predsednik Aleksandar Vučić izjavio je danas u Minhenu da Beograd sa Prištinom neće razgovarati o statusu sve dok ne budu ukinute takse na robu iz centralne Srbije.
„Mi možemo da razgovaramo o stvarima koje su pitanje ekonomskog napretka, nemamo problem sa tim, ali nećemo da razgovaramo o statusu dok se takse ne ukinu. To stoji i čekamo da takse budu ukinute”, rekao je Vučić odgovarajući na pitanja novinara Al Džazire u Minhenu, gde učestvuje na Minhenskoj bezbednosnoj konferenciji, prenosi Tanjug.
Vučić je rekao da mu je smešno da uopšte priča o taksama u 21. veku, jer mora da postoji slobodna trgovina, navodeći da očekuje da problem bude rešen.
Upitan da li će se sastati sa predstavnicima prištinske administracije, Vučić je podsetio da je Hašim Tači jutros prisustvovao potpisivanju dokumenta o železnici i da je video neke predstavnike njihove delegacije, ali da ne zna da li će Aljbin Kurti popodne doći u Minhen.
„Ne znam, to njih morate da pitate. Ja ću biti na sastanku u pet sati”, rekao je Vučić.
Upitan šta očekuje od današnjih sastanaka, Vučić je rekao da ne bi trebalo očekivati previše.
„Ako možemo malo da spustimo tenzije, to je uvek dobro, a mislim da su ovo konkretni koraci. Mi ćemo brzo da radimo na tome”, rekao je Vučić.
On je rekao da je danas potpisano pismo o namerama o železnici i da je bilo reči o tome da je važno da se posle avio-saobraćaja na kojem se ubrzano radi, otvori i železnička linija koja će povezati Beograd i Prištinu, kao i auto-put o kojem je, podseća, još pre šest godina bilo reči sa nemačkom kancelarkom Angelom Merkel.
Vučić je rekao i da je naša strana uradila sve i da će prvi radovi na ukupnoj deonici kroz centralnu Srbiju krenuti već na jesen.
Upitan koliko su važni dogovori i potpisana dokumenta, Vučić je rekao da je uvek bolje kada se razgovara, nego kada dijaloga nema.
„Dobro je sve što nije destabilizacija. Kod nas su sve usijane glave i lako je napasti nekoga i dobijati političke poene kritikom drugog, ja mislim da je važno da se sačuva mir i stabilnost”, ponovio je Vučić.
On je naveo da su u Srbiji ekonomski brojevi dobri, da je država imala najveći rast u 2018. i 2019. godini ne samo u regionu, već i u jugoistočnoj Evropi, da se nastavlja niska stopa javnog duga, ali da je potrebno nastaviti i saradnju i otvarati granice.
„Samo između nas i BiH i Crne Gore gubimo godišnje najmanje dve milijarde evra samo zato što nam kamioni toliko čekaju na granicama”, rekao je Vučić.
Najbolji odnosi sa Rusijom i Kinom,nastavljamo EU put
MINHEN – Predsednik Aleksandar Vučić poručio je danas, u izjavi novinaru ruske televizije u Minhenu, da će Srbija nastaviti da održava najbolje odnose i saradnju sa Rusijom i Kinom, po ugledu na zemlje koje imaju mnogo veću razmenu sa Rusijom od nas, ali da će nastaviti i svoj evropski put.
Vučić je u Minhenu, u pauzi Minhenske bezbednosne konferencije, odgovarao na pitanja novinara, a osim predstavnika medijskih kuća iz Srbije i regiona, njegovo izlaganje su pratili i novinari stranih medija.
Novinar ruske televizije pitao je predsednika Srbije da prokomentariše slogan minhenske konferencije „Westlessness”, što znači nestanak značaja Zapada, kao i komentare koji su se mogli čuti da je Rusija destabilizirajući faktor.
Vučić mu je odgovorio, kako je preneo, isto što i mnogim investitorima sa kojima se sastao, a koji su ga pitali o uticaju Rusije i Kine, te kojima je govorio da njihove zemlje imaju mnogo veću trgovinsku razmenu sa Rusijom, a posebno sa Kinom, od Srbije, prenosi Tanjug.
„Vi imate benefite te saradnje za vaš narod, a neki od vas nama ne dozvoljavaju da uradimo isto... Mi ćemo održati najbolje odnose sa Kinom i Rusijom, nastavićemo veoma dobru saradnju, to se neće promeniti, iako svi znaju da smo na evropskom putu”, rekao je Vučić.
Ističe da Srbija neće promeniti svoju politiku, koja joj je, kaže, obezbedila i dobre rezultate u ekonomiji i dobro pozicioniranje u svetu.
„To ne govorim samo za rusku televiziju, već i za sve regionalne televizije, vidim ovde i mnoge kamere iz EU zemalja, što me ne zanima. Ovo je srpska politika i mi ćemo je nastaviti”, rekao je Vučić.
Predsednik Vučić je nakon što je dao izjavu medijima na svoj zvaničan instragam profil postavio fotografiju na kojoj se vidi veliki broj novinara i napisao:
„Veliko interesovanje stranih medija za srpske stavove”.

Kosovo veruje u SAD, u Brisel je razočarano
MINHEN – Predsednik privremenih prištinskih institucija, Hašim Tači, izjavio je da Priština veruje u ulogu SAD, kada je reč o nastavku dijaloga sa Beogradom, a da je u Brisel razočaran zbog izostanka vizne liberalizacije.
Nada se, kazao je Tači sinoć, nakon razgovora sa specijalnim izaslanikom američkog predsednika za dijalog Ričardkom Grenelom u Minhenu, da će EU u potpunosti podržavati proces dijaloga, prenosi Tanjug.
„Nadam se da će Brisel biti potpuno posvećen dinamičnom procesu između Kosova i Srbije. SAD i EU su garancija uspeha, jer Kosovo nameravada bude deo EU”, kazao je Tači, prema prištinskim medijima.
U SAD i njegove zvaničnike, kaže, Kosovo veruje u potpunosti.
Kosovo u potpunosti veruje u vodeću ulogu SAD i predsednika Trampa, Pompea i ambasadora Grenela i njihovu odlučujuću ulogu u dijalogu tzv. Kosova i Srbije, rekao je Tači.

Potpisano Pismo o namerama o obnovi železničke linije Beograd– Priština
MINHEN – U Minhenu je jutros potpisano Pismo o namerama za obnovu želelezničkog saobraćaja između Beograda i Prištine, u prisustvu predsednika Srbije Aleksandra Vučića, specijalnog izaslanika predsednika SAD Ričarda Grenela i predsednika kosovskih privremenih institucija Hašima Tačija.
U ime Beograda Pismo je potpisao direktor Kancelarije za KiM Marko Đurić.
Dokument je potpisan u okviru Minhenske bezbednosne konferencije, prenosi Tanjug.
Pismo o namerama za obnovu aviosaobraćaja između Beograda i Prištine potpisano je 20. januara u Berlinu, sa kompanijom „Lufthanza”.

Potpisujemo izjavu o namerama za obnovu železničkog saobraćaja između Beograda i Prištine
BEOGRAD/MINHEN – Direktor Kancelarije Vlade Srbije za Kosovo i Metohiju Marko Đurić izjavio je da će danas u Minhenu biti potpisana izjava o namerama za obnovu železničkog saobraćaja između Beograda i Prištine.
„Kada to jednog dana bude realizovano, doći će do obnove železničke pruge između Prištine, Podujeva i Merdara i dalje prema Nišu. Roba iz centralne Srbije moći će tada mnogo brže da dolazi na Kosovo, kao i putnici”, rekao je Đurić za beogradsku televiziju Prva u Minhenu, prenosi Beta.
On je kazao da će biti potpisano pismo o namerama koje nije pravni akt, već „izraz političke volje da linija bude ustanovljena” i dodao da je danas „veoma važan dan” za bolju saobraćajnu povezanost Beograda i Prištine.
„Veoma smo vodili računa da naši interesi budu maksilmalnmo zaštićeni, da sve bude u skladu s Ustavom i zakonima Srbije”, naveo je Đurić.
Komentarišući sinoćni sastanak predsednika Srbije Aleksandra Vučića i specijalnog izaslanika predsednika SAD za pregovore Srbije i Kosova Ričarda Grenela, Đurić, koji je učestvovao u tom razgovoru, rekao je da se delegacija Srbije u Minhenu trudi da predstavi sagovornicima iz međunarodne zajednice „kakva je situacija s kojom se suočavaju Srbi na Kosovu i kakva sve maltretiranja doživljavaju”.
„Trudimo se da i Grenelu i drugim važnim sagovornicima izložimo i pravni i politički i moralni aspekt situacije”, rekao je Đurić.
On je kao „veoma značajno” ocenio to što je sa sastanka Vučića i Grenela „otišla jasna poruka” da kosovske takse na uvoz robe iz Srbije i BiH moraju da budu ukinute i da ne treba da budu zamenjene „nekim novim merama i izmišljenim reciprocitetom”.
Vučić je sinoć, posle sastanka s Grenelom, rekao da će Đurić u ime Srbije potpisati okvirni sporazum o uspostavljanju železničke linije između Beograda i Prištine.
</div>
<div id="vesti">
Pelosi: Kina preko Huaveja izvozi digitalnu autokratiju
MINHEN - Predsedavajuća Predstavničkog doma Kongresa Nensi Pelosi apelovala je danas na predstavnike zemalja učesnika bezbednosne konferencije u Minhenu da izbegavaju kineskog tehnološkog giganta Huavej dok grade mobilne mreže nove generacije.
„Kina pokušava da izveze svoju digitalnu autokratiju preko svog telekomunikacionog giganta Huaveja'', rekla je Pelosi govoreći na Minhenskoj bezbednosnoj konferenciji.
Prema njenim rečima, nacije ne mogu ustupiti svoju telekomunikacionu infrastrukturu Kini radi finansijske svrsishodnosti.
Takvi nepromišljeni ustupci samo bi ohrabrili (kineskog predsednika) Sija,koji, kako je ocenila, podriva demokratske vrednosti, ljudska prava, ekonomsku nezavisnost i nacionalnu bezbednost, javlja AP a prenosi Tanjug.
Kineska dominacija 5G „značila bi da je autokratije izbor a ne demokratija'', navela je Pelosi i istakla da umesto toga, moramo preći na internacionalizaciju.

Nemačka, Estonija, Belgija i Francuska traže obustavu ofanzive u Idlibu
UJEDINjENE NACIJE - Četiri evropske zemlje, članice Saveta bezbednosti UN, zatražile su večeras neposrednu obustavu ofanzive u sirijskoj provinciji Idlib nakon nezvaničnog hitnog sastanka tog organa UN održanog na zahtev SAD.
„Zahtevamo da sirijske vlasti i njihovi saveznici odmah okončaju vojnu ofanzivu i sprovedu trajno primirje, garantuju zaštitu civila i u potpunosti poštuju međunarodno humanitarno pravo”, navodi se u zajedničkoj deklaraciji.
Potpisnice deklaracije su Estonija, Belgija i Nemačka, koje su nestalne članice Saveta bezbednosti UN, kao i Francuska koja je stalna članica. Deklaraciji se pridružila Poljska koja je bivši član tog organa UN-a.
Diplomatski izvori saopštili su da na sastanku nije bilo pokušaja postizanja zajedničke deklaracije 15 zemalja članica Saveta bezbednosti UN zbog eventualnog protivljenja Rusije koja podržava sirijske vlasti u ofanzivi u Idlibu.
„Ne može biti vojnog rešenja za sirijski konflikt”, dodaje se u deklaraciji evropskih zemalja kojoj se nije pridružila Velika Britanija, još jedna evropska zemlja koja je učestvovala na sastanku, a koja je nedavno napustila članstvo u Evropskoj uniji.
Diplomatski izvori naveli su da su Velikoj Britaniji date instrukcije da se u UN neko vreme ne pridružuje drugim evropskim zemljama u nekim aktivnostima.
Prema podacima UN, od početka ofanzive u Idlibu u decembru, raseljeno je više od 800.000 ljudi.
Idlib je pretežno pod kontrolom džihadističke grupe Hajat Tahrir al Šam i drugih pobunjenika. Vlasti koje kontrolišu oko 70 odsto sirijske teritorije, saopštile su u nekoliko navrata da su rešene da povrate kontrolu i nad Idlibom, javlja AFP  a prenosi Beta.
Snage sirijskog predsednika Bašara el Asada uz podršku ruskog ratnog vazduhoplovstva od 16. decembra su pojačale bombardovanje tog područja dok se na tlu vode borbe s džihadistima i pobunjenicima, uprkos ranije najavljenom primirju.

U požaru u sirotištu poginulo 15 dece
HAVANA  - Broj dece stradale u požaru u jednom sirotištu nadomak prestonice Haitija, Port-o-Prensa, porastao je na 15 pošto su nađena još dva tela, saopštili su zvaničnici.
Vaspitačica u sirotištu, Roz-Mari Lui, izjavila je da je požar izbio juče ujutru oko 9.00 i da je vatrogascima trebalo oko sat i po da stignu na mesto nesreće u kojoj je tragično nastradalo sedam beba i šestoro dece uzrasta od 10 do 11 godina, javlja AP, a prenosi Tanjug.
Prema rečima vaspitačice, u sirotištu su korišćene sveće zbog kvara na internom sistemu elektro napajanja.

Fejsbuk otkazao samit zbog koronavirusa
SAN FRANCISKO - Kompanija Fejsbuk saopštila je danas da je otkazala svoj globalni samit o marketingu, zakazan za sledeći mesec u San Francisku, zbog rizika povezanih sa korona virusom.
„Usled pojačanog opreza otkazali smo naš globalni samit o marketingu zbog rastućeg rizika po javno zdravlje povezanih sa korona virusom”, rekao je portparol te kompanije.
Očekivalo se da će tom događaju, zakazanom za 9. i 12. mart u Moskon Centru, prisustvovati preko 4.000 učesnika.
Ranije ove nedelje, Svetski mobilni kongres, godišnje okupljanje telekomunikacione industrije u Barseloni, otkazan je nakon masovnog odustajanja izlagača zbog straha od korona virusa, javlja Rojters a prenosi Tanjug.
Virus, koji potiče iz kineskog grada Vuhana, dosad je ubio preko 1.300 ljudi i zarazio više od 63.800 ljudi u Kini.

Turska preti Damasku da će platiti „tešku cenu”
Prvi direktni vojni sukob turskih i sirijskih vojnika u provinciji Idlib koji se desio ove sedmice preti da izazove još veći haos na Bliskom istoku. Ankara poziva Moskvu da ukroti svog saveznika u Damasku, koji ne poštuje dogovore o prekidu neprijateljstva protiv opozicije, dok predsednik Bašar el Asad tvrdi da je za sve kriva Turska, koja grubo krši međunarodno pravno i ugrožava sirijski suverenitet i teritorijalni integritet.
Ako ne prekine napade, predsednik Asad će platiti tešku cenu. U slučaju novog sukoba, Turska će bez oklevanja napasti sirijske snage bilo gde, na kopnu i u vazduhu, spekuliše turska štampa. Govori se čak da ne bi trebalo poštedeti ni Damask.
To mnogi doživljavaju kao najavu novih direktnih i širih sukoba dve zemlje. Poslednjih dana u Idlibu je stradalo sedam turskih vojnika i 17 civila. U tim borbama je poginulo i više pripadnika Asadovog režima.
Provincija Idlib na severu Sirije dodatno je opteretila odnose Moskve i Ankare, koje su dosad, vodeći računa o svojim dugoročnim interesima u regionu, nekako uspevale da „premoste” oprečne stavove prema krizi u Siriji. Ali nekoliko dogovora o prekidu vatre, pa i poslednji koji je trebalo da stupi na snagu sredinom januara, ostali su mrtvo slovo na papiru.
„Asad je ubica i kriminalac. On je nelegalni predsednik i izvor razdora. Turska treba da pripremi plan za vojni napad i na Damask”, kaže Erdoganov koalicioni partner u vladi Devlet Bahčeli (Partija nacionalističkog pokreta) i poziva predsednika da preispita odnose sa Moskvom.
U Damasku ne ostaju dužni. „Erdogan je lopov. On pljačka (sirijske) fabrike, pšenicu, gorivo, naše teritorije”, izjavio je nedavno Asad prilikom posete Idlibu.
Erdogan se ponaša kao da je sultan i, nasuprot međunarodnom pravu, pod plaštom borbe protiv terorizma upao je na sever suverene zemlje. „Režim u Ankari u potpunosti snosi odgovornost za sve posledice krize”, ističu u Ministarstvu spoljnih poslova u Damasku, prenose agencije. U Ankari imaju svoje objašnjenje koje nije lako razumeti: oni se, kažu, u skladu sa Poveljom UN bore na teritoriji druge zemlje, u ovom slučaju Sirije, protiv „kurdskih terorista” i ističu da će povući askere kada se obračunaju s ekstremistima.
Upadom u susednu zemlju Turska nastoji da, pod izgovorom da podržava tamošnje opozicione grupe (Sirijsku narodnu armiju), postigne dva cilja: prvo – da očisti to područje od „kurdskih terorista”, i drugo – da učvrsti svoje pozicije u susednoj zemlji kada se bude tražilo političko rešenje desetogodišnje krize u Damasku. Prema Erdoganu, to pre svega podrazumeva odlazak „ubice svog naroda” Bašara el Asada koji sada kontroliše praktično celu zemlju sem provincije Idlib.
Režim u Damasku od izbijanja arapskog proleća 2011. godine uživa podršku Rusije i Irana i zahvaljujući tome se održao. Moskva je preko Damaska učvrstila svoje pozicije na Bliskom istoku, koji je u dubokom previranju.
Moskva i Ankara su nedavno postigle dogovor o prekidu borbi u Idlibu između armije režima i opozicionih grupa, koji je na papiru stupio na snagu sredinom januara, ali ga Damask od prvog dana ne poštuje. U sirijskoj vladi demantuju te optužbe i kažu da se oni tamo bore protiv preostalih pripadnika Islamske države i Al Kaide koji se kriju među civilima.
Erdogan i Putin su konačno shvatili da su se odnosi dve zemlje, koje su dosad u Siriji uspešno balansirali, našli na na ivici ambisa. Dvojica predsednika su u utorak uveče razgovarala telefonom, ali je posle toga samo saopšteno da će se kontakti nastaviti. Jedna turska delegacija danas putuje u Moskvu.
Kako tvrde lokalni mediji, nedavno su se, uz posredovanje Moskve, prvi put od početka arapskog proleća u Siriji tajno sastali uticajni šefovi službi bezbednosti dve zemlje Hakan Fidan i sirijski general Ali Mamluk. U Ankari i Moskvi su izgleda konačno shvatili da u rešavanje tih problema treba direktno uključiti i predstavnike dve zemlje, što su predsednici Erdogan i Asad dosad energično odbijali, optužujući se međusobno za sva zla na Bliskom istoku.
Pitanje je da li je to već prekasno. „Tajni kontakti će se nastaviti, otvaranje direktnog dijaloga je neminovno”, potvrdio je „Hurijetu” neimenovani turski zvaničnik.

Sudan sprema bivšeg „diktatora” za Hag
Omar el Bašir (76), bivši predsednik Sudana (od 1989. do 2019) , viđen je ovih dana za Hag. Ta odluka je doneta punih 11 godina nakon što je Međunarodni krivični sud (MKS) izdao nalog za njegovo hapšenje zbog optužbi da je odgovoran za „zločine protiv čovečnosti, ratne zločine i genocid” u Darfura. Tokom pobune, u tom regionu je, prema navodima suda, pobijeno preko 300.000 civila, dok je 2,7 miliona ljudi nasilno raseljeno. Sve optužbe Haga Bašir energično demantuje od početka.
Bašir, prvi svetski lider protiv koga je MKS izdao nalog za hapšenje dok je još bio na vlasti, svrgnut je prošlog proleća, nakon višemesečnih narodnih protesta protiv „diktatora”, koji je nekada najvećom i naftonosnom državom Afrike decenijama rukovodio čvrstom pesnicom, da bi je ekonomski doveo gotovo do prosjačkog štapa. Odluku o isporučivanju Bašira MKS-u, nakon višegodišnjeg izbegavanja „haške pravde” uz pomoć domaćeg bezbednjačkog aparata i niza uticajnih i prijateljskih stranih država, doneo je ove sedmice Suvereni (prelazni) savet Sudana (11 članova, neki civili, ostali iz redova armije).
„Svi protiv kojih je MKS izdao nalog za hapšenje treba da budu upućeni na suđenje”, poručio je Muhamed el Taiši, član Suverenog saveta, tela koje je, nakon lanjskog dolaska „arapskog proleća” u Sudan i nadgornjavanja oko političkog profila koje ono treba da ima, dobilo trogodišnji prelazni mandat da formira novu vlast.
Taiši nije Bašira tom prilikom poimence spomenuo, ali se zna da su na haškom spisku za hapšenje zbog nedela u Darfuru četvorica zvaničnika bivšeg režima s predsednikom koji je državom upravljao preko 30 godina na čelu. Isporučivanje Bašira Hagu bilo je prvi od četiri uslova pobunjenika u Darfuru, koji odskora nastavljaju oružanu borbu za veću autonomiju, možda i otcepljenje regiona na strateškoj granici prema naftnim poljima Libije i Egipta.
Trenutak u kojem je Suvereni savet Sudana odlučio da pošalje Bašira MKS-u iznenadio je posmatrače. Koliko prošle sedmice, general Abdel Fatah el Burhan, šef Suverenog saveta Sudana, sastao se s izraelskim liderom Benjaminom Netanijahuom u Kampali, glavnom gradu Ugande. Susret sudanskog lidera s izraelskim premijerom, nezamisliv u vreme Bašira, general Burhan je objasnio potrebom da zemlja izađe iz višedecenijske skrajnutosti na međunarodnoj areni, siđe sa američke liste država koje sponzorišu terorizam (na njoj se nalazi od 1993. godine) i uđe u novu rundu pregovora s Međunarodnim monetarnim fondom i Svetskom bankom (uz otpis 65 milijardi dolara duga).
Za povratak na međunarodnu scenu, neophodno je namiriti pojedine račune iz prošlosti, procenio je zvanični Kartum. Tim povodom, početkom februara, predstavnici Suverenog saveta Sudana potpisali su neprecizirano finansijsko poravnanje sa porodicama žrtava bombaškog napada na američki ratni brod „Koul” 2000. godine u jemenskoj luci Aden, kada je poginulo 17 američkih mornara, a desetine su povređene. Vašington je tada optužio Baširov Kartum da stoji iza napada u Adenu. Iza tog poravnanja, na koje se čeka godinama, usledio je dogovor da predstavnici Kartuma tokom ovog meseca dođu u Vašington na razgovore sa Majkom Pompeom, američkim šefom diplomatije.
U međuvremenu, da li će Bašir stvarno biti izručen Hagu ili će mu možda za „ratne zločine”, „zločine protiv čovečnosti” i „genocid” u Darfuru biti suđeno u Sudanu – za sada je neizvesno.
Bašir, trenutno u zatvoru u Kartumu zbog optužbi za korupciju, na vest da mu se ipak konačno sprema Hag, najavio je da sa tim „političkim sudom koji mu smešta Zapad” neće sarađivati.
Kao i u slučaju naloga za hapšenje Bašira iz MKS-a, koji je svojevremeno oštro podelio svet, i ovog puta Sudanci i međunarodna zajednica oštro su podeljeni oko mogućih posledica tog čina Suverenog saveta.
„Bašir bi mogao da odluči da ipak sarađuje sa MKS-om da se osveti generalima koji su prošlog proleća doprineli njegovom padu. Sa druge strane, njegovo isporučenje Hagu moglo bi da raspali stare političke, verske i oružane surevnjivosti u strateškoj državi na Crvenom moru. Suđenjem u Kartumu mogao bi se izbeći najgori scenario”, upozoravaju posmatrači u regionu.

Nemački predsednik kritikovao administraciju SAD
Nemački predsednik Frank-Valter Štajnmajer kritikovao je danas administraciju SAD na bezbednosnoj konferenciji u Minhenu zbog toga što izgleda da odbacuje „čak i ideju međunarodne zajednice”.
Štajnmajer je ovo rekao u uvodnom govoru na otvaranju Minhenske bezbednosne konferencije, međunarodnom skupu stranih i bezbednosnih čelnika kome ove godine prisustvuju američki državni sekretar i ministar odbrane.
Štajnmajer je izrazio žaljenje zbog „sve destruktivnije dinamike u globalnoj politici”.„Iz godine u godinu sve više se udaljavamo od cilja međunarodne saradnje radi stvaranja mirnijeg sveta. Ideja takmičenja velikih sila trenutno dominira ne samo strateškim dokumentima našeg vremena već označava i novu realnost širom sveta”, rekao je Štajmajer, koji je bivši ministar spoljnih poslova ali je njegova sadašnja funkcija nezavisna od vlade kancelarke Angele Merkel.
On je kritikovao Rusiju zbog toga što je učinila da „vojna snaga i nasilno menjanje granica ponovo postaju političke metode” u Evropi.
Za Kinu je rekao da ona prihvata međunarodno pravo samo selektivno kada nije protivno njenim interesima.„A naš najbliži saveznik, Sjedinjene Američke Države, pod sadašnjom vladom odbacuje čak i ideju međunarodne zajednice”, rekao je Štajnmajer.
On je dodao da izgleda kao da se „učiniti ponovo velikim” ostvaruje ukoliko je potrebno na uštrb suseda i partnera.

Američki univerziteti pod istragom zbog stranih donacija, na meti i Harvard i Jejl
Američki državni sekretarijat za obrazovanje istražuje višemilionske donacije koje su između ostalih primali i univerziteti Harvard i Jejl.
AP izveštava da je pokrenuta šira kontrola tokova novca koji se sliva u američke univerzitete iz stranih zemalja, naročito onih koje su „neprijateljski nastrojene” prema SAD, kao na primer Iran, Katar, Kina ili Saudijska Arabija.
Pod lupom istražitelja su i univerzitet Džordž Taun u Vašingtonu i teksaški AnM, a cilj je da se uspostavi efikasnija kontrola donacija iz inostranstva i poboljša transparentnost.
Prema američkim zakonima univerziteti su dužni da prijave svaku donaciju veću od 250 hiljada dolara, ali prema rečima državne sekretarke za obrazovanje Betsi de Vos zakon se često ne poštuje.
„Nažalost, što više istražujemo, pronalazimo sve više primera da univerziteti ne prijavljuju neke donacije, ili čak uopšte ne prijavljuju donacije”, upozorila je de Vos, prenosi Tanjug.
Sa Harvarda i Jejla odgovaraju da je u toku postupak interne provere i najavljuju zvanična saopštenja o navodnim prekršajima.
Prošlog meseca jedan profesor Harvarda je optužen da je lagao o svojim vezama sa kineskim programom za „vrbovanje” saradnika u SAD i novcu koji je primao od kineske vlade za svoja istraživanja.
Taj profesor je uhapšen, a iz sekretarijata za obrazovanje je stiglo upozorenje da je Harvardu neophodna pojačana institucionalna kontrola o prilivima stranog novca, jer ima propuste i ne prijavljuje sve donacije iz inostranstva.

Lukašenko: Rusija shvata integraciju kao gutanje Belorusije
Minsk - Predsednik Belorusije Aleksandar Lukašenko izjavio je da je Rusija na nedavnom sastanku o integraciji dve ekonomije insistirala na spajanju dve države. „Oni shvataju integraciju kao gutanje Belorusije. To nije integracija. To je inkorporacija. Nikad neću to prihvatiti”, rekao je Lukašenko, preneo je AP.
On je rekao da će se uvek boriti da Belorusija ostane suverena i nezavisna. „Vaš prvi izabrani predsednik neće biti i poslednji”, dodao je on.

Lukašenko i Putin su, prilikom susreta u Sočiju, odigrali hokejašku utakmicu (Foto EPA/Sputnjik)
Lukašenko i Putin su se sastali prošlog petka na još jednoj rundi razgovora u Sočiju, ali nisu uspeli da postignu dogovor. Spajanje sa Belorusijom mnogi doživljavaju kao strategiju da Putin ostane na vlasti i posle svog predsedničkog mandata koji ističe 2024. godine kao šef nove države, navela je američka novinska agencija.
I dok se Lukašenko opire naporima integracije, Kremlj je povećao pritisak zaustavljanjem isporuka nafte Belorusiji, koja se oslanja na Rusiju sa više od 80 odsto svojih energetskih potreba.

Teški razgovori sa Moskvom: Aleksandar Lukašenko (Foto EPA-EFE/Alexander Zemlianichenko) 
Lukašenko je rekao da će razgovori o bliskijim odnosima Rusije i Belorusije biti nastavljeni, ali da će na stolu biti samo pitanja integrisanja ekonomija, prenosi Tanjug.

Kandidat Makronove stranke napustio trku za gradonačelnika Pariza zbog curenja privatnog snimka
PARIZ – Bivši portparol francuske vlade Benžamen Grivo danas je iznenada odlučio da odustane od trke za gradonačelnika Pariza, čime je naneo udarac predsedniku Francuske Emanuelu Makronu.
Grivo, kandidat Makronove stranke Republika u pokretu, povukao se posle medijskih navoda da je na internetu objavljen kompromitujući snimak Grivoa, prenosi Beta.
Njegovim povlačenjem Makronova stranka ostala je bez kandidata za gradonačelnika Pariza na lokalnim izborima u martu.
Grivo je jutros smrknutog lica objavio da odustaje od kandidature, rekavši da je bio meta „gnusnih napada” na internetu i društvenim mrežama.
Kontroverzni ruski umetnik Pjotr Pavlenski, poznat po šokantnim, politički motivisanim performansima, navodno je preuzeo odgovornost za video klip koji je očigledno doveo do povlačenja Grivoa.
Pariski list Liberasion objavio je da ih je Pavlenski sinoć nazvao i rekao da je dobio snimak od neimenovanog izvora koji je bio u vezi s Grivoom.
Liberasion je preneo reči Pavlenskog da je želeo da pokaže „licemerje” Grivoa.
„On je neko ko uvek ističe porodične vrednosti, ko govori da želi da bude gradonačelnik porodica i uvek navodi kao primer svoju ženu i decu. Ali ponaša se suprotno”, rekao je Pavlenski za Liberasion.

Drastično skočio broj zaraženih od koronavirusa
Kineske vlasti objavile su da je u kontinentalnoj Kini (bez Hongkonga i Makaa) sada gotovo 64.000 zaraženih, što svedoči o naglom širenju bolesti u zadnja dva dana zbog proširene definicije slučajeva zaraze. Samo u provinciji  Hubei su zabeležena 4.823 nova slučaja zaraze.
Po službenim podacima, broj umrlih od novog koronavirusa porastao je u Kini na gotovo 1400, dok Sjedinjene Države žale zbog nedostatka transparentnosti u kineskom izvještavanju o bolesti.
Kinesko ministarstvo zdravlja u petak je objavilo podatke o 121 nova smrtna slučaja u zemlji u zadnja 24 sata, oduzimajući od ukupnog broja 108 mrtvih koji su ranije zabeleženi u pokrajini Hubei, izvoru epidemije. Tu izmenu opravdava dupliranjem u statistikama koje je utvrđeno nakon provere, a nakon toga je objavljeno da je ukupan broj umrlih u zemlji 1.380.

Premda je u početku čestitala Pekingu na profesionalnom radu u borbi s epidemijom, Bela kuća se u četvrtak odjednom distancirala.
„Pomalo smo razočarani nedostatkom transparentnosti kod Kineza”, požalio se novinarima Leri Kudlou, glavni savetnik predsednika Donalda Trampa.
„Je li Politbiro (uprava Komunističke partije) zaista iskren?”
Kasnije je izrazio žaljenje zbog toga što je Peking odbio višekratne predloge Vašingtona da u Kinu pošalje američke stručnjake: kineske vlasti „nam ne dopuštaju dolazak”, istaknuo je Kudlou.
Ove američke kritike dolaze u trenutku kada su kineske zdravstvene vlasti u Hubeju u četvrtak na opšte iznenađenje izvestile da su proširile definiciju slučajeva zaraženih virusom Kovid-19 koji uzrokuje upalu pluća. Nova metoda dijagnostifikovanja automatski je snažno povećala broj zaraženih - u četvrtak za više od 15 hiljada, a u petak za još pet hiljada novooboljelih.

U petak su se prvi putnici s kruzera Vesterdama, koji je nekoliko azijskih država odbilo zbog straha od koronavirusa, iskrcali u Kambodži, nakon što je objavljeno da 20 ljudi testiranih na brodu nije zaraženo.
„Prvi putnici s Vesterdama kreću kući! Sretni smo što ih možemo pozdraviti", objavila je rano u petak na Tviteru američka ambasada u Pnom Penu.
Kruzer kompanije Holand Amerika Lajn pristao je u kambodžanskoj luci Sihanoukvil kasno u četvrtak, nakon što su ga prethodno odbili Filipini, Tajvan, Japan, Južna Koreja i Tajland zbog nepotvrđene bojazni od zaraze koronavirusom.
Novi soj virusa proširio se na više od 20 država, ali velika većina zaraženih i gotovo svi umrli su u Kini.
Broj umrlih od izbijanja epidemije koronavirusa u kineskoj provinciji Hubei popeo se na 116, a broj novozaraženih je skoro 5.000, objavila je u petak zdravstvena služba te provincije.
Ukupan broj umrlih nije objavljen, ali u četvrtak ta je brojka iznosila 1.310. Što se tiče novih smrtnih slučajeva, 88 ih je zabeleženo u glavnom gradu provincije Hubei, Vuhanu, odakle je virus koji uzrokuje oboljenje nalik gripu prošle godine i krenuo.
U Hubeiju su zabeležena 4.823 nova slučaja zaraze čime se ukupan broj zaraženih u toj provinciji popeo na 51.986. Više od petine svih novih slučajeva odnosi se na grad Vuhan.
Nove brojke ne pokazuju da je epidemija dosegla vrhunac, kazao je stručnjak za infektivne bolesti Adam Kamrad-Skot iz Centra za međunarodnu sigurnost Univerziteta u Sidnejy.
„Iako se kineske vlasti jako trude da spreče širenje virusa, sudeći prema trenutnom trendu u potvrđenim slučajevima, čini se da je ovo jasan pokazatelj da su dosad preduzete mere nedovoljne i preduzete prekasno”, kazao je Kamrad-Skot.
Dnevno povećanje broja obolelih se u četvrtak povećalo za rekordnih 240 osoba nakon što su se počeli da računaju i one kojima je bolest dijagnostifikovana pomoću nove kliničke metode.
SAD zabrinute zbog mogućeg širenja koronavirusa u Severnoj Koreji
Sjedinjene Države „ozbiljno su zabrinute” zbog mogućeg širenja epidemije koronavirusa u Severnoj Koreji i spremne su da pomognu američkim i međunarodnim organizacijama u borbi protiv koronavirusa na tom području, saopštio je juče Stejt Department.
„Snažno podržavamo napore američkih i međunarodnih zdravstvenih organizacija na suzbijanju širenja koronavirusa u Severnoj Koreji", izjavila je portparol Morgan Ortagus.
Međunarodna federacija Crvenog krsta i Crvenog polumeseca prethodno je  zatražila izuzeće sankcija Pjongjangu kako bi joj se omogućio bankovni prenos sredstava u Severnu Koreju neophodnih za spasilačke intervencije. Istaknuta je hitna potreba za zaštitnom opremom i priborom za testiranje kako bi se pripremili za pojavu zaraze u Severnoj Koreji, koja se graniči s Kinom gde je virus prvi put identifikovan.
Sjedinjene Države su spremne da odobre pomoć tim organizacijama, dodala je Ortagus u izjavi.
Severna Koreja nije potvrdila nijedan slučaj zaraze koronavirusom, ali državni mediji kažu da je vlada uvela jednomesečan karantin u slučaju sumnje na pojavu virusa,  a očekuje se da to bezuslovno poštuju sve vladine institucije i posetioci iz inostranstva.
 Obustavljeni su avionski letovi i železnički promet sa susedima, uveden obavezan karantin za nedavno pristigle strance i gotovo u potpunosti  zabranjen prelazak granice.
Iako su neke južnokorejske medijske kuće izvestile o slučajevima zaraze i mogućim smrtnim ishodima od koronavirusa u Severnoj Koreji, čelnici Svetske zdravstvene organizacije sa sedištem u Pjongjangu rekli su Glasu Amerike da nisu obavešteni niti o jednom potvrđenom slučaju.
Ogranak Crvenog krsta  u Severnoj Koreji mobilizovao je 500 volontera kao jedina humanitarna organizacija koja ima pristup u četiri severnokorejske provincije uz granicu s Kinom.

Kalifornija briše 85 hiljada sudskih presuda za konzumiranje marihuane
Više od 85 hiljada presuda za manje prekršaje u vezi sa konzumiranjem marihuane biće automatski izbrisane iz sudskih spisa zahvaljujući novom računarskom programu koji počinje da se primenjuje u Kaliforniji, gde je prodaja i upotreba marihuane u rekreativne svrhe legalizovana 2018. godine.
„Ta mera će doneti potrebno olakšanje nebelačkom stanovništvu koje je suviše patilo zbog nepravednih posledica naših zakona na tom polju”, rekla je Džeki Lasej, glavni državni pravobranilac okruga Los Anđeles u kojem će biti izbrisano 66 hiljada presuda.
Od 53.000 osoba obuhvaćenih tom merom u okrugu Los Anđeles, 32 odsto su afroamerikanci, 45 odsto su „latinosi” i 20 odsto belci, navodi se iz kancelarije državnog pravobranioca, piše Indeks.
Te presude, od kojih su neke izrečene još davne 1961. godine, neretko su prepreka prilikom zapošljavanja i pronalaska stana.
„Ova tehnologija može za nekoliko sekundi da prepozna koji su slučajevi prikladni za primenu ove mere i tako pomoći osoblju da ne mora da proučava svaki pojedini spis u sudskoj arhivi”, pohvalile su se službe.

Kina pozvala međunarodnu zajednicu da pomogne u borbi protiv koronavirusa
MINHEN – Kina je pozvala sve zemlje da se pridruže naporima u borbi protiv novog koronavirusa, izjavio je danas kineski ministar spoljnih poslova Vang Li.
„Koronavirus prelazi granice, zbog čega su neohodni ujedinjeni napori međunarodne zajednice. U ovoj borbi za javno zdravlje najvažnije je međusobno razumevanje, poverenje i podrška bez obzira na granice”, rekao je Vang nakon razgovora sa nemačkim ministrom spoljnih poslova Hajkom Masom u Minhenu, prenosi Tas.
Do sada je od koronavirusa umrlo 1.383 osoba, a zaraženo je 64.435 širom sveta, prenosi Tanjug.

Francuska iz karantina pustila 181 osobu
MARSEJ – Prva grupa francuskih državljana, koji su se evakuisani iz kineskog grada Vuhana, pušteni su danas iz karantina na azurnoj obali nakon dve nedelje.
Niko od 181 osobe nije bio pozitivan na virus, saopštili su zvaničnici, prenosi Rojters.
„Nije bilo nikakvih problema, a ljudi su srećni jer je gotovo”, izjavio je direktor Crvenog krsta Mark Ziltman, prenosi Tanjug.
Putnici po evakuaciji iz Vuhana bili smešteni u karantin u odmaralištu Kari le Rue na azurnoj obali.
Još jedna grupa, od 157 osoba, koja je smeštena na jugu Francuske i dalje je u karantinu, a od njih će 122 osobe biti puštene 16. februara, a ostali 23.
U Francuskoj je registrovano 11 slučajeva oboljevanja od koronavirusa.
</div>

  </body>
 </text>
</TEI>