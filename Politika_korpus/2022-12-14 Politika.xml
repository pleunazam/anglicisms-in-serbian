<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/articles/archive/2022/12/14</p>
   </sourceDesc>
  </fileDesc>
 </teiHeader>
 <text>
  <body>
  <div id="kolumna">
Prepreke na putu promene
Većina ljudi ponekad oseti nezadovoljstvo u svom životu ili se oseća neuspešnim. Kod nekih to je prolazna pojava, a kod drugih se pojavljuje bazično nezadovoljstvo samim sobom, a nije psihopatološke prirode. Takve osobe posao doživljavaju kao naporan i možda bez perspektive, ljude iz svoje najbliže okoline kao opterećujuće... Danas se ubrzano živi, bombardovani raznim informacijama stalno se poredimo s drugima, odgajanje dece je zahtevan posao, penzionerski dani čine ljude usamljenim... U takvim okolnostima mnogi se pitaju šta je smisao.
Uzroci nezadovoljstva su različiti. Javljaju se često kao posledica trenutnog raspoloženja, monotonog posla i života, umora ili stresa. I u takvim situacijama mnogi požele da nešto promene.
Uz malo razmišljanja, promenu stava i drugačiju organizaciju vremena svako može da napravi male promene. One će biti dovoljne da se nastavi u prilagođenom ritmu i u skladu s našim ciljevima, idejama i okolnostima koje ne mogu da se promene, a opet smanjiće nezadovoljstvo i pritisak.

Nova životna avantura
Međutim, veliki deo ljudi uviđa da neke stvari mora da promeni radikalno, jer se oseća loše, nedostaje im smisao i ne nalaze zadovoljstvo u svom svakodnevnom funkcionisanju. Te promene odnose se na stil života, odnos prema sadašnjem poslovnom, privatnom i porodičnom okruženju. One traže i redefinisanje ili stvaranje novih životnih ciljeva i odgovor na pitanje: kako želim da provedem sledećih pet, deset ili više godina.
Kada redefinišemo ciljeve ili napravimo nove, videćemo da ne ide sve tako glatko kako smo zamislili na početku. Mnogi faktori utiču na to da počnemo drugačije da se ponašamo, usvajamo nove navike i uopšte da krenemo u novu životnu avanturu, s novim ili prilagođenim ciljevima.
Kao prvo, potrebno je da izađemo iz naše uobičajene rutine ili zone udobnosti. Ta naša zona komfora nije nešto što podrazumeva život u kome je sve sređeno bez materijalnih trzavica. Naprotiv, to od nas zahteva napor da promenimo uobičajeni ritam u okruženju koje poznajemo i koji ne bismo, ali moramo da promenimo. To zahteva volju i istrajnost, odricanje od mnogih stvari, više razmišljanja i stvaranje novih navika. Možda zvuči kao floskula, ali da bismo nešto promenili, moramo da počnemo da menjamo sebe i svoje navike. Mnogi to ne žele, ali onda sve ostaje manje-više isto. Sve što želimo da promenimo ostaje san koji se nikada neće ispuniti.
Druga prepreka na koju nailazimo jeste naučena bespomoćnost, jedan jako moćan psihološki mehanizam, koji se u ovom slučaju pojavljuje, odnosno kad želimo nešto da menjamo ili da se više potrudimo oko nečega. To sprečava ljude da budu uspešni u bilo kom poslu, pa se neretko zaustave negde na sredini. Osoba obično navodi različita opravdanja – od lošeg odnosa s roditeljima, preko zlonamernih ljudskih naravi, poslovne politike firme ili institucije u kojoj radi, do krizne situacije u zemlji ili svetu. Uvek se nalaze opravdanja za ono što je teško.
Trud i volja umesto prečica
U krajnjem ishodu stalno se traže prečice, laka rešenja, ostvarenje cilja uz što manje napora. To je ponekad zaista i moguće, mada je takav ishod ili rezultat puke sreće ili proizvod dužeg razmišljanja i planiranja. Tako je ovo samo naizgled lako rešenje. Treba biti svestan da je za ostvarenje cilja i prevazilaženje nezadovoljstva potrebna posvećenost i veliki trud, od koga mnogi brzo odustanu. Potrebna je konstantnost uprkos mnogim promašajima, iako bez povremenih grešaka ne možemo napredovati. I kada formiramo nove navike, moramo ih brižno održavati da se ne bismo vratili starim rutinama.
Navedene prepreke se prevazilaze uz volju, tako da kada se malo uhodamo promena postaje vidljiva. To je dodatni motiv da se na novom putu promena istraje, a kada uvidimo za šta smo sposobni i ciljeve možemo da podignemo na višu lestvicu.
</div>
<div id="magazin">
Decenija potrebna da bismo imali jelku za Deda Mraza
Svake godine u sezoni praznika otvori se tema kakve jelke birate za novogodišnje praznike. Ekološke prednosti i mane božićnih jelki daleko prevazilaze klimatski uticaj „stvarnog ili plastičnog“, kažu naučnici. Dakle, šta je najbolji izbor za zelenu Novu godinu?
Lampice, kuglice, girlande i rasveta su obavezna dekoracija za praznike u svakom domu, a prema dostupnim podacima u Velikoj Britaniji godišnje se proda osam miliona božićnih jelki, a procenjuje se da se 25-30 miliona proda u Americi. Pravo drveće se takođe može vratiti u modu među mlađim generacijama – jedno nedavno istraživanje u Americi pokazalo je da je 82% veća verovatnoća da će milenijalci birati sadnice za razliku od bejbi bumera.
„Kada razmišljamo o jelkama za praznike, nije samo pitanje da li uništavamo zelene površine”, kaže Aleksandra Kosiba, šumski ekolog sa Univerziteta Vermont Ektension, prenosi Bi-Bi-Si.
Jelke se uzgajaju na platažama.
„Šume kojima se dobro upravlja zaista igraju ogromnu ulogu u klimatskim rešenjima“, kaže Endi Finton, direktor za očuvanje pejzaža.
Jelke se uzgajaju oko deset godina pre berbe. Božićne jelke sigurno nisu od velike važnosti za korišćenje zemlje, niti veliki igrač u globalnom ciklusu ugljenika, posebno u poređenju sa proizvodnjom drveća ili useva kao što su kukuruz ili pšenica. Ali, oni pružaju interesantnu oblast za razmatranje.
Novogodišnje jelke su najčešće mlade smreke, jele ili borovi sa plantaža, što znači da će njihov uticaj na životnu sredinu uvek zavisiti od toga šta bi se umesto toga moglo uzgajati na zemlji. Međutim, istraživanja su pokazala da plantaže jelki mogu da budu podsticaj biodiverzitetu. Naime, studije su otkrile da plantaže jelki mogu da ponude utočište pticama, pa je tako njihova uloga višestruka i značajna u nekoliko sfera a ne samo u pukom izboru koji se nameće tokom sezone praznika.
</div>
<div id="sport">
Makron u Kataru čestitao pobedu Francuske, veruje da će pobediti i Argentinu
Francuski predsednik Emanuel Makron koji je večeras u Kataru gledao polufinalnu utakmicu Francuska-Maroko na Svetskom prvenstvu, čestitao je ekipi pobedu, javila je onlajn televizija BFMTV.
Ta televizija je u uživo prenosu iz Dohe prenela kratku izjavu francuskog predsednika Emanuela Makrona koji je pred odlazak u svlačionicu francuskog tima, čestitao pobedu.
„Sad se lakše osećam nego pre sat i po. Hvala selektoru Didijeu Dešanu i ekipi koja je odlična i predstavlja mešavinu nekoliko generacija”, rekao je Makron.
Francuski predsednik je dodao da dolazi ponovo u nedelju u Katar na finalnu utakmicu protiv Argentine koja počinje u 16 časova.
Makron je rekao da se u nedelju nada pobedi, dodajući da bi to trebalo da bude utakmica „treća sreća”.
BFMTV je takođe javila da su navijači počeli okupljanje u aveniji Jelisejskih polja u Parizu odmah posle kraja utakmice.
Francuske vlasti su rasporedile oko 10.000 policajaca i žandarma u slučaju nereda.

Selektor Maroka: Dali smo maksimum u meču protiv Francuske
DOHA - Selektor fudbalske reprezentacije Maroka Valid Regragi izjavio je večeras posle poraza tima od Francuske (0:2) u polufinalnoj utakmici na Svetskom prvenstvu u Kataru, da su njegovi fudbaleri dali maksimum.
„Dali smo maksimum, to je najvažnije. Izgubili smo mnogo ljudi, Ageru pre zagrevanja i druge igrače. To je bilo previše za nas. U drugom poluvremenu smo gurali, bilo je mnogo bolje”, rekao je Regragi.
Selektor je dodao da je takođe važno što su ostavili dobru sliku i pokazali svetu da u Maroku postoji fudbal.
„Za pobedu na Mundijalu, moraćemo još da radimo, ali nismo ni tako daleko od toga”, dodao je Regragi.
Maroko je prva afrička reprezentacija u polufinalu u istoriji svetskih prvenstava, a u subotu od 16 časova igraće utakmicu za treće mesto protiv Hrvatske.
Francuska će u nedelju u finalu od 16.00 igrati protiv Argentine.

Ernandes: Neverovatno je igrati u dva uzastopna svetska finala
AL KOR - Francuski fudbalski reprezentativac Teo Ernandes rekao je da je ekipa obavila sjajan posao pobedom protiv Maroka i drugim uzastopnim plasmanom u finale Svetskog prvenstva.
„Neverovatno je igrati dva uzastopna finala Svetskog prvenstva, obavili smo sjajan posao. Finale je velika utakmica, trudićemo se da pobedimo. Nadam se da će moj brat biti tu za finale”, rekao je Ernandes za TF1.
Francuska se večeras plasirala u finale Svetskog prventva u Kataru, pošto je u polufinalu pobedila Maroko sa 2:0.
Ernandes je postigao prvi gol na utakmici u petom minutu, a pobedu je obezbedio ;Randal Kolo Muani pogotkom u 79. minutu.
Ernandes je postigao gol u 4:39 minutu utakmice i to je najbrži gol u polufinalima svetskih prvenstava još od 1958. godine, kada je Brazilac Vava u drugom minutu bio strelac protiv Francuske.
Francuska će ;u finalu u nedelju od 16 časova na stadionu Lusail igrati protiv Argentine, koja je u utorak uveče pobedila Hrvatsku sa 3:0.

Fudbaleri Francuske u finalu SP pobedom protiv Maroka
Fudbalska reprezentacija Francuske plasirala se večeras drugi put uzastopno u finale Svetskog prvenstva, pošto je u polufinalu pobedila Maroko sa 2:0. Na stadionu Al Bajt aktuelni svetski šampion poveo je u petom minutu golom Tea Ernandesa, a pobedu je obezbedio Randal Kolo Muani pogotkom u 79. minutu.
Francuska će u finalu u nedelju od 16 časova na stadionu Lusail igrati protiv Argentine, koja je u utorak uveče pobedila Hrvatsku sa 3:0.
Francuska je povela posle prve šanse na utakmici. Antoan Grizman je prošao po desnoj strani i centrirao do Kilijana Mbapea, njegov šut blokirala je odbrana Maroka, lopta se odbila do Ernandesa koji je iz voleja poslao u mrežu, između dva protivnička defanzivca na gol-liniji, prenosi Beta.
Maroko je pet minuta kasnije imao šansu kada je Azedin Unai šutirao sa ivice šesnaesterca, a golman Ugo Loris dobro odbranio. U 16. minutu šansu je imao i Hakim Ziješ, ali je šutirao pored gola.
Samo minut kasnije na drugoj strani posle duge lopte i brzog napada Olivije Žiru je prošao Romana Saisa i posle snažnog šuta pogodio stativu. Sais je posle toga zamenjen zbog povrede, a u igru je ušao Selim Amala.
Aktuelni šampion imao je više loptu, ali nije bilo većih prilika sve do 36. minuta. Orelijen Čuameni je dobro prošao i dodao do Mbapea koji je šutirao, a loptu je pred golom izbacio Džavad El Jamik. U nastavku akcije lopta je došla do Žirua koji je šutirao pored gola.
U 40. minutu posle kornera Grizmana, Rafael Varan šutirao je pored stative, a četiri minuta kasnije Maroko je propustio dobru šansu za izjednačenje. Ziješ je izveo korner, loptu je glavom izbio Žiru, ona se odbila do El Jamika koji je pokušao makazicama, ali je golman Loris dobro intervenisao i uz pomoć stative sačuvao mrežu.


(EPA-EFE/Tolga Bozoglu)


Do kraja poluvremena marokanski fudbaleri su napadali ali nisu uspeli da izjednače.
Francuska je izvela brz napad u 47. minutu, prošao je Mbape po levoj strani i centrirao, ali nije pronašao nijednog saigrača. Mbape je i četiri minuta kasnije ponovo pokušao isto, prošao je po levoj strani, ali ga je u poslednjem trenutku zaustavio Sofijan Amrabat.
Maroko je posle toga pojačao napade, u 53. minutu dve prilike imao je Jusef En Neziri, ali su ga zaustavili Varan i Ibrahima Kunate. Nedugo zatim dobro je intervenisao i Grizman kada je uspeo da zaustavi Hakimija, a u 63. minutu i loptu Bufala.
Marokanski fudbaleri igrali su borbeno, a na trenutke i grubo, uglavnom na Mbapeu koji je često bio na zemlji.
Francuski tim je uspeo da smiri igru i preuzme inicijativu, a šansu za drugi gol propustio je u 71. minutu kada je Markus Tiram glavom poslao loptu pored gola na centaršut Grizmana.
Francuska je udvostručila prednost u 79. minutu golom Muanija, koji je samo nekoliko trenutaka ranije ušao u igru umesto Usmana Dembelea. Tiram je dodao do Mbapea, on se oslobodio protivnika i šutirao, loptu je zakačio i usporio jedan marokanski igrač, do nje je došao Muani kome nije bilo teško da sa nekoliko metara postigne svoj prvi gol za reprezentaciju.
Maroko je do kraja utakmice pokušavao da postigne pogodak, u četvrtom minutu nadoknade imao je dobru priliku ali je Kunde pred samim golom zaustavio šut Abderazaka Hamalaha. Do kraja nije bilo prilika, pa se Francuska drugi put uzastopno plasirala u finale Mundijala, a Maroko će igrati utakmicu za treće mesto.
Maroko je prva afrička reprezentacija u polufinalu u istoriji svetskih prvenstava, a u subotu od 16 časova igraće utakmicu za treće mesto protiv Hrvatske.

Francuska u finalu Svetskog prvenstva
Francuska i Maroko igraju u drugom polufinalu Svetskog prvenstva u Kataru. Ako se za aktuelnog svetskog prvaka očekivalo da se nađe u završnici turnira, onda je plasman Maroka među četiri najbolja tima senzacija nad senzacijama.
U 5. minutu Ernandes iz gužve postiže pogodak za vođstvo Francuza.
U 17.minutu Žiru posle prodora pogađa stativu.
U 35. minutu Žiru posle dodavanja Mbbapea propušta gotovo idelanu šansu da povisi vođstvo.
Marokanci ne samo da se brane nego imaju i šanse. Pred kraj poluvremena makazicama je šutirao El Jamik ali je Loris krajljim naporom spasio mrežu. A pred sami kraj prvog dela još dve šanse Marokanci propuštaju.
Početak drugog poluvremena obeležila je povreda Mbapea koji je nekoliko minta bio van terena i dve šanse Marokanaca iz kojih nisu postigli golove na sreću Francuza. Okršaji su žestoki i obe ekipe se bore za svaku loptu.
Od početka meča Francuzi su imali 11 šuteva u okvir gola a Marokanci 7.
U 78. minuti Kolomunjaji iz blizine plasira loptu u mrežu Marokanaca za 2:0.

Pobednik će se u finalu sastati sa Argentinom, dok poraženog čeka okršaj za treće mesto sa Hrvatskom.
Za glavnog sudiju duela Francuske i Maroka imenovan Meksikanac Sezar Arturo Ramos. U Kataru je jednom već sudio Marokancima u pobedi nad Belgijom od 2:0. Arbitru iz Meksika pomagaće zemljaci Alberto Morin i Migel Ernandes, dok je četvrti sudija Hesus Valencuela iz Venecuele. U VAR sobi biće Kanađanin Dru Fišer i Kolumbijac Nikolas Galo.
Sastavi
Francuska (4-2-3-1): Ljoris - Kunde, Varan, Konate, Ernandes - Fofana, Čuameni - Dembele, Grizman, Mbape - Žiru.
Maroko (5-4-1): Bono - Hakimi, Ožer, El Jamik, Sais, Mazraui - Zijeh, Amrabat, Unahi, Bufal - En Nesiri.

Povratna karta 11.000 dolara od Argentine do Katara za finale SP
Argentinski nacionalni avio prevoznik zakazao je dva dodatna leta iz Buenos Ajresa za Dohu kako bi prevezao navijače na finale Svetskog prvenstva u fudbalu.Oba leta su brzo rasprodata. Prvi polazi iz glavnog grada Argentine u petak ujutro, a karte za taj let su rasprodate za pola sata nakon pobede reprezentacije Argentine nad Hrvatskom od 3:0 u utorak u meču polufinala.
Karte za drugi let koji polazi u petak uveče, puštene su u prodaju u sredu ujutru i rasprodate su u roku od nekoliko sati, navodi se u saopštenju nacionalne avio kompanije.„Uspeli smo da stignemo do završne faze ove uspešne operacije zahvaljujući pobedama nacionalnog tima koji nam je omogućio da zakažemo nove letove”, rekao je predsednik avio kompanije Pablo Ćerijani.„Moramo da ih podržimo i u poslednjoj utakmici i nadamo se da ćemo vratiti titulu svetskog prvaka kući”, dodao je on.
Avio kompanija je prodala 540 povratnih karata za dva leta, od kojih je svaka koštala 11.000 dolara.
Letovi traju 19 sati sa stajanjem za dopunu goriva u Rimu. Nacionalna avio kompanija je obezbedila ukupno 12 letova za Svetsko prvenstvo.
Argentina će u finalu igrati protiv pobednika polufinalnog meča Francuska - Maroko. Finale je u nedelju od 16 časova na stadionu Lusail.

Fudbalska groznica u Maroku i Francuskoj, biće uzavrelo veče
Francuska i Maroko se prvi put večeras sastaju u takmičarskoj utakmici. Poslednji put, pre 15 godina u prijateljskoj utakmici u Sen Deniju, bilo je 2:2.
Proboj Maroka do polufinala Svetskog prvenstva ima nestvarne elemente. Utakmicu za utakmicom u Kataru, severnoafrička ekipa je pobeđivala favorizovane protivnike. Trijumfi su doveli do euforije u gradovima širom Maroka, ali slavi i čitav arapski svet.
Zbog političkih prilika i mnogo emigranata Maroka u Francuskoj, procene su da će biti nemirno i uzavrelo veče.
Oko 10.000 policajaca i žandarma, uključujući 5.000 u Parizu i okolini, biće večeras raspoređeno u Francuskoj zbog utakmice Francuska-Maroko na Svetskom prvenstvu u Kataru, saopštilo je francuski ministar unutrašnjih poslova Žerald Darmanen.
Sada, u polufinalu Svetskog prvenstva Francuska će biti oslabljena neigranjem veziste Adrijena Rabioa koji je igrao svih pet utakmica na ovom šampionatu. Četiri je startovao i jednom je ušao sa klupe.
Bio je jedan od najbitnijih igrača aktuelnog svetskog šampiona tokom grupne faze, a odlično je igrao i u dva meča nokaut faze. Na ovom prvenstvu upisao je gol i asistenciju, na meču protiv Australije.
Sada, izgleda da neće biti u ekipi.
Prvo je najavljeno da Rabio neće startovati utakmicu, a poslednja informacija je da uopšte nije ni došao na stadion.
Umesto njega će meč početi Jusuf Fofana iz Monaka.
Selektor Maroka Regragi je svoj tim predstavio kao poslovično dobre momke u holivudskoj drami.
- Učinili smo naš narod i naš kontinent tako srećnim i ponosnim. Kada gledate Rokija, želite da navijate za Rokija Balbou i mislim da smo mi Roki na ovom Svetskom prvenstvu. Mislim da je sada svet uz Maroko - rekao je.

Mesi: Finale je moj poslednji meč na Svetskim prvenstvima
Kapiten reprezentacije Argentine Lionel Mesi saopštio je da će finale Svetskog prvenstva u Kataru biti njegova poslednja utakmica kada je u pitanju to takmičenje.
"U nedelju ću igrati svoj poslednji meč na Svetskom prvenstvu", istakao je Mesi..
Za Mesija će to ujedno biti i poslednja šansa da Argentini donese naslov svetskog prvaka i uzme jedini trofej koji mu nedostaje u karijeri. Mesi bi sa titulom Svetskog prvaka postao jedan od najboljih fudbalera svih vremena.
Argentinu će u finalu čekati pobednik meča Francuska - Maroko, a utakmica je na programu u nedelju od 16 časova.
Podsetimo, Mesi je za Argentinu debitovao 2005. godine. Od tada je upisao 171 meč i 96 golova, uključujući i jedan protiv Hrvatske u polufinalu SP u Kataru.
Do sada, najveći reprezentativni uspeh Mesija bilo je osvajanje Kopa Amerika prošle godine kao i finale Svetskog prvenstva 2014. u Brazilu kada je njegova reprezentacija poražena od Nemačke u finalu.

Benzema stiže u Katar ako se Francuska plasira u finale SP
MADRID - Fudbaler Reala Karim Benzema dobio je dozvolu madridskog kluba da prisustvuje finalu Svetskog prvenstva u Kataru, ako reprezentacija Francuske večeras u polufinalu Mundijala pobedi Maroko, prenosi „Mundo deportivo”.
 Benzema se povredio na treningu nacionalnog tima 19. novembra i to dan uoči početka Mundijala, a prva dijagnoza je pokazala da mu predstoji pauza od tri nedelje. On je ostao na spisku francuske reprezentacije, pošto je selektor „trikolora” Didije Dešan odlučio da ne pozove zamenu za napadača Reala, koji je nedavno dobio „Zlatnu loptu”.
Francuski fudbaler se prošle subote priključio treninzima Reala, a „trikolori” će večeras igrati u polufinalu SP sa Marokom. Prvi finalista je selekcija Argentine, koja je sinoć pobedila Hrvatsku 3:0. Španski mediji navode da će Benzema da dobije zlatnu medalju, ako se Francuska plasira u finale i osvoji titulu svetskog šampiona, jer je zvanično na spisku „trikolora” za Mundijal u Kataru, prenosi Tanjug.

Hoće li Francuska ostati bez dva važna igrača pred utakmicu protiv Maroka: To bi bio veliki udarac
Francuski fudbalski reprezentativci Dajo Upamekano i Adrijen Rabio propustili su zbog bolesti današnji trening "nacionalnog tima" u Dohi, prenosi "Ekip".
Upamekano ima upalu grla zbog čega nije trenirao ni u ponedeljak, dok se Rabio prehladio.
Francuski mediji tvrde da bi dvojica standarnih prvotimaca "trikolora" mogla da propuste sutrašnje polufinale Svetskog prvenstva u Kataru protiv Maroka.
"Eventualni izostanak dvojice važnih fudbalera bio bi veliki udarac za selektora Didijea Dešana. Oni su bili starteri u dosadašnjem delu Mundijala. Upamekano je komandovao odbranom, dok je Rabio pokrivao veliki deo sredine terena. Upamekana bi mogao da zameni štoper Liverpula Ibrahim Konate, a Rabioa vezni igrač Monaka Jusuf Fofana", navodi "Ekip", prenosi Tanjug.
Francuski mediji navode da je Aurelijen Čuameni odradio današnji trening, pošto se oporavio od povrede. Utakmica između Francuske i Maroka biće odigrana sutra od 20 sati. U prvom polufinalu Mundijala večeras će igrati Argentina i Hrvatska.

Đoković čestitao Mesiju i Argentini, imao i posebnu poruku za Hrvate
Najbolji srpski teniser Novak Đoković čestitao je na društvenoj mreži Instagram Lionelu Mesiju i Argentini plasman u finale Mundijala u Kataru.
Đoković je čestitao i reprezentaciji Hrvatske, kako je naveo na još jednom sjajnom prvenstvu.
Argentina je u prvom polufinalu savladala Hrvatsku 3:0 i plasirala se u svoje šesto finale u istoriji. Hrvtaska koja je pre četiri godine u Rusiji bili vicešampion, ponovo je među četiri najbolje selekcije na Svetskom prvenstvu.
Đoković je ranije najavio da će uživo posmatrati finale Svetskog prvenstva u Kataru, gde će se za titulu, u nedelju od 16 časova, boriti Argentina i pobednik drugog polufinala između Francuske i Maroka.

U Zagrebu spremaju doček fudbalerima Hrvatske
Hrvatska će fudbalsku reprezentaciju sa Svetskog prvenstva u Kataru dočekati u nedelju poslepodne u Zagrebu, potvrdila je portparol gradske uprave Dinka Živalj za zagrebačke medije.
Hrvatska u subotu igra utakmicu za treće mesto na Svetskom prvenstvu, nakon što je sinoć izgubila u polufinalu od reprezentacije Argentine rezultatom 3:0. Protivnika hrvatskoj reprezentaciji za meč u subotu odrediće večerašnja utakmica između Francuske i Maroka.
Reprezentativci Hrvatske bi u Zagreb trebalo da doputuju u nedelju popodne, kada će se sa Aerodroma na Plesu uputiti ka centru Zagreba.
Razgovori Grada s HNS-om oko dočeka traju danima, a u planiranje dočeka uključena je i policija. Pripreme za doček na Trgu bana Jelačića počele su već ove sedmice, kada su užurbano uklonjeni božićni novogodišnji ukrasi i postavljen veliki ekran sa kojeg su građani sinoć pratili meč sa Argentinom. Sa ovog trga će i u subotu građani moći da gledaju utakmicu za bronzanu medalju, prenosi Tanjug.
Gradonačelnik Zagreba Tomislav Tomašević rekao je juče da će, bez obzira na rezultat sinoćnje utakmice sa Argentinom, "Vatreni" u Zagrebu biti dočekani u ponedeljak.

Svetski prvak protiv senzacije
Francusku, svetskog prvaka, u polufinalu su videli svi, a Maroko niko. „Galskim petlovima” su pre Mundijala date najveće šanse za trijumf, čak i pošto su zbog povreda golgetera Karima Benzeme ostali bez pomoći dobitnika „Zlatne lopte” u osvit njihovog iskušenja da budu prva reprezentacija sa sačuvanim prestolom posle trijumfa Brazila u Čileu 1962 (i Italija dvostruki uzastopni osvajač 1934. i 1938). Od toga ih dele dva koraka. Večeras (20 časova) igraju sa senzacijom u Kataru.
Draž svetskog prvenstva jeste i u tome da i timovi iz treće klase nadahnutom igrom, očvrslim samopouzdanjem i familijarnom bliskošću između igrača steknu simpatije višemilionskog auditorijuma dok pred njima drugi padaju kao snoplje. Bez respekta prema bilo kome Marokanci, koji su u Meksiku 1970. pod selektorom Blagojem Vidinićem doneli Africi prvi bod, postali su i prvi polufinalisti sa svog kontinenta.
Do četvrtfinala, isto kao velika iznenađenja, dolazili su Kamerun 1990, Senegal 2002. i Gana 2010. godine. Njihovi selektori uvek su bili stranci: Kamerunce je predvodio sovjetski trener Valerij Nepomnjašči, Senegalce Francuz Bruno Metsi, a Ganjane naš Milovan Rajevac. Tek je Valid Regragi postao prvi Afrikanac među osmoricom, a sad i jedini među poslednjom četvoricom. Kao i Nempomnjašči 1990. i Metsi 2002. imaće priliku da se nadmudruje sa selektorom svetskog šampiona. Njegova dva prethodnika su bili uspešni, priređujući neočekivane pobede na otvaranju mundijala: Kamerun je savladao Argentinu, a Senegal Francusku, i jedni i drugi sa 1:0.
 Mi ne samo da želimo ulazak u finale nego bismo i titulu da uzmemo. Spremni smo na sve zbog tog cilja. Igraćemo u polufinalu s neverovatnom energijom jer smo došli u, sva je prilika, neponovljivu šansu da budemo svetski prvaci. I nismo umorni. Videćete koliko još možemo da trčimo – okuražen je Regragi, naslednik nekadašnjeg jugoslovenskog reprezentativca Vahida Halilhodžića, koji je Marokance uspešno sproveo kroz kvalifikacije, ali je odstupio zbog nepomirljivog sukoba s glavnim igračima, a njima je novi selektor dao punu slobodu.
Regragi je igrao desnog beka u nekoliko francuskih klubova za više od deset godina karijere u Francuskoj (1998–2009).
 Imam dvojno državljanstvo. Igranje protiv Francuske za mene je veliko zadovoljstvo, čak i čast, ali moja ambicija je uvek pobednička. Pogotovo kad je protivnik najbolji na svetu.
Marokanski selektor smatra da njegova reprezentacija doprinosi da se izmeni mentalitet Afrike. Da je drukčije, on bi već bio prezadovoljan ulaskom u polufinale i sa zasićenim ličnim ambicijama, ali želi da njegov pogled bude uzor za ceo kontinent.
 Ako bismo bili srećni što smo igrali u polufinalu, ne bih bio zadovoljan. Hoću u finale. Uoči Mundijala imali smo jedan odsto šansi za titulu, a sad već 12 odsto. To je uočljiv napredak. Nadam se da će nas Francuska potceniti. U suprotnom, biće nam vrlo teško.
Kad je Maroko u osmini finala na penale izbacio Španiju, njen Rodri je kritikovao neangažovanu igru protivnika, tvrdeći da afrički tim ne čini ništa već samo čeka grešku rivala.
 Igraćemo i u polufinalu najbolje što možemo. Španci su protiv nas procentualno imali ogroman posed lopte, ali to udaljava od stvarnosti. Naravno da možeš da imaš kontrolu nad loptom sa igračima koji su odlični tehničari, ali to nije delotvorno bez stvaranja šansi. Dešan je, recimo, razumeo šta treba raditi s Francuskom 2018. godine. Hajde da prestanemo da obraćamo pažnju na statistiku. Ako bi to i dalje bilo glavno, zamoliću predsednika Fife Infantina da doda bod svakom ko drži loptu u nogama najmanje 60 odsto vremena u utakmici – ironičan je Regragi, čiju je bravu od pet suparnika otključala samo Kanada.
Francuski selektor Didije Dešan ima to u vidu.
 Kako dati gol Maroku? Potrudićemo se da pronađemo put. Činjenica je da Maroko ima igrače koji znaju da se umešno brane i da racionalno organizuju svoj poslednji bedem. Čudesnog recepta za sigurno pobedu nema. U svojoj karijeri sam odavno shvatio da je suština prilagoditi se što je bolje moguće na okolnosti s kojima sam suočen. Mi svakako moramo, branili se oni i s desetoricom, da im stvorimo poteškoće. Moja filosofija je da uvek mora da se bude opasan po gol protivnika – jasan je Dešan.
Njega ne zanima istorija političkih odnosa dve zemlje, s obzirom na to da je Maroko bio pod francuskom upravom od 1912. do sticanja nezavisnosti 1956. godine.
 To mora da ostane fudbalska utakmica i ništa više. Ako i bude strasti, a biće ih, neka budu u igri i zbog igre. Kao sportista volim da sam u granicama sporta, a i moji igrači takođe – rekao je Dešan, predočavajući da su Rabio i Upamekano propustili poslednji trening zbog bolesti.
Francuski kapiten golman Igo Loris nije ravnodušan na rezultate Maroka.
 Čovek ne može a da se ne divi reprezentaciji koja na svetskom prvenstvu izbaci i Španiju i Portugaliju. To je tako i zbog timskog duha. Siguran sam da će atmosfera na stadionu biti naklonjena Maroku, jer dolazi iz arapskog sveta. Moramo da očuvamo naš mir. Siguran sam da ćemo i uspeti u tome jer imamo trenera s bogatim iskustvom i veliko poverenje u njega. Nadam se da idemo u finale.
Francuska i Maroko se prvi put sastaju u takmičarskom meču. Kad su se sreli prethodni put, u prijateljskoj utakmici u Sen Deniju pre 15 godina, bilo je 2:2. Dve reprezentacije, po sili položaja njihovih zemalja na mapi sveta, imaju i istoriju susreta na Igrama Sredozemlja, ali tada timovi nisu s glavnim reprezentativcima nego s onima koji bi trebalo da se dokažu pre nego što pređu prag državnog tima ili čak s amaterima, kao kad su dolazili Francuzi.

Modrić: Utakmicu je prelomio nepostojeći penal
DOHA - Kapiten fudbalske reprezentacije Hrvatske Luka Modrić izjavio je posle poraza u polufinalu Svetskog prvenstva, da je Argentina zaslužila da bude u finalu, ali i da je meč prelomio penal.
„Nažalost, dogodio se poraz. Nismo hteli da izgubimo, ali moramo čestitati protivniku. Zaslužili su da budu u finalu kada se pogleda cela utakmica. Bili su bolji, iako je sada teško komentarisati i utakmicu i reći nešto pametno ovako vruć”, izjavio je Modrić, a prenela Hina.
„Nažalost, nismo u finalu. Imamo utakmicu za treće mesto i treba da se dobro pregrupišemo, pre svega mentalno i da pokušamo da osvojimo bronzu”, rekao je Modrić.

(EPA-EFE/ANTONIO BAT)

„Nije bio penal kod prvog gola. U akciji pre bio je korner za nas. Nakon toga sudi nepostojeći penal, to je prelomilo utakmicu. Do tada smo igrali OK. Nedostajalo nam je da budemo opasniji u napadu, ali nismo imali problema do tog penala. Takav penal ne može da se sudi u ovakvoj utakmici. Nakon toga je došao drugi gol gde su imali sreće sa odbijanjem lopte. Posle toga je bilo teško da se vratimo”, dodao je on.
Hrvatska u subotu igra meč za treće mesto, protiv poraženog iz duela Francuska - Maroko.
„U subotu imamo veliku utakmicu, bilo bi jako važno da osvojimo treće mesto nakon svega što smo ovde napravili. Borili smo se, bila bi šteta da ispustimo to treće mesto. Moramo se skupiti i dobro odmoriti i pripremiti se mentalno za tu utakmicu”, izjavio je Modrić.
Modrić je priznao da su svi u svlačionici Hrvatske razočarani.
„Razočarani smo, išli smo utakmicu po utakmicu. Želeli smo da budemo u finalu, opet ponavljam ispred nas je još jedna važna utakmica,” poručio je hrvatski kapiten. Hrvatski junak dosadašnjeg dela Svetskog prvenstva golman Dominik Livaković samo je kratko dobacio.
„Sve te videli, šta da vam kažem”, rekao je odgovorivši na pitanje da li je bio penal.
„Ma kakav jedanaesterac,„ rekao je utučeni Livaković, prenosi Beta.
</div>
<div id="zdravlje">
Gladovanje je zdravo
U poslednjih godinu dana pojavila se nova zvezda dijeta, koju sprovodi najveći deo naših građana, a reč je o čuvenoj autofagiji, upozorio je profesor Medicinskog fakulteta, dr Branko Jakovljević, specijalista ishrane.
 – Ova dijeta se samo kod nas tako zove i uvek se pominje neki Japanac koji je za autofagiju dobio Nobelovu nagradu. Međutim, mnogo je pravilnije ovu dijetu zvati povremenim gladovanjem, kako o njoj govori ceo svet. To nije ništa novo, jedino je sada ona popularnija – kazao je dr Jakovljević na nedavnom 8. Kongresu o hipertenziji održanom u Beogradu.
Čuvena pet-dva dijeta
On je objasnio da se ova dijeta može sprovoditi u više oblika. Prvi bi bio potpuni dnevni post: određenih dana u nedelji, a to može biti i nekoliko vezanih dana, ništa se ne jede. I odmah je dodao da to nije lako sprovoditi.
– Međutim, modifikovani režim posta nekako je lakše izvesti. To podrazumeva da se tokom određenog broja dana u nedelji, koji nisu uzastopni, sprovodi dijeta sa smanjenim kalorijskim unosom – obično to bude oko 600–700 kalorija. To je čuvena dijeta pet-dva, gde se dva dana u nedelji savetuje takva ishrana.
Kod nas je, kako je objasnio dr Jakovljević, najpopularniji i najzastupljeniji vid vremensko ograničeno hranjenje, pri čemu se savetuje da se 12, 14, ili 16 sati tokom dana ne uzima hrana.
U svetlu ove dijete zanimljiv je i verski post. Po objašnjenju stručnjaka, naš pravoslavni post ne ide u pravcu gladovanja, više ide u smeru eliminacije određenih namirnica, ali je zato ramazanski sveti post nekako bliži ovoj ideji gladovanja.
– Vernici tokom ramazanskog posta zaista prave duge periode bez hrane od ranog jutra, pre svitanja pa sve dok ne padne mrak, apsolutno ne jedu ništa. To je u osnovi i autogfagije koju ovih dana toliko hvalimo u Srbiji – primetio je on.
Dr Jakovljević je dao odgovor na pitanje da li ovakva dijeta ima zdravstvenog opravdanja i da li se može savetovati kao način lečenja određenih bolesti, a zadržao se na efektu ove dijete na povišeni krvni pritisak.
Zanimljiva studija iz 2019. godine gde su ispitanici podeljeni u četiri grupe: jedna je gladovala pet dana, druga 10, treća 15 i četvrta 20 dana. Svi su bili pod stručnim nadzorom lekara.
Inače, tako dugi periodi gladovanja nisu novost savremenog doba. Krajem 19. i početkom 20. veka postojale su brojne klinike za gladovanje u gotovo svim zemljama, a Rusi su tu imali najviše uspeha. Jednostavno, tada nije bilo lekova za mnoge bolesti i koristili su gladovanje kao jedan kvalitetan način da se bolesti leče.
Dakle, koji je bio rezultat studije i dugotrajnog gladovanja?
– Prvi efekat je jasan i to je gubitak na težini. Procenjeno je da su ljudi koji su gladovali 20 dana izgubili preko 10 kilograma. Dolazi i do izuzetno značajne korekcije vrednosti i donjeg i gornjeg pritiska. Ono što je vrlo upadljivo jeste da se pozitivan efekat beleži već posle pet dana gladovanja. Stiže se do idealnih vrednosti krvnog pritiska, koje se održavaju i u narednim danima gladovanja – objasnio je lekar.
On je ukazao da ljude koji se kolebaju da li da se upuste u ovu dijetu plaši loše raspoloženje tokom gladovanja, pad energije.
– Druga studija uči nas da to apsolutno nije tako: već posle dva do tri dana, kada se uđe u ketozu, mozak se izbistri, dobija se jedna posebna energija. Ali nije lako gladovati 20 dana, iako smo mogli na našim televizijama da vidimo vrlo poznatu osobu, koja ide od jedne do druge televizije i objašnjava kako ona već 33 dana gladuje, ne jede ništa i daje savete gledaocima, što je krajnje pogrešno. Jer svako gladovanje duže od dva dana apsolutno ne bi smelo da se sprovodi bez nadzora stručnog lekara, koji razume šta se sve u organizmu dešava u tom periodu gladovanja – upozorio je profesor Jakovljević.
Takođe je naglasio da postoje grupe koje ne bi trebalo da se odriču hrane u dugom vremenskom periodu. To su trudnice, dojilje, deca, tinjedžeri, osobe koje boluju od dijabetesa tipa jedan, osobe koje boluju od poremećaja ishrane i još nekih bolesti.
 – Zdravo je, dobro je, ali postoje mnoge osobe koje ne bi mogle da se priključe ovom načinu ishrane – poručio je dr Jakovljević.

Bez ekstremnih rešenja
On je pomenuo i studiju objavljenu pre dva meseca, koja je, kako je rekao, lekarima mnogo olakšala stvar jer je pokazala da nema potrebe za nikakvim ekstremnim gladovanjem, već je dovoljno samo proširiti period tokom dana kada se hrana ne uzima.
– Reč je o studiji koja je pratila dve grupe ispitanika. Dve grupe su u pitanju, jedna je hranu uzimala u okviru 12 sati, a narednih 12 sati je bilo bez hrane. Druga grupa je jela bez ograničenja. Rezultati su pokazali da nije bilo razlike u težini, što će obeshrabriti naše poklonike autofagije, ali je dijastolni, donji pritisak pokazao statistički značajan pad – ukazuje dr Jakovljević.
On je pojasnio i mehanizam koji utiče na pad vrednosti krvnog pritiska:
– Studija iz 2005. godine prva je objasnila da je zapravo suština u insulinu. Insulin je taj koji će doprineti i korekciji hipertenzije. Brojni su mehanizmi kojima insulin utiče na krvni pritisak.
Daš dijeta
Prof. dr Branko Jakovljević podseća kako se svake godine u svetu održava svojevrsno takmičenje za najbolju dijetu, nešto poput Evrovizije, i u medijima se o tome naširoko piše. Tako će uskoro, u ovo doba godine, biti izglasana i najbolja dijeta za naredni period. Organizatori tog takmičenja tvrde da pobednika biraju stručnjaci, mada nije poznato o kojim se to ekspertima radi. Poslednje četiri godine nova najbolja dijeta postala je mediteranska ishrana.
– Pre toga, osam godina zaredom je daš dijeta bila proglašavana najboljom. Zaista, daš dijeta je izuzetno značajna, dizajnirali su je 1986. stručnjaci s ciljem da naprave plan ishrane koji će uticati na korekciju povišenog krvnog pritiska. I to je jedna od retkih namenskih dijeta, dizajniranih za jednu bolest. Međutim, praksa je pokazala da je ona efikasna i kod bolesti bubrega i masne jetre, dijabetesa. Prema preporukama američkog udruženja očekuje se da se gornji, sistolni pritisak koriguje za 11 milimetara živinog stuba. To nije malo i taj efekat otprilike postiže i jedan kvalitetan antihipertenzivni lek. Reč je o dijeti bogatoj voćem i povrćem, mlečnom proizvodima s niskim procentom masti, integralnim žitaricama. Kao i svi druge i ova dijeta se jako „plaši” zasićenih masti pa se insistira da njihov unos bude što niži. Takođe je umeren i unos proteina – objasnio je dr Jakovljević.

Ako birate slaniju hranu, telo vam nešto poručuje
Iako so ima lošu reputaciju kao sastojak sa kojim treba biti oprezan, ipak je neizostavan deo ishrane. U slučaju da osetite da vam telo žudi za ovom namirnicom više nego uobičajeno, možda postoji dobar razlog. 
Natrijum i hlorid su dva esencijalna elektrolita koja se kombinuju i formiraju kuhinjsku so. Ovi hranljivi sastojci takođe igraju važnu ulogu u ravnoteži tečnosti u organizmu, Ph krvi i funkciji nerava. Ako vaše telo daje signal da mu je so potrebna više nego inače to može biti način na koji vam pokazuje da je došlo do deficita ovog minerala, ali govori i o lošim navikam u ishrani i statusu hormona u organizmu. 
Dehidracija
Pošto su natrijum i hlorid neophodni za ravnotežu tečnosti u telu, dehidracija može izazvati potrebu za više soli. Ovo je način vašeg tela da vas natera da jedete ili pijete više natrijuma i hlorida koji mogu da pomognu da poboljšate status hidratacije.
PMS
PMS može da izazove niz simptoma, i dok neki mogu primetiti emocionalnije simptome kao što su promene raspoloženja, drugi mogu takođe primetiti promenu apetita i žudnje za određenom poznatom hranom. Iako ne postoji dobro utvrđena teorija zašto se to dešava, smatra se da fluktuirajući hormoni igraju važnu ulogu.
Stres
Još jedno stanje u kojem su uključeni hormoni može biti razlog zašto žudite za solju - stres. Glavni hormon koji pomaže vašem telu da se nose sa stresom zove se kortizol. Ovaj hormon se oslobađa iz vaših nadbubrežnih žlezda kao odgovor na stres i menja telesne funkcije, krvni pritisak, otkucaje srca, pa čak i korišćenje glukoze.
Jedna studija sugeriše da ljudi sa višim nivoom natrijuma u ​​krvi, takođe poznatim kao hipernatremija, oslobađaju manje kortizola kada dožive stres.
Neravnoteža elektrolita
Sve što može uzrokovati da izgubite više tečnosti nego obično, kao što je vežbanje, toplo vreme ili visoka temperatura, povraćanje, dijareja, može dovesti do neravnoteže elektrolita. Uz gubitak telesnih tečnosti koji možete doživeti u ovim uslovima, gubite i vredne elektrolite, kao što je natrijum, što onda često dovodi do žudnje za solju.
</div>
<div id="kolumna">
Velika Rudoka, najviši planinski vrh Srbije
U udžbenicima geografije, statističkim publikacijama, kao i u nekim drugim pisanim materijalima, dugo godina je za najviši planinski vrh Srbije uvažavana Đeravica (2.655 m) na Prokletijama. Posle razgraničenja između nekadašnje Savezne Republike Jugoslavije i Republike Makedonije, nadležna služba Ministarstva unutrašnjih poslova Republike Srbije, na osnovu savremenih merenja, utvrdila je da je najviši planinski vrh Republike Srbije Velika rudoka (2.660 m) na Šar-planini.
Veoma dokumentovan rad na ovu temu, u časopisu Srpskog geografskog društva „Globus”, broj 45, za 2020. godinu, na stranama od 71 do 84, objavio je Sava Stanković, predstavnik Grupe za granice Ministarstva unutrašnjih poslova Republike Srbije. Reč je o čoveku koji do najfinijih detalja, iz knjiga, planova, katastra, topografskih karata i sa terena poznaje granice naše zemlje.
Pregovori o određivanju državne granice između Republike Srbije i sadašnje Severne Makedonije bili su dugotrajni i sistematski. Gospodin Sava Stanković piše da je od 2. septembra 1996. do 15. februara 2001. godine održano 14 sednica. Citiramo deo izložen u časopisu „Globus”: „Zajednička diplomatsko-ekspertska komisija za utvrđivanje protezanja i opis državne granice između (tadašnjih) Savezne Republike Jugoslavije i Republike Makedonije, pošla je od predloga dveju strana za protezanje granične linije, koje je svaka strana nezavisno sačinila imajući pritom u vidu opšteprihvaćene metode i principe o utvrđivanju međudržavnih granica i u skladu s dogovorenom koncepcijom i metodologijom primene međunarodnog ugovora o utvrđivanju zajedničke državne granice.”
Velika Rudoka je jedan od najviših vrhova na Šar-planini. Nalazi se 70 metara jugoistočno od trigonometrijske kote 538 i dostiže nadmorsku (apsolutnu) visinu od 2.658,54 metra. Pored toga što je najviši u Republici Srbiji, ubraja se u pet najviših vrhova Šar-planine kao celine. Gospodin Sava Stanković piše da je „vrh Velika rudoka, kao najviši u Srbiji i jedan od najviših na Šar-planini, često cilj domaćih i stranih planinara, koji uspon mogu da obave sa srpske strane, iz Restilice i Broda (Prizrenski Brod), najjužnijeg dela u AP Kosovo i Metohija, ili iz Severne Makedonije, iz sela Bogovinje”.
Pisac dokumentovanog članka poručuje i sledeće: „Neophodno je da se dosadašnji naučni, stručni i statistički podaci izmene i za najviši vrh Republike Srbije zvanično proglasi Velika rudoka na Šar-planini s nadmorskom visinom 2.660 metara, a ova izmena uvrsti u sve zvanične dokumente, pre svega u Statistički godišnjak Republike Srbije, izdanja Republičkog zavoda za statistiku Srbije”. U vezi s tim, predlaže da se konsultuju Geografski institut i Institut za srpski jezik SANU, Geografski fakultet, Vojnogeografski institut, Republički geodetski zavod i Planinarski savez Srbije.
Pored Velike Rudoke, na Šar-planini, prema rezultatima izloženim na stranicama časopisa „Globus”, postoji još 19 vrhova viših od 2.530 metra, koji su poimenice predstavljeni u tabeli. Uspon planinske mase Šar-planine i složena horizontalna i vertikalna raščlanjenost reljefa čine je turistički i alpinistički veoma privlačnom.
Stevan M. Stanković,
profesor

Međunarodni sporazumi i narušeno poverenje
Posle izjave bivše kancelarke Nemačke Angele Merkel da je Minskim sporazumima kupljeno vreme za Ukrajinu da ojača, više ništa ne može da bude isto u međunarodnim političkim odnosima. Poverenje je ozbiljno narušeno, ako ne i uništeno, jer je dugogodišnja najuticajnija ličnost Evrope, cenjena u celom svetu i neprikosnoveni lider u svojoj zemlji, priznala da se zapadni centri moći nečasno ponašaju i da njihovi parafi na međunarodnim dokumentima imaju značaj samo dok njima odgovara. Ova „politička bomba” posebno je odjeknula u javnosti naše zemlje, koja je već dugo žrtva tog nečasnog karaktera zapadnih moćnika prema Srbiji u vezi s Kosovom i Metohijom, koji se manifestuje dvojakim standardima, licemerjem, cinizmom, obmanama, uz pritiske, pretnje i ucene i, zašto ne reći – podsticanjem Prištine da ignoriše dokumenta na kojima su potpisi njihovih zvaničnika, ali i Evropske unije. I prećutno im odobrava zulum i teror koji čine nad srpskim življem.
Ako se iz Brisela neko oglasi zna se, reč je o „dve strane”, a svedoci smo poslednjih dana i osude samo Srba jer više ne žele da trpe zulum Albina Kurtija. On ponavlja da Briselski sporazum ne postoji, zahtev Beograda za formiranje ZSO naziva „detinjastim” i otvoreno govori da od toga nema ništa. Pogazio je i Vašingtonski sporazum. Zapad na sve to ćuti: EU, jer bi htela da sve počne ispočetka, da se zanemari Briselski sporazum i ono što nije sprovedeno, a to je ZSO, i da ga „uglavi” u nešto novo što se zove, kako mediji pišu, „nemačko-francuski” predlog, pri čemu se uglavnom pominje tzv. ustavni sud Prištine, koji ZSO vidi kao neku nevladinu organizaciju ili društvo građana. Ni Vašington se ne oglašava, iako je u Beloj kući potpisan papir kojeg se Srbija dosledno pridržava.
Imajući u vidu Briselski sporazum, iza kojeg je najdirektnije stala EU, i vašingtonski dokument, iza kojeg je stala tadašnja američka administracija predvođena predsednikom SAD, po analogiji se može zaključiti (imajući u vidu priznanje Angele Merkel u vezi s Minskim sporazumima) da je pristup EU i Zapada isti i u pomenutim dokumentima: da je u slučaju Briselskog sporazuma ideja bila da se ojača tzv državnost Kosova, a da se posle primenjuju neke mere i pod pritiskom od Beograda isposluju neka rešenja kao nametnuta, a da se Srbija slomi. To je u poslednje vreme sve snažnije, a nije počelo od juče.
Zapadne sile su od 1999. počele da krše rezolucije i sporazume donete u UN. Prvo je Unmik, a kasnije Euleks, mnoge nadležnosti preneo na prištinske institucije, iako na to nije imao pravo, da bi se stiglo do opremanja vojnih snaga Prištine, što je kršenje Rezolucije 1244 SB UN i Kumanovskog sporazuma.
Zahtev Srbije da se sprovede samo što je potpisano, što je utemeljeno na međunarodnom javnom pravu, nailazi na ocene Kurtija kojima se ponižava srpski narod prema kojem se iz dana u dan pojačava teror. Specijalci Rosu ulaze na sever Kosova i Metohije uprkos potpisanim dokumentima da to mogu da čine samo uz dozvolu četiri gradonačelnika (koji još nisu predali svoje funkcije novoizabranima – dakle i dalje postoje) i Kfora.
Kfor se poslednjih dana otvoreno svrstava na stranu kosmetskih Albanaca, iako je pod jurisdikcijom UN zadužen za obezbeđenje sigurnosti življa u ugroženim područjima. Tako „zaluta” u vrtić u Leposaviću, a odmah zatim se s dugim cevima i oklopnim vozilima u istom objektu pojave i specijalci Rosu. S dugim cevima i prstima na obaračima, uz asistenciju Kfora, oduzima se vino srpskog proizvođača. Hapsi se bivši policajac Kosovske policije pri povratku iz Raške na šta Srbi dižu barikade, a iz Brisela poručuju da odmah moraju da se uklone. To što su specijalci Rosu neovlašćeno ušli na sever Kosmeta, zvaničnicima EU ne smeta. Oni samo opominju Srbe da sklone barikade.
Rosu uz duge cevi zauzima jezero Gazivode, skidaju se i cepaju srpske zastave. A Zapad ćuti. Sve je to suprotno Briselskom sporazumu koji je potpisala EU, dakle – Zapad. Srbija je prinuđena da zatraži da se po Rezoluciji 1244 oko hiljadu vojnika vrati na Kosovo, što iz Prištine nazivaju pretnjom ratom.
Ako se ovako ponašaju Kurti i zvanična Priština, ako ovakav odnos ima EU prema njegovom nerazumnom ponašanju, ako se pokušava da se Srbiji nametne da zaboravi ono što je potpisano, već se nudi neki novi dokument, potpuno se derogira značaj međunarodnih sporazuma i dogovora. Prevedeno na običan jezik – ne može im se verovati.
Srbija je sama, ali su na njenoj strani istina, pravda i međunarodno javno pravo. Zapadu su u aktuelnim zbivanjima usta puna međunarodnog prava, na koje se s razlogom poziva. Zato bi trebalo da ga se pridržava i u ovom slučaju.
Dragiša Petrović,
novinar i publicista, Kragujevac
</div>
<div id="gastronomija">
Džejmi Oliver kralj TV gurmanluka
Već smo navikli da na kanalu 24 kičen u bilo koje doba godine imamo barem jednu emisiju najpoznatijeg britanskog šefa kuhinje, neponovljivog Džejmija Olivera. Jednostavni recepti za obroke koje svako može lako da pripremi u svom domu tajna su Džejmijevog planetarnog uspeha, a njegova jela iz jednog tiganja postala su blagoslov za sve zaposlene roditelje i kulinare amatere. Prošlo je više od dve decenije otkako je „Goli kuvar” svojim autentičnim pristupom kuvanju zaludeo svet i od mladića iz Eseksa, koji je svet varjača i šerpi otkrio u porodičnoj kuhinji sa osam godina, postao kralj TV gurmanluka čije se bogatstvo procenjuje na 65 miliona funti. A kolika je u jednom trenutku bila njegova popularnost najbolje govori podatak da ga je britanski Kanal 4 proglasio najinspirativnijom političkom figurom 2005. kada je daleko iza sebe ostavio tada aktuelnog premijera Tonija Blera. Uporedo sa televizijskom karijerom i rukovođenjem restoranima širom sveta, Džejmi svih ovih godina radi i na podizanju svesti o značaju organske ishrane i uvođenja zdrave hrane u britanski školski sistem.
Pandemija koju je svet „odbolovao” uticala je i na poslovanje slavnog kuvara, ali čak i u atmosferi potpune izolacije, on je pronašao takozvani „karantin projekat”, kako kaže u ekskluzivnom intervjuu za „TV reviju” – da bi uposlio misli kako od istih ne bi poludeo.
Upravo zbog toga nas zanima kako izgleda Božić u domu porodice Oliver?
– Smejaćete se, ali izgleda baš onako kao na klasičnim prazničnim slikama. To je na neki način dnevnik svih prošlih Božića koji su se obeležavali u mojoj porodici generacijama unazad. Na trpezi ćete zateći sve ono što se decenijama priprema i što svi volimo. Neka od tih jela su sa godinama evoluirala, i imaju možda neke dodatke, ali kada je reč o božićnoj trpezi tu nikada nema mesta za rizik. Igram isključivo na sigurno, na proverena i klasična jela u kojima ćemo svi uživati. U tome i jeste čar Božića. On oslikava duh porodice, bliskosti i zajedništva. Sa božićnom trpezom imate samo jednu šansu da ona ispadne kako treba i ponosan sam na sve što iznesem na nju.
KOMPLETAN INTERVJU ČITAJTE U PETAK, 16. DECEMBRA U „TV REVIJI”
</div>
<div id="ekonomija">
Značajan pad proizvodnje citrusa
Prema podacima Svetske organizacije za citruse (WCO), proizvodnja ovog voća na severnoj hemisferi će pasti za 13 odsto u sezoni 2022/23. Preliminarna prognoza, koja je predstavljena na Globalnom kongresu proizvođača citrusnog voća, zasnovana je na podacima iz Egipta, Grčke, Izraela, Italije, Maroka, Španije, Tunisa, Turske i SAD.
Filip Binard, generalni sekretar ove organizacije, prokomentarisao je da se predviđa da će rod pasti na 25.958.275 tona, što je značajno smanjenje u odnosu na prethodnu sezonu.
Kako se moglo čuti, ovogodišnja proizvodnja  jedna je od najlošijih u poslednjih nekoliko sezona, uglavnom zbog klimatskih problema u vodećim izvoznim zemljama.
–Ali uprkos smanjenju proizvodnje na severnoj hemisferi, tržište citrusa je i dalje živo. Ovo je i dalje jedno od vodećih voća na svetskom tržištu – rekli su predstavnici te organizacije. Predviđeno je ukupno smanjenje proizvodnje pomorandže za 11,7 odsto, grejpfruta za 16,8 odsto, dok se, recimo, kod limuna očekuje pad od 15,7 procenata. U Evropskoj uniji se predviđa nešto veće smanjenje proizvodnje i to za oko 15 odsto, odnosno 20,9 u Španiji i Italiji, dok WCO procenjuje povećanje proizvodnje od 10,83 odsto za Grčku.
</div>
<div id="sport">
Košarkaši Zvezde protiv Armanija igraju 3.000. utakmicu od osnivanja kluba
Košarkaški klub „Crvena zvezda” odigraće sutra protiv Armanija iz Milana 3.000. meč od osnivanja, saopštili su danas „crveno-beli”.
„Naš klub u četvrtak očekuje još jedan veliki jubilej... Ovom prilikom nećemo o trofejima, duplim i trostrukim krunama, rekordnim posetama, podsećanjima da je ‘Crvena zvezda’ zaslužna za dolazak košarke na ove prostore i jednostavno - mi smo veliki klub sa bogatom istorijom.
Nećemo ni o prvoj utakmici na Kališu, našem Nebojši Popoviću, čika Bori, Cveletu, Moki, Kaponji, Vučku, pokojnom Bobanu, našim terenima u zidinama Malog Kalemegdana, svim onim brojnim trenerima, asovima koji su ponikli u dresu ‘Crvene zvezde’ već o onoj sledećoj koja donosi veliki jubilej - 3.000”, saopštila je Crvena zvezda.
„Crveno-beli” su pozvali navijače da dođu u velikom broju na sutrašnji meč 14. kola Evrolige, koji će biti odigran od 19 sati u dvorani „Aleksandar Nikolić”.
„U prethodnih 77 godina, 'crveno-beli' su odigrali 2.999 utakmica uz bilans: 1.916 pobeda, 1.071 poraz i 12 nerešenih mečeva. Dođite da ponovimo ambijent, koji je viđen u utorak u našoj kući, hali Pionir, gde je ‘Crvena zvezda’ zajedno rasla i igrala svoje utakmice još od 1973. godine kada je ta beogradska dvorana otvorena”, zaključuje se u saopštenju Crvene zvezde.

Kampaco na korak od Crvene zvezde
Real Madrid neće izjednačiti ponudu Crvene zvezde koja iznosi 1.8 miliona evra za angažovanje argentinskog košarkaša Fakunda Kampaca, prenosi Jurohups.
Real Madrid do sutra uveče ima priliku da parira ponudi beogradskog kluba ali nema naznaka da će tako postupiti.
Kampaco još uvek duguje 2.6 miliona evra Real Madridu od izlazne klauzule koja je aktivirana kada je odlazio u NBA ligu. Za sada nije poznato da li će dve strane postići dogovor, prenosi Tanjug.

Kristijano Ronaldo trenirao sa fudbalerima Real Madrida
Kapiten fudbalske reprezentacije Portugalije Kristijano Ronaldo trenirao je danas sa igračima Reala u trening kampu Valdebebas, prenosi pisanje španskih medija poznati italijanaski sportski novinar Fabricio Romano.
Ronaldo je sa selekcijom Portugalije igrao na Svetskom prvenstvu u Kataru. Portugalija je eliminisana u četvrtfinalu Mundijala od selekcije Maroka rezultatom 1:0.
Portugalski fudbaler je uoči starta Mundijala raskinuo ugovor sa Mančester junajtedom, a brojni mediji su objavili da je Ronaldo postigao dogovor sa Al Nasrom iz Saudijske Arabije. Međutim, Portugalac je demantovao ovu informaciju.
Ronaldo je igrao za Real od 2009. do 2018. godine.

Ten Hag ne zna kada će se Sančo vratiti u Mančester junajted
Džejdon Sančo ne trenira sa prvim timom Mančester junajteda i trenutno se nalazi u Holandiji gde radi sa pomoćnim trenerima engleskog kluba, izjavio je menadžer Mančester junajteda Erik ten Hag, a prenosi Skaj sport.
Engleski napadač se povredio tokom oktobra i zbog toga nije bio uvršten na spisak reprezentacije Engleske za Mundijal ali nije bio ni u sastavu Mančester junajteda tokom prijateljskih utakmica u Španiji ranije ovog meseca.
"Pokušavamo da ga vratimo, reč je o kombinaciji fizičkog i mentalnog stanja. Imao sam nekoliko razgovora sa Džejdonom i mislim da se neće vratiti ove nedelje. Na turneji u Australiji je igrao dobro, takođe i na početku prvenstva protiv Liverpula, Lestera i Arsenala. Od tada je počela da mu opada forma. Prvo sve posmatrate, a onda statistika to i potvrdi. Na početku sezone je postizao golove i upisivao asistencije, učestvovao u ključnim akcijama, zatim ga je bilo sve manje i manje u njima. Pad se ponekad dešava. I ne znate šta je uzrok. Trenutno smo u postupku istraživanja. Nisam siguran kada će se vratiti u trenažni proces“, izjavio je menadžer "crvenih đavola", prenosi Tanjug.
Mančester junajted prvu narednu utakmicu igra 21. decembra protiv Barnlija u okviru Karabao kupa.
</div>
<div id="magazin">
Mask hoće da pravi  "farme beba"
Dok ceo svet govori o prenaseljenosti planete, najbogatiji čovek sveta, šef "Tesle" i "Tvitera" udara “kontru”. Ilon Mask smatra da su fabrička porodilišta ili "farme beba" budućnost čovečanstva i da bi one mogle da pomognu rast nataliteta na Zemlji.
U skladu s tim, napravio je fusturistički film koji pokazuje izgled te “laboratorije”
U filmu koji je hit na društvenim mrežama predstavljeno je porodilište koje može da "uzgaja" do 30.000 beba godišnje unutar veštačkih materica.
Kreator filma, režiser u biotehnolog Hašem el Gaili tvrdi da se ova ideja, iako je reč o videokonceptu, zasniva na 50 godina revolucionarnog naučnog istraživanja koje su sproveli naučnici sveta.
U filmu je prikazana jedno takvo buduće porodilište sa hiljadama fetusa koji se razvijaju u posebnim kapsulama sa kontrolisanom temperaturom i pupčanom vrpcom pomoću koje se hrane i dišu.
Tome prethodi "in vitro" oplodnja i mogućnost da roditelji odaberu najodrživiji i genetski superiorniji embrion, koji se takođe može genetski modifikovati da prilagodi osobine, uključujući fizičku snagu i eliminaciju naslednih bolesti.
Postrojenje ima 75 laboratorija, a svaki je sa do 400 komora za rast. Dizajnirane su tako da simuliraju stvarne uslove u majčinoj utrobi i imaju senzore koji prate vitalne funkcije bebe, poput otkucaja srca, temperature tela i zasićenost krvi kiseonikom. Komore imaju i kameru kojom upravlja veštačka inteligencija, koja kontinuirano skenira fetus u potrazi za potencijalnim genetskim abnormalnostima i prati celokupni proces razvoja bebe.
Roditelji dobijaju aplikaciju pomoću koje mogu uživo da prate razvoj njihove bebe unutar kapsule, zajedno sa prikazom njenih vitalnih podataka.
</div>
<div id="kultura">
Staro zdanje u Aranđelovcu motiv na poštanskim markama  povodom 90 godina Poslovnog udruženja HORES
Povodom obeležavanja 90 godina Poslovnog udruženja hotelsko-ugostiteljske privrede HORES Pošta Srbije objavila je izdanje prigodnih poštanskih maraka.
O značaju ovog strukovnog udruženja, jubileju, poslovanju, dobroj praksi i doprinosu razvoju turizma i hotelijerstva, na konferenciji za novinare govorili su Dunja Đenić, pomoćnica ministra turizma i omladine u Vladi Srbije, Marija Labović, v.d. direktora Turističke organizacije Srbije, Adam Sofronijević, direktor Radne jedinice „Srbija marka”, i Aleksandar Vasilijević, predsednik Upravnog odbora HORES-a.

„Kao najveća poslovna mreža u oblasti ugostiteljstva, hotelijerstva i restoraterstva, HORES je važan partner u stvaranju turističkog proizvoda Srbije, kreiranju opšteg poslovnog ambijenta i privrednog i zakonskog okvira za poslovanje i razvoj. Razvoj turističke privrede značajno zavisi od njegove efikasnosti, spretnosti, iskustva, stručnih znanja, veština, usmeravanja saradnje učesnika, podrške inovativnim idejama, a HORES je pokazao da sve to ume i može. Pošta Srbije je prepoznajući njegov značaj, jubilej obeležila prigodnim filatelističkim izdanjem i odlučila da pomogne promociji kojom u suštini unapređujemo turizam, ekonomsko blagostanje i rad svih ciljnih grupa”, rekao je Adam Sofronijević.

Izborom motiva Starog zdanja u Aranđelovcu, Pošta je želela da skrene pažnju na jedan od najstarijih hotela u Srbiji i hotelske kapacitete uopšte, kao važne činioce u turističkoj ponudi, a prisutni su izrazili nadu da će, ovaj hotel, ubrzo dobiti stari sjaj.
HORES je obezbedio stručnu saradnju u realizaciji filatelističke emisije, koja sadrži prigodnu poštansku marku u tabaku od po 25 maraka, koverat prvog dana i prigodan žig, u umetničkoj realizaciji Miroslava Nikolića, kreatora maraka Pošte Srbije.
</div>
<div id="tehnologija">
Servisiranje računara – put da vaši lični podaci budu ugroženi
Većina onih koji servisira računare nema politiku privatnosti kako bi zaštitili lične podatke vlasnika uređaja od „njuškanja” od strane tehničara. Istraživači sa Univerziteta Gvelf ispitali su prenosive računare popravljene u lokalnim radnjama za servis, a podaci su pokazali da su tehničari sa šest lokacija pristupili ličnim podacima i da su dve radnje kopirale podatke.
„Ako ste svoj uređaj predali kompaniji za servisiranje i omogućili im pristup pomoću svog bezbednosnog PIN, oni mogu da pristupe svemu što nije dodatno ograničeno na vašem uređaju i da kreirajui kopije podataka”, rekao je stručnjak za sajber bezbednost Džoš Smit za Lifevajer, prenosi portal Bag.
Istraživanje je pokazalo da su korisnici uprkos zabrinutosti za lične podatke slali uređaje na servis jer su želeli da ponovno dobiju pristup podacima, a koji im je bio onemogućen zbog neispravnog uređaja.
Ono što je preporučeno je dodatna zaštita putem otiska prsta pre odlaska na servis, a vlasnik im može pristupiti s bilo kojeg drugog uređaja bez straha od neovlašćenog pristupa.
</div>
<div id="gastronomija">
Najbolji recept za klasične mafine
Ovi jednostavni i vrlo ukusni kolačići savršeni su za rođendane, piknike ili kad god poželite nešto slatko ili imate iznenadne goste. Ovo je samo osnovni recept, a u njega možete da dodate borovnice, komadiće čokolade, sušeno voće, mrvice, mleveni keks, sve što vam od ukusa prija nepcima. Možete i da ih ukrasite kremom ili prelivom po želji, pa da raspametite i sebe i vaše ukućane.
Potrebno je:

160 gr brašna
2 kašike skroba
1¼ kašičice praška za pecivo
Prstohvat soli
150 gr šećera
2 velika jajeta
1¼ kašičćice ekstrakta vanilije
4 kašike otopljnog putera
60 ml biljnog ulja
60 ml mleka

Priprema:
Zagrejte rernu na 180° stepeni. Obložite pleh sa modlama papirom za pečenje. U činiji umutite brašno sa kukuruznim skrobom, praškom za pecivo i solju. U drugoj činiji mikserom umutite mikserom šećer s jajima i ekstraktom vanile. Dodajte puter i ulje. Dodajte suve sastojke i mleko, polako, miksujući sve vreme dok ne dobijete homogenu masu. Pažljivo prespoite testo u kalupe. Neka budu puni do dve trećine. Pecite ih 20 minuta.
</div>
<div id="magazin">
Utočište za šimpanze na Floridi
Na stotine šimpanzi spaseno je u protekle dve decenije koliko postoji utočište „Spasite šimpanze” (Save the Chimps) u Fort Pirsu u američkoj državi Floridi.
Ovaj svojevrsni azil prostire se na više od 150 hektara zemljišta na kojem šimpanze imaju sve uslove za normalan život. Deo ostrva je brdovit, za životinje su napravljene sprave za penjanje, a tu su i posebne prostorije kao skloništa.
„Save the Chimps” je jedno od najvećih utočišta za ove primate na planeti. Životinje ovde dobijaju doživotnu negu, a o njima brinu stručnjaci i volonteri organizacije.
Azil je osnovala antropolog Kerol Nun, stručnjak za primate, krajem prošlog veka, posle odluke američkog ratnog vazduhoplovstva da više neće sprovoditi istraživanja na šimpanzama. Ona je tužila nadležne zbog lošeg ophođenja i zapostavljanja životinja i dobila je starateljstvo na 21 šimpanzom. Tako je i počeo ovaj više od dve decenije dug poduhvat u zaštititi primata. Posle bankrotiranja fondacije Koulston u čijim laboratorijama su sprovođena istraživanja na šimpanzama, „Save the Chimps” je preuzeo brigu o 266 životinja čije je premeštanje na ostrvo na Floridi trajalo punih devet godina.
U ovom trenutku u azilu živi više od 200 šimpanzi, od kojih je većina spasena iz laboratorija.

Maraja Keri prvi put u duetu sa ćerkom
Muzička zvezda Maraja Keri iznenadila je publiku u svom šou-programu povodom novogodišnjih praznika, a u tome joj je pomogla jedanaestogodišnja ćerka Monro. Monro se pridružila majci na sceni i u duetu su izvele numeru. Majka i ćerka su obukle iste bele haljine i stavile tijare za izvođenje numere iz 19. veka.
„Ovo je moja devojčica! Pre jedanaest godina dobila sam je kao najveći poklon. Ovo je bio prvi put da duo majka-ćerka nastupa zajedno, dosta smo radile za ovih nekoliko minuta nota”, rekla je pevačica, prenosi RTS.
Na početku pesme Maraja je pokazala svoj vokalni opseg i neke od svojih prepoznatljivih tonova zvižduka pre nego što je Monro otpevala početni stih.
Publika je oduševljeno prihvatila Monro, čiji glas veoma podseća na majčin, a publika će premijerno imati priliku da pogleda ovaj šou 20. decembra, u 20 časova.

Poslednji Boing 747 napustio fabriku
Posle više od pola veka proizvodnje, poslednji „Boingov” avion tipa 747, čuveni kit, izašao je iz fabrike u državi Vašington. Kada je prvi put proizveden 1969. godine, bio je najveći komercijalni avion na svetu i prvi sa dva prolaza između sedišta. I dalje je veći od većine drugih aviona.
Dizajn aviona je takav da uključuje drugi nivo koji se proteže od kokpita preko prednje trećine aviona. Zbog toga letelica ima grbu koja je avion odmah učinila prepoznatljivim i inspirisala nadimak – kit.
Više od 50.000 zaposlenih u „Boingu” radilo je 16 meseci da bi prvi 747 bio proizveden. Kompanija je od tada napravila još 1.573 komada.
Međutim, tokom protekle dve decenije, „Boing” i njegov evropski rival „Erbas” postepeno su se okretali efikasnijim i profitabilnijim avionima – širokotrupnim avionima sa dva motora umesto četiri koliko ih je na modelu 747.
„Delta” je bila poslednja američka avio-kompanija koja je koristila 747 za komercijalne putničke letove, što se završilo 2017. godine. Neki međunarodni prevoznici ipak nastavljaju da koriste boing 747, a među njima je nemačka avio-kompanija „Lufthanza”, prenosi RTS.
„Boing” je u maju najavio da će svoje sedište iz Čikaga preseliti u Arlington u Virdžiniji.
Selidba u Vašington, to jest Okrug Kolumbiju pruža mogućnost rukovodiocima kompanije da budu bliže ključnim zvaničnicima vlade SAD i Savezne uprave za civilno vazduhoplovstvo, koja izdaje sertifikate za putničke i teretne avione.
Odnos „Boinga” sa FAA bio je zategnut nakon nesreća sa smrtnim ishodom 2018. i 2019. godine  „Boingovog” najprodavanijeg modela aviona, 737 Max. Upravi je trebalo skoro dve godine da odobri promene dizajna i dozvoli da se taj model aviona vrati u saobraćaj.

Niko ne sme da se zove kao Mesi
Iako je Lionel Mesi jedno od najpoznatijih imena na svetu, u njegovom rodnom gradu Rosariju decu je zabranjeno nazvati po prezimenu uspešnog fudbalera. Argentinski mediji još pre osam godina izveštavali su o presedanu kada je jedan navijač uspeo da svoje dete nazove „Mesi”.
Zvaničnik iz Rosarija je svojevremeno upozorio da je novorođenčad zabranjeno nazvati po Mesiju, uprkos činjenici da je muškarac sa juga zemlje dobio dozvolu da tako nazove svoju bebu.
Navijač Hektor Varela je naterao matični registar Rio Negra da prihvati ime „Mesi” za njegovu bebu dok je dete bilo staro dve nedelje. Muškarac je zatražio posebno odobrenje agencije, ne znajući da će njegov sin biti prva osoba u Argentini koja će nositi to ime, prenosi Kliks.
Vlasti su htele uprkos presedanu da se osiguraju ako bi drugi roditelji krenuli stopama Varele, pa je direktor civilnog registra provincije Santa Fe, Gonzalo Carilo, za Radio 2 Rosario rekao da je korišćenje prezimena kao imena „zabranjeno zakonom” jer može da izazove zabunu.
Vladine procene pokazuju da je nakon Svetskog prvenstva 2014. godine u Brazilu, dvoje od desetero rođene dece dobilo jedno od imena igrača reprezentacije Argentine i da ih predvode Lionel ili Leonel, Angel, Gonzalo, Sergio i Havier.
</div>
<div id="politika">
Lekić premijer i ako mu Đukanović ne da mandat
Od našeg dopisnika
Podgorica U skladu s odredbama upravo izmenjenog Zakona o predsedniku, skoro je izvesno da će do kraja godine biti izabrana nova vlada, na čijem čelu će biti lider Demosa i poslanik Miodrag Lekić. Parlamentarna većina je pre nekoliko meseci postigla dogovor i Lekića predložila Đukanoviću za mandatara, ali je on odbio da ga imenuje. Zbog toga su usledile izmene Zakona o predsedniku koje ga obavezuju da poštuje volju većine i da mora da dodeli mandat onome za koga se opredeli većina poslanika u crnogorskom parlamentu.
Procedura izbora počela je slanjem, pa ponovim vraćanjem izmenjenog zakona „zbog greške u nazivu”. Predsednica parlamenta Danijela Đurović juče je saopštila da je skupština ispravljenu verziju poslala Đukanoviću na potpisivanje.
Ako Đukanović ispoštuje Ustav i potpiše izmene propisa koji spore on i njegova Demokratska partija socijalista (DPS), to bi značilo ubrzavanje postupka za izbor Lekićevog kabineta. Ne učini li to do četvrtka uveče, kako nam je rečeno u Skupštini Crne Gore, zakon će Službenom listu uputiti predsednica parlamenta. Danom objavljivanja stupiće na snagu.
Neimenovanjem Lekića za mandatara Đukanović rizikuje da se nađe na dnevnom redu parlamenta i bude smenjen, jer bi time dvaput uzastopno prekršio Ustav Crne Gore. Pošto je parlamentarna većina odbila zahtev Đukanovića za skraćenje mandata Skupštini Crne Gore, a s obzirom na to da je rok za formiranje vlade 90 dana od imenovanja mandatara, to znači da bi rok za formiranje vlade bio kraj godine, jer će izmene Zakona biti objavljene u Službenom listu u petak. Naime, vladajuća koalicija saopštava da izmene zakona „važe retroaktivno i da rokovi za formiranje vlade teku od momenta kad u skupštini nije prihvaćen predlog Đukanovića za skraćenje mandata, odnosno 30. septembra”.
Odluka skupštine da se Đukanoviću precizno definišu ovlašćenja naišla je na oštre kritike opozicije, koja je s organizacijom komita i sloganom „Ima nas” organizovala proteste i sukobe s policijom ispred zdanja parlamenta. Usprotivila se i Venecijanska komisija (VK), u kojoj dirigentsku palicu drže Đukanovićevi poverljivi kadrovi, bivši ambasador u SAD Srđan Darmanović i bivši ministar pravde Zoran Pažin.
Šef delegacije EP za Crnu Goru Vladimir Bilčik saopštio je: „Sastanak Parlamentarnog odbora Evropske unije i Crne Gore za stabilizaciju i pridruživanje otkazan je zbog usvajanja kontroverznog Zakona o izmenama i dopunama Zakona o predsedniku u Skupštini, koji je direktno u suprotnosti s hitnim mišljenjem VK”.
Lider Nove srpske demokratije Andrija Mandić kaže za „Politiku” da Đukanović nije hteo da da mandat Lekiću i da time „nije želeo da ispuni svoju ustavnu obavezu, nego je odustao od ispunjavanja vlastite dužnosti”.
„Parlament se nalazi na pola mandata, dok je predsedniku Crne Gore ostalo još samo nekoliko meseci do kraja mandata. Parlamentarna većina traži i ima pravo na to da konstituiše vladu onako kako to predviđaju demokratski standardi”, kaže Mandić.
Podseća da je Crna Gora „prvi put demokratskim putem promenila vlast 30. avgusta 2020. godine, međutim, nakon te velike pobede neki ljudi su počeli brutalno da se mešaju u unutrašnje stvari zemlje”.
„Svi smo time bili zaprepašćeni, jer držimo da je Crna Gora država koja ima svoja pravila, Ustav, zakone. Odjednom su se mnogi iz ambasada razmileli od stranke do stranke kako bi objašnjavali kakvu bi to vladu trebalo da ima Crna Gora, ko može, a ko ne može u nju. Pa kad su sastavili prvu vladu, ista ta grupa činovnika se potrudila da prepakuje i drugu vladu, koja bi bila podržana od opozicije”, konstatuje Mandić i dodaje: „Oni nastavljaju s takvim nedozvoljenim ponašanjem i ovog puta, tražeći da skupština ne treba da radi svoj posao i da donosi zakone na osnovu kojih se vlada u Crnoj Gori”.
</div>
<div id="kultura">
U Muzeju Republike Srpske otvorena izložba posvećenu Nikoli Koljeviću
Od našeg stalnog dopisnika
Banjaluka  U Muzeju Republike Srpske otvorena je izložba pod nazivom „Putevi profesora, stvaraoca i državotvorca: profesor doktor Nikola Koljević /1936-1997/”, čiji je autor istoričar Ostoja Railić.  Posetiocima izložbe koja je posvećena nekadašnjem potpredsedniku Republike Srpske, cenjenom šekspirologu, Banjalučaninu iz ugledne trgovačke porodice, predstavljena su 83 predmeta i dokumenta i 27 fotografija, među kojima su dva ordena Srpske - Orden Republike Srpske na lenti i Orden Njegoša prvog reda. Građa izložbe značajan je istorijski izvor.
Sadrži detalje iz života Nikole Koljevića, ali i mnoštvo važnih segmenata istorije Republike Srpske. Reč je o artefaktima koji su u fundusu Muzeja RS koje je ovoj ustanovi poklonila porodica Koljević. Predsednik Republike Srpske Milorad Dodik otvarajući ovu izložbu rekao je da se i ovim događajem čuvaju od zaborava temelji Srpske i nosioci ideje o njenom stvaranju.
Dodik kaže da se Srbi na ovim prostorima trebaju nastaviti boriti za slobodu, što je činio i Koljević, koji je jedan od vodećih ljudi koji je svoj komoditet podredio nacionalnoj i narodnoj ideji Srba na ovim prostorima. „Srbi u Srpskoj imaju vlast, teritoriju i volju naroda za postojanjem republike. To niko ne može niko da ospori. Ne smemo napustiti ideju nacionalnog i državnog ujedinjenja. Želimo da i ovakva svedočenja o prošlim vremenima dovedu do stabilne Srpske, a nju vole nove generacije, ali i vlast i opozicija. Koljevićevo delo živi u nama“, rekao je Dodik.


Nikola Koljević (Foto D. Jevremović)


Direktor Muzeja RS Davor Strika rekao je da je cilj Muzeja i borba za očuvanje istorije i promovisanje tradicije i kulture Republike Srpske, o čemu govori i ova izložba o ljudima, poput Koljevića koji su važni za stvaranje Srpske.  Gradonačelnik Banjaluke Draško Stanivuković je rekao da je profesor Nikola Koljević iza sebe ostavio veliki amanet, zaveštanje i putokaz generacijama koje dolaze, a to je da rade na očuvanju Srpske i njenom razvoju.
Ćerka Nikole Koljevića Bogdana zahvalila je svima u Srpskoj za organizaciju izložbe o njenom ocu koja bi, kako je navela, trebalo da bude podsticaj za srpsko sabiranje i okupljanje.
Autor izložbe i viši kustos za istoriju Srpske u Muzeju Srpske Ostoja Railić je rekao da je Koljević bio primer morala i doslednosti u političkom radu: „Trebalo bi raditi na tome da se po Koljeviću nazivaju i ulice u lokalnim zajednicama u Srpskoj”.
Na prvim višestranačkim izborima 1990. Koljević je izabran za srpskog člana Predsedništva SR BiH, a od aprila 1992. bio je potpredsednik RS, sve do prvih posleratnih izbora.
</div>
<div id="politika">
Đurović dostavila Đukanoviću ispravljeni akt Izmena zakona o predsedniku
Predsednica Skupštine Crne Gore, Danijela Đurović, dostavila je danas predsedniku države, Milu Đukanoviću, ispravljeni akt Izmena zakona o predsedniku, potvrđeno je Televiziji Crne Gore (TVCG).
"Predsednica Skupštine otklonila je faktografsku grešku koju je juče, u svom prvobitnom dopisu, načinila i danas isti uredno dostavila Predsedniku Crne Gore. O daljem postupanju šefa države, u aktuelnom mnogostruko izazovnom crnogorskom društveno-političkom ambijentu, javnost će biti pravovremeno obaveštena", saopštio je Boris Bastijančić, savetnik predsednika za ustavni sistem i pravna pitanja.
Đukanović je juče vratio Skupštini izmene Zakona o predsedniku zbog faktografskih grešaka u nazivu akta, prenosi Tanjug.

Dodik: Članovi CIK-a biće smenjeni i procesuirani
BANjALUKA - Predsednik Republike Srpske i lider SNSD Milorad Dodik izjavio je danas da je dobro što je okončana „klackalica” kada je reč o izboru delegata u Dom naroda PS BiH iz Republike Srpske, ali i najavio da će članovi CIK BiH biti smenjeni i procesuirani odmah po formiranju vlasti na nivou BiH.
„Pojavila se informacija o ovome, ali sačekaću zvaničnu odluku. Očekivao sam da ne bude problem u izboru delegata u Dom naroda, ali od njih se samo mogu očekivati problemi”, rekao je Dodik, prenela je RTRS.
Istakao je da će članovi CIK BiH biti procesuirani zbog zloupotrebe položaja i ovlaštenja i da će odluka Suda BiH biti snažan dokaz da su počinili navedene zloupotrebe.
Apelaciono veće Suda BiH usvojilo je žalbu SNSD-a i ukinulo poslednju odluku CIK-a BiH kojom je sporni listić za glasanje za delegate u Domu naroda parlamenta BiH iz Republike Srpske proglašen važećim, javili su nezvanično banjalučki mediji.   

Nećemo biti servis za želje EU, SAD i ostalih
BANjALUKA - Lider SNSD Milorad Dodik poručio je danas da nova vlast na nivou BiH sigurno neće biti servis za želje EU, SAD i ostalih, ali će raditi na rešavanju pitanja koja to već dugo čekaju, kao i da će forsirati realizaciju razvojnih projekata.
„Nakon formiranja Saveta ministara pristupićemo odmah izradi novog budžeta koji treba da bude usaglašen i, verujem, rekordno brzo usvojen nakon formiranja Saveta ministara”, kazao je Dodik novinarima u Banjaluci uoči sutrašnjeg sastanka sa HDZ-om i „osmorkom” o formiranju vlasti.
On je dodao da će dogovor o formiranju vlasti sutra biti završen, da će razgovarati o konkretnim projektima i određenim pozicioniranjima.
„Idemo da pokušamo da radimo u atmosferi punog uvažavanja, imamo potrebu da i oni i mi rešimo neka pitanja, opredelili smo se da forsiramo razvojne projekte”, rekao je Dodik, koji je i predsednik Republike Srpske.
Dodik je ranije najavio da će trojni sastanak o formiranju Saveta ministara i ostalih struktura vlasti na zajedničkom nivou biti održan u četvrtak, 15. decembra, u Sarajevu, te da će SNSD podržati Borjanu Krišto za predsedavajuću Saveta ministara.

SNSD će imati četiri delegata u Domu naroda
BANjALUKA - Apelaciono veće Suda BiH usvojilo je žalbu SNSD-a i ukinulo poslednju odluku Centralne izborne komisije BiH kojom je sporni listić za glasanje za delegate u Domu naroda PS BiH proglašen važećim, saznaje portal Banjaluka.
To znači da će SNSD u ovom domu imati četiri delegata. Ovu stranku će predstavljati Radovan Kovačević, Nikola Špirić, Sredoje Nović i Snježana Novaković-Bursać.
Četiri  liste SNSD-a i jedna SDS-a dobile su dovoljan broj glasova za izbor srpskih delegata u Dom naroda BiH, prema Komisiji za izbor i imenovanja Parlamenta Srpske, prenosi Tanjug.

Brane Mila po svaku cenu - crnogorski PEN centar traži hapšenje svih poslanika parlamentarne većine
PODGORICA - Crnogorski PEN centar pozvao je specijalnog državnog tužioca Vladimira Novovića da po službenoj dužnosti hitno zatraži skidanje imuniteta 41 poslanika Skupštine Crne Gore, koji su izglasavanjem Zakona o izmeni Zakona o predsedniku u Skupštini Crne Gore, kako tvrde, izvršili klasični ustavni puč, odnosno napad na ustavno uređenje države.
Navode da je za ovo krivično delo Krivičnim zakonikom Crne Gore predviđena zatvorska kazna od tri do 15 godina zatvora.
“Ukoliko Novović odbije da ispuni svoju službenu dužnost, biće to potvrda njegovog saučesništva u udruženome projektu napada na ustavno uređenje Crne Gore”, saopšteno je iz PEN centra, prenosi podgorički portal Kafe del Montenegro.
Izmene i dopune Zakona o predsedniku potvrđene u Skupštini Crne Gore, a predlagač je bio Demokratski front. Izmene ovog zakona su predložene zato što je predsednik Crne Gore Milo Đukanović odbio da imenuje Miodraga Lekića za mandatara nove crnogorske vlade.
Lekića je za mandatara predložila parlamentarna većina od 41 poslanika, a reč je o strankama pobednicama parlamentarnih izbora u avgustu 2020. godine, prenosi Tanjug.

Prvo svedočenje u slučaju Dobrovoljačka
SARAJEVO – Prvi svedok Tužilaštva BiH u predmetu protiv Ejupa Ganića i još devetorice optuženih za zločin nad vojnicima JNA u Dobrovoljačkoj ulici 3. maja 1992. godine, danas bi trebalo da svedoči pred Sudom BiH.
Na početku glavnog pretresa, tužilac Tužilaštva BiH Mladen Vukojčić rekao je da će dokazati da su optuženi počinili ratni zločin nad vojnicima JNA u Dobrovoljačkoj ulici koji su se pod pratnjom Unprofora iseljavali iz kasarne „Bistrik” u Sarajevu, da je veliki broj vojnika ubijen i ranjen, a oni koji su zarobljeni preživeli su veliku torturu.
On je napomenuo da su u koloni, koja nije bila legitiman vojni cilj, ubijeni i civili, prenosi Tanjug.
Osim Ganića, optužnica tereti i Zaima Backovića, Hamida Bahtu, Hasana Efendića, Fikreta Muslimovića, Jusufa Pušinu, Bakira Alispahića, Enesa Bezdroba, Ismeta Dahića i Mahira Žišku da su 3. maja 1992. godine u Sarajevu napali nebranjenu mešovitu kolonu vojnika i civila zaposlenih u bivšoj JNA, koja je bila pod pratnjom mirovnih snaga UN.
Oni su optuženi da su u okviru svojih funkcija i ovlaštenja u vojnim, policijskim i civilnim strukturama, zajedno sa podređenima planirali, podstrekavali i izvršili ovaj napad.
</div>
<div id="kultura">
Izložba „Zlatno doba” u Kući kralja Petra
„Golden age” (Zlatno doba), zajednička izložba slikarke Une Novosel i vajarke Jelene Božović Đorđević, otvorena je u Kući kralja Petra. Autorke postavkom podsećaju na srednjovekovnu srpsku istoriju i umetnost i prave svojevrsnu stvaralačku sponu sa sadašnjicom.
Slike Une Novosel su apstraktne, a iz zemljanih, mrkih i tamnih podloga probija upadljiva zlatna koja ukazuje na vizantijsku tradiciju i srpsko fresko slikarstvo. Postavku, između ostalog, čini i triptih od dva crna panela sa središnjim zlatnim u koji su utisnuti istorijski simboli – glagoljica, ćirilica, grbovi srpskih kneževa i kraljeva.

Skulpture Jelene Božović Đorđević od patiniranog gipsa i metala istaknute i neravne teksture izražajni su portreti istaknutih ličnosti iz istorije Srbije i predstavnika dinastija Nemanjića, Obrenovića i Karađorđevića. Umetnica je vešto predstavila pojedinosti lica – izraz i mimiku Ane Nemanjić, supruge Stefana Nemanje, cara Lazara i carice Milice, Olivere Lazarević, kneginje Ljubice Obrenović, kralja Petra Prvog Karađorđevića, kraljice Marije Karađorđević…

Izložba će biti otvorena do 27. decembra.
</div>
<div id="vesti">
Novi protest vlasnika splavova u centru Beograda
Vlasnici beogradskih splavova večeras su u znak protesta ispred Vlade Srbije blokirali raskrsnicu Kneza Miloša i Nemanjine.
Desetak automobila blokiralo je raskrsnicu, ali su se razišli kada je došla interventna policija.
Vlasnici splavova, protestovali su i početkom decembra nezadovoljni Zakonom o vodama za koji su tada rekli da je neustavan, prenosi Tanjug.
Izrazili su nezadovoljstvo planom o postavljanju plutajućih objekata.
Grad Beograd je 25. novembra objavio javni oglas za prikupljanje pismenih ponuda za zakup 30 lokacija vodnog zemljišta u javnoj svojini, na kojima će biti smešteni splavovi.
Rok za ponošenje prijava je 21. decembar, a kompletan postupak trebalo bi da bude završen u prvom kvartalu 2023. godine.
Svi vlasnici plutajućih objekata koji nisu stekli uslov za zakup vodnog zemljišta, dobiće rok da ih sami uklone.
Ukoliko to ne učine sami, biće uklonjeni u saradnji s Vojskom Srbije, Ministarstvom unutrašnjih poslova, Policijskom upravom, Rečnom policijom i drugim nadležnim službama.
Kriterijum za odabir najbolje ponude je najviši ponuđeni iznos ukupne godišnje zakupnine za konkretnu lokaciju.

Šestospratnica umesto prizemne kuće
Umesto prizemnog objekta u Ulici maršala Birjuzova 25 na Starom gradu koji će biti porušen, trebalo bi da bude podignuta stambeno-poslovna šestospratna zgrada od oko hiljadu kvadratnih metara, predviđeno je urbanističkim projektom (UP) koji će biti na javnoj prezentaciji od danas do 22. decembra u sali u suterenu zgrade Gradske uprave u Ulici 27. marta 43–45.
Planirani objekat imaće jednu podzemnu etažu sa garažom za četiri parking-mesta, dok će u prizemlju na otvorenom delu građevinske parcele ukupne površine od 227 kvadrata biti tri parking-mesta. Ulazi za poslovni i stambeni deo objekta su razdvojeni.
 Poslovanje administrativnog tipa smešteno je na prvom i drugom spratu, dok je na ostalim etažama predviđeno stanovanje. Na nivou prizemlja nalazi se komercijalni sadržaj – suvenirnica. U objektu će biti ukupno tri stana, po jedan na trećem i četvrtom spratu, a treći stan je dupleks i smešten je na petom spratu i povučenoj etaži – navedeno je u UP-u koji je izradilo preduzeće „Vemeks projekt” na zahtev investitora kompanije „Eminent” iz Subotice.
Prethodni UP potvrđen je još 2011. godine i on je predviđao poslovne prostore na prvom i drugom spratu, a na trećem i četvrtom mini spa centar sa teretanom. Na petom je trebalo da budu tri spavaće sobe sa zasebnim kupatilima, a u potkrovlju dnevni boravak sa trpezarijom, kuhinjom i terasom, ali se od takvog arhitektonskog rešenja objekta odustalo i zato je urađen novi urbanistički projekat. O rešenjima u njemu građani će moći da se informišu svakog radnog dana od 9 do 15 časova, a primedbe i sugestije u pisanoj formi treba da dostave na pisarnicu Sekretarijata za urbanizam u Ulici kraljice Marije 1 najkasnije do 22. decembra.
</div>
<div id="kultura">
„Životinjska farma” otvorila „Dane Smiljane Mandukić”
Plesnom predstavom „Životinjska farma” otvoreni su šesti po redu „Dani Smiljane Mandukić” u Bitef teatru.
Reč je o smotri koja nosi ime naše proslavljene plesačice, koreografkinje i plesne pedagoškinje.
Predstava je izvedena u saradnji Bitef teatra i Centra za kulturu Tivat i prati priču jedne osobe kroz igru devet igrača. 
Odsečnim i blagim pokretima igrači jasno dočaravaju društvene odnose povlašćenosti i podređenosti – ko je svinja, a ko ovca iz čuvenog Orvelovog romana po kome predstava nosi ime.
Posle odigrane predstave, u klubu Bitef teatra održana je svečanost povodom obeležavanja desetogodišnjice priznanja „Smiljana Mandukić” na kojoj je nagrada uručena koreografu predstave Milošu Isailoviću, kao i plesačicama „Bitef dens kompanije” Ani Ignjatović Zagorac, Ivani Savić Jačić i Tamari Pjević.

„Original i kopija” u Galeriji ULUS
Za laureata nagrade za životno delo ULUS-a za 2021. izabran je Goran Đorđević i tim povodom večeras u Galeriji ULUS otvara se njegova samostalna izložba pod nazivom „Original i kopija”.
Kako objašnjava autor, ova je postavka zasnovana na sećanju na jedan intervjua koji je dao Slobodanu Mijuškoviću, objavljen 1984. u časopisu „Moment br. 2”, a pod naslovom „Original i kopija”. Kao ilustracije tada su, navodi Đorđević, objavljene tri fotografije: skulptura „Autoportret sa modelom” iz 1979, zatim kopija slike „Glasnici apokalipse” iz 1980. i fotografija sa javnog kopiranja Mondrijana u Narodnom muzeju 1983.
„Svi ovi radovi su već bili izlagani u vreme kada su nastali. Kako sam se u skorije vreme vratio na ove radove, praveći njihove kopije kao neku vrstu sećanja, a koje su zatim bile izložene u privatnom prostoru i nedostupne javnosti, pomislio sam da bi bilo zanimljivo da se oni ovom prilikom prikažu zajedno u jednom prostoru. Tako je ova mogućnost da se napravi izložba u galeriji ULUS bila prilika da se ovakva ideja i realizuje”, pojašnjava dalje ovaj umetnik.
Inače ova nagrada najveća je nagrada ULUS-a jer obuhvata priznanje za celokupni profesionalni opus umetnice ili umetnika, člana udruženja. Posebno je značajna jer je to prilika da se kroz predlaganje kandidata u samom procesu odabira vrednuju najveći dometi u savremenom umetničkom stvaralaštvu u Srbiji, ali i utvrde pravci i putokazi za njegov budući razvoj. U praksi, ULUS je ovu nagradu tokom više decenija dodeljivao svake ili svake prestupne godine, a sa ovom tradicijom je prekinuto 2003. godine usled kako ekonomskih tako i organizacionih poteškoća.
Treba napomenuti da su jedni od njenih poslednjih laureata bili Pepa Pašćan, Milan Blanuša i Velizar Krstić. Zbog važnosti priznanja za celokupnu umetničku scenu, širu javnost, ali i samo udruženje, uprava ULUS-a je odlučila da ponovo uspostavi ovu tradiciju počev od prošle godine.

Vizionarski metabolizam Masima Francalancija
Opovo  „Umetnost se ne zasniva na jasnoći racionalne konstrukcije, ne može se po svojoj prirodi asimilovati sa samodovoljnim intelektualnim sistemom. Ona je usmerena na spoljašnje lice čoveka, tako da je čula i razum ne kontrolišu, već je povezuju sa unutrašnjim, sa duhom koji teži sopstvenoj misteriji. Umetnost je život i događaj, ona pripada svima i u njoj mora da se izgubi razlika između ljudi”, reči su Masima Francalancija, vizuelnog umetnik iz Italije, koji se do 22 decembra predstavlja u Galeriji „Jovan Popović” U Opovu. Njegovim likovnim jezikom, prema rečima Ivane Milinković, dominira istraživački put usmeren ka proučavanju brutalističke arhitekture, metabolističke i konstruktivističke škole i transpozicije likova i estetskih elemenata, a to istraživanje manifestuje u skulpturi i tehnici mekanografa na japanskom avagami papiru.
„Francalanci se fokusira na psihološki doživljaj dela, privlačeći pogled aranžmanima boje i šara, u pokušaju da utiče na ono duhovno u posmatraču. Uočljiva je tendencija ka stvaranju iskustvenog sistem sa ciljem da posmatrača dovede do metafizičke vizije. Kreativni tok ima četiri faze, a svaka faza ima sopstveni stav i tok, i svaka predstavlja vitalan deo u geštaltu finalnog proizvoda. Njegova megastruktura je ciklus od tri mekanografa, gde svaki za sebe čini pojedinačnu jedinicu, i predstavljaju sintezu vizuelnih i dinamičkih veštačkih sistema u spektaklima.”
Umetnost vizionarskog metabolizma kod Masima Francalancija poklapa se sa optičkom umetnošću jer obe sa jedne strane prevazilaze skulpturu i konstrukciju u odnosu prema percepciji, fizičkom i psihološkom dejstvu boje, dok se umetnik fokusira samo na psihologiju u pokušaju da utiče na ono duhovno u posmatraču.
„Estetski doživljaj je intelektualna emocija. To je moć koja vas, ukrštajući razum i njegovu dijalektiku, vodi do uzbudljive vizije usmerene ka kosmosu, koji shvatam kao duhovni prostor, a digitalni alati i oprema koje sam koristio za stvaranje su sto odsto napajani energijom iz obnovljivih izvora energije”, napominje Francalanci, koji je primenio faze kreativnog toka i u osmišljavanju izložbe u Opovu.
„Postavka se kreće od apstraktnih geometrizovanih mekanografa koje smenjuju psihodelični prikazi vizija, da bi se završila konkretnim predstavama arhitektonskih ostvarenja firentinskog brutalizma i Korbizjea. On kroz vizionarski metabolizam pokušava da generiše iskustva pojedinca na svim racionalnim, emotivnim i duhovnim nivoima, a pomoću kreativnog toka, u jedinstveni geštalt”, napominje Milinković o stvaralaštvu Masima Francalancija, magistra umetnosti sa specijalizacijom iz arhitekture na Umetničkoj školi u Firenci, da bi zatim pohađao Arhitektonski fakultet u Firenci i Politehničku školu u Milanu, postavši diplomirani inženjer arhitekture, specijalizovan za proračune i projektovanje osvetljenja. Umetničko istraživanje i metabolistički/vizionarski pravac razmišljanja prate njegovo istraživanje i putovanje kroz discipline projektovanja, arhitekture, skulpture, dizajna i fotografije, sve do realizacije Širamina na avagami papiru.

Odlazak Raška Jovanovića
Ugledni teatrolog, književnik, pozorišni i radio-kritičar Raško V. Jovanoviću preminuo je u rodnom Beogradu u 91. godini života, ostavivši za sobom dragocene teatrološke studije, kao i brojne pozorišne i književne kritika i eseje.
Raško V. Jovanović rođen je 18. avgusta 1932. godine u Beogradu, od oca Vladislava, profesora univerziteta, i majke Vere Topalović. Diplomirao je jugoslovensku književnost i srpskohrvatski jezik na Filozofskom fakultetu, a doktorirao 1968. godine na Filološkom fakultetu Univerziteta u Beogradu. Jovanović je bio redovni profesor Akademije umetnosti u Beogradu, u penziji i predsednik Umetničkog saveta Nušić fondacije u Beogradu.
Nušićev svet, njegove teme i oštrice pera bile su i te kako nepresušno polje istraživanja i analiza Raška V. Jovanovića, o čemu je znao da besedi za „Politiku”, za koju je često i pisao.
– U Nušićevom ogledalu danas bi trebalo da se nađu sve dogodovštine u razdoblju nazvanom tranzicija, koja se u našoj sredini prilično odužila. Uveren sam da bi pronicljivi Nušić našao poprilično zanimljivih tema da obradi i prikaže: počev od činjenice da su tokom poslednje decenije prošloga veka propala mnoga nekad dobro stojeća preduzeća da bi se uspostavio proces pretvaranja dojučerašnjih samoupravljača u akcionare novonastalih kompanija, među kojima bi možda mogao pronaći kako su prošli članovi Elit-kluba iz „Mister dolara”, sve do osnivača i vlasnika akcionarskog društva „Ilirija” u poslednjoj dovršenoj komediji „Pokojnik” – kazivao je Raško V. Jovanović, koji je od 1956. do 1964. godine bio kustos Muzeja pozorišne umetnosti Srbije, a sledećih osam godina rukovodilac arhiva i muzeja i šef Dramaturškog odeljenja Narodnog pozorišta u Beogradu.
Od 1973. do 1981. godine Jovanović je radio kao naučni saradnik Instituta za književnost i umetnost, naredne tri godine bio je umetnički direktor Beogradskog dramskog pozorišta, a od 1986. do 1992. godine naučni savetnik u Institutu za novinarstvo u Beogradu. Bio je sekretar Uredničkog odbora časopisa „Scena”, a od 1970. glavni i odgovorni urednik časopisa „Pozorišna kultura”…
Bavio se i pedagoškim radom: od 1971. do 1976. godine bio je docent na Akademiji za pozorište, film, radio i televiziju u Beogradu, a od 1995. do 2004. godine redovni profesor za predmete Istorija drame i pozorišta i Mediji masovnih komunikacija na Akademiji umetnosti u Beogradu, na kojoj je tri godine bio i dekan.
Od 1955. godine objavljivao je književne i pozorišne kritike i eseje u časopisima „Književnost”, „Pozorište”, „Scena”, „Politika”, „Delo”, „Književne novine”... Objavljivao je naučne i stručne radove u „Teatronu”, Zborniku Matice srpske za scenske umetnosti i muziku i u časopisu „Novinarstvo”. Od 2002. do 2006. bio je pozorišni kritičar časopisa „Drama”, a od 2008. godine saradnik u „Pečatu”. Decenijama je bio kritičar radio-programa listova „Borba”, „Politika” i „Politika Ekspres”, kao i Prvog i Drugog programa Radio Beograda. Autor je dvocifrenog broja radio-drama realizovanih u okviru Dramskog programa Radio Beograda.
Raško Jovanović koji će pozorišnom esnafu i te kako nedostajati, objavio je knjige „Ivo Vojnović”, „Pozorište i drama”, „125 godina Narodnog pozorišta u Beogradu”, „Jedan drugi Nušić”, „Branislav Đ. Nušić – život i delo”, „Leksikon srpske drame i pozorišta”, autor je monografije o Milki Stojanović, a priredio je i napisao predgovore za dela brojnih srpskih pisaca, od Sime Matavulja do Branislava Nušića.

„Bela zmija: Poreklo sudbine”  otvara večeras Festival kineskog filma u Jugoslovenskoj kinoteci
Festival savremenog kineskog filma biće održan u Jugoslovenskoj kinoteci od 14. do 18. decembra, a publika će moći da pogleda osam dugometražnih ostvarenja različitih žanrova.
Kinoteka program organizuje u saradnji sa Nacionalnim filmskim arhivom Kine i ambasadom Kine u Beogradu. Ljubitelji filma biće u prilici da pogledaju po jedan animirani i dokumentarni film, a ulaz na sve projekcije je slobodan.
U okviru ukupne saradnje Kine i Srbije, film kao jedan od najatraktivnijih medija zauzima značajno mesto. Kinoteka je bila domaćin u proteklih 20 godina nekoliko revija i festivala kineskog filma kao i velike izložbe o kineskoj kinematografiji.
U Kini je 2019. godine priređena Nedelja srpskog filma, navela je Kinoteka.
Festival večeras otvara film „Bela zmija: Poreklo sudbine” u režiji Sjena Fenga Džanga, a poslednjeg dana na programu je dokumentarac „Veliko učenje” Vang Đinga.

Ne možete reći ljudima kako da veruju u svoga boga
DžEDA – Jeste, novinari treba nepristrasno da obavljaju svoj posao bez obzira gde se i u kakvoj situaciji nalaze, ali bilo je povremeno u Džedi na drugom RSIFF i pravog vašara novinarskog licemerja. Forsirano pitanje u prekornom tonu: „Zašto ste prihvatili dolazak u Saudijsku Arabiju kada se u ovoj zemlji ne poštuju ljudska prava, prava žena i LGBT populacije”, upućivano svim rediteljskim i glumačkim zvezdama iz zapadnoevropskih zemalja i Amerike, a pritom ste i sami kao zapadnjak prihvatili dolazak u statusu medijskog gosta sa skupo plaćenom avionskom kartom i hotelskim smeštajem, delovalo je ponekad kao prava farsa.
I šta da vam na to odgovori upitani (Oliver Stoun, Luka Gvadanjino, Ebdru Dominik, Spajk Li, Antonio Banderas, Gaj Riči)? Možda baš ono i onako kao što je i odgovorila holivudska zvezda i glumačka ikona Šeron Stoun:
– Ja sam otvarač koverti, moj uspeh je da otvorim i pocepam kovertu, baš kao što je uspeh da dođem ovde. Svi su mi rekli: „Zar se ne bojiš”, a ja sam na to odgovorila: „Bojim se da ne znam, pa zašto onda da ne odem i ne saznam, da vidim kako je zaista i da ti onda kažem.” Ono što sam naučila jeste da ono što vam svi kažu nije uvek tako kako kažu. I zbog svega toga mnogo mi znači boravak u Saudijskoj Arabiji. Ja sam samo klinka iz Pensilvanije, odrasla sa amišima, konjima i kolima i nije bilo mogućnosti da dođem ovde i upoznam Saudijce. Ne mislim da svaka zemlja treba da ima isti način razmišljanja, postojanja, obožavanja, vladanja. Mislim da to nije ispravno ni razumno. Ne možete reći ljudima kako da veruju u svoga boga, to je istina ne samo o duhovnosti, istina je i o vladanju.
Glumica koja je od kratke pojave lepe devojke u vozu u filmu „Zvezdane uspomene” (1980), preko „Smrtonosnog blagoslova”, „Blaga cara Solomona”, „Policijske akademije 4”, „Totalnog opoziva” stigla do planetarne slave zahvaljujući ulozi Ketrin Tremel u filmu „Niske strasti” Pola Verhovena, kada je u istorijskoj sceni raširila međunožje pred očima partnera Majkla Daglasa (igrala je kasnije i u filmovima „Specijalista”, „Brzi i mrtvi”, „Kazino” za koji je osvojila nominaciju za Oskara, „Dijabolik”, „Sfera”, „Glorija”, „Žena-mačka”), bila je sa ovacijama dočekan gost festivala u Džedi i sagovornik koji je imao najposećeniju radionicu „U razgovoru sa”, u trajanju od jednog sata.
I bio je to veoma emotivan susret i veoma otvoreni razgovor tokom kojeg je Šeron Stoun često imala i suzne oči i posezala za papirnim maramicama pričajući o ličnoj ceni koju je morala da plaća tokom decenija svog rada na filmu i pozorištu, preko društvenog aktivizma i u privatnom životu u kojem je takođe podnosila žrtve.
– Doživela sam ono što su mnogi nazivali uspeh preko noći iako sam ja već uveliko igrala u filmovima. Te 1992. godine ušla sam u kanski Teatar Limijer na svetsku premijeru „Niskih strasti” kao jedna ličnost, a iz njega izašla kao superzvezda. A malo je ko tada znao da sam za razliku od svog kolege Majkla Daglasa, čiji je honorar bio 14 miliona dolara u to vreme, za ulogu koja me je i proslavila i uništila istovremeno, tada dobila samo petsto hiljada i naravno da nisam mogla da se osećam egzistencijalno sigurno. Majkl je mogao sebi da priušti auto, vozača, telohranitelja, a ja sam morala da se selim jer su mi ljudi bili na krovu i razbijali mi vrata. Nisam mogla da sebi priuštim stvari koje su mi bile potrebne zbog iznenadne slave koju sam stekla – govorila je Šeron, inače žena poznata i po dokazano nadprosečnim koeficijentom inteligencije.
Pričajući otvoreno sa publikom, što je sve bilo praćeno i insertima iz filmova u kojima je igrala, Šeron Stoun je napomenula i da je u jednom trenutku smogla snage da ode u studio i zatraži od producenata milionski honorar, što je nazvala „velikim ličnim trenutkom, ali i velikim trenutkom za filmsku industriju, koja je do tada imala sasvim drugačije aršine za žene”.
– Srušiti ove barijere da žene budu moćne u filmu, da žene budu plaćene, da imaju jednaka prava, bilo je u velikoj suprotnosti sa muškom industrijom u kojoj je postojala ta reakcija na mene da moram da budem kao lik koji sam igrala. Što znači: da moram da ubijam ljude, budem gola i pokazujem svoju vaginu u supermarketu. To je sve postalo veoma lično traumatično u mom životu. Zbog uloge u „Niskim strastima” izgubila sam i starateljstvo nad ćerkicom tokom razvoda, jer je sudija odlučio da ne može da poveri dete ženi koja snima „porno filmove” – pričala je Stounova brišući suze.
– Bila sam veoma kažnjena, uništen je moj lični život, moja lična prava. To je uništio način na koji ljudi misle o meni kao o ljudskom biću. Ljudi su išli okolo i govorili: „Ona mora da je i sama takva, jer da nije, ne bi mogla da igra ovakvu ulogu.” Nisam dobijala nikakvo priznanje za kvalitet moga rada, tek nekih 20 godina kasnije – izjavila je glumica.
 Osvrćući se i na svoj društveni aktivizam i dugogodišnju vezu sa Fondacijom za istraživanje side, Šeron Stoun je sa publikom podelila i mnoga traumatična iskustva vezana za to. „Agent mi je govorio da će mi aktivizam uništiti karijeru, da ne izgovaram reč kondom jer će sve donacije biti uklonjene. Život mi je više puta bio ugrožen, dešavalo mi se mnogo toga, nije mi bilo svejedno, ali sam i to izdržala.”
Na tom trnovitom i privatnom i poslovnom putu jedna od još uvek najlepših (ikada) glumica sveta utehu i mir je pronalazila u duhovnosti. Izjavljuje: „Redovno razgovaram sa ’duhom’ i čujem njegove odgovore. Kada uradim ili kažem pogrešnu stvar čujem ’grrr’, naročito kada slikam jer tada najviše i razgovaram. Kuvam čaj i pričam naglas i mnogi mi kažu: Ti si stvarno luda. Nisam luda, nego mi sve to pomaže da ostanem u normali.”
Na kraju jednočasovnog razgovora i susreta sa novinarima Šeron Stoun se dotakla i onoga što vidi kao kraj filmske slave.
– Kada sam bila dete filmske zvezde su mi mnogo značile. Želela sam da budem glumica, ali i filmska zvezda jer sam mislila da je slava sama po sebi nešto jedinstveno. Sada tako nešto gotovo da ne postoji. Zbog mobilnih telefona nema više te mističnosti koju su sa sobom uvek nosile filmske zvezde...
Strasni govor o ženama
– Žene nisu ovde samo da bi služile muškarcima. Muškarci su takođe tu da služe ženama. Ako ne služimo jednako, onda ne poštujemo svog tvorca – izjavila je na festivalu u Džedi Šeron Stoun, razgovarajući sa inostranom i arapskom publikom o ženskim pravima u zemlji u kojoj se ona nedovoljno poštuju.
Kaže da je dolaskom u KSA uvidela da je „došlo i do seizmičkih promena o ovoj temi poslednjih godina” i da joj je veoma drago zbog toga i da su na festival došli svi „da služe velikom dobru”. Ovde smo da služimo čovečanstvu – izjavila je Stounova i na to dobila gromke aplauze...
</div>
<div id="ekonomija">
Evropa ukinula sva ograničenja putovanja zbog kovida
Veće Evropske unije pozvalo je juče sve države članice da uklone preostala ograničenja putovanja zbog koronavirusa i omoguće punu slobodu kretanja unutar bloka. Kako je navedeno u saopštenju, u novim preporukama je navedeno da države članice ne bi trebalo da nameću bilo kakva ograničenja koja se tiču javnog zdravlja. Međutim, na snazi ipak ostaju neke mere zaštite u slučaju pogoršanja epidemiološke situacije. U ovom slučaju, kako je istaknuto, države bi trebalo da uvode mere poput vakcinacije, dokaza o testiranju ili prebolevanju… Kako prenosi Šengen viza info, u slučaju da se u nekoj trećoj zemlji ili bilo gde na svetu otkrije opasna varijanta virusa korona, državama članicama je ostavljena sloboda da uvode hitna privremena ograničenja putovanja.
- Takva ograničenja bi trebalo da važe 21 dan ukoliko država članica ne odluči drugačije, navedeno je u preporukama Veća EU. Španija je , inače, bila poslednja zemlja koja je 21. oktobra ukinula kovid ograničenja za putnike van EU. Isto su učinile i vlasti Luksemburga, a to su bile dve poslednje zemlje u Evropi koje su još imale ograničenja za putovanja. Da podsetimo, pandemija koronavirusa uticala je na sve u Evropi, ali posebno je pogodila turizma, pošto su u martu 2020. godine obustavljena sva putovanja u Evropu, unutar i van nje. Ovaj sektor se još nije oporavio, a predviđa se da bi do kraja sledeće godine trebalo da dostigne 75 odsto rezultata iz 2019. godine. Prema podacima Evropske komisije za putovanja, najbolje se opravlja aviosaobraćaj, a broj letova je u avgustu ove godine bio samo za 11 odsto manji od rekordnih rezultata iz 2019. godine.

Kina izvojevala bitku protiv SAD-a za čelik i započela novu borbu za čipove
Kina je pokrenula novi spor protiv SAD u Svetskoj trgovinskoj organizaciji(STO) zbog nametanja kontrole izvoza čipova, ohrabrena nedavnom potvrdom Svetske trgovinske organizacije da carine na čelik i aluminijum koje je uvela administracija Donalda Trampa krše pravila globalne tergovine.
SAD su oktobru uvele pravila koja ograničavaju izvoz u Kinu čipova napravljenih korišćenjem američkih alata, kao i svih poluprovodnika dizajniranih za aplikacije veštačke inteligencije. Administracija predsednika Džoa Bajdena u okviru šireg strateškog nadmetanja s Kinom ovim merama je želela da obuzda napore Pekinga da iskoristi napredne tehnologije kako bi ostvario globalnu vojnu i ekonomsku prednost, pišu svetski mediji.
SAD su, pojašnjava Blumberg, sve više fokusirane na ograničavanje pristupa američkoj visokokvalitetnoj tehnologiji poluprovodnika kao i na jačanje vlastitih domaćih proizvodnih kapaciteta, kao deo šireg strateškog nadmetanja s drugom po veličini svetskom ekonomijom.
Kinesko ministarstvo trgovine danas je potvrdilo trgovinski spor i optužilo SAD za zloupotrebu mera kontrole izvoza i ometanje normalne međunarodne trgovine čipovima i drugim proizvodima.Prema pisanju američkih medija Vašington je ostao pri stavu da su njegova ograničenja izvoza u interesu nacionlane bezbednosti.
Rešavanje trgovinskih sporova preko STO može da potraje godinama. Kina je preduzela prvi korak poznat kao zahtev za konsultacije. STO takođe ima odredbe u svojim pravilima koje dozvoljavaju zemljama da nameću ograničenja u interesu nacionalne bezbednosti. Ovo bi moglo otežati Kini da dobije ovaj spor.
Kada je reč o caranama na kineski čelik i aluminijum prema nedavnoj odluci nezavisne komisije Svetske trgovinske organizacije , američke antidampinške carine na uvoz kineskih proizvoda nisu u skladu sa globalnim trgovinskim propisima.
U saopštenju komisije se ističe da je Svetska trgovinska organizacija naložila Vašingtonu da "uskladi svoje mere i obaveze" i da američke carine na kinesku robu nisu u skladu sa globalnim propisima.
SAD je još 2012. podigao carine na širok spektar kineskih proizvoda, uz tvrdnje da kineska vlada nezakonito obara cene jeftinim proizvodima u SAD kako bi kineske kompanije zadobile veći udeo na tržištu.
Kina je, zatim, na takvu odluku SAD uložila žalbu STO. Pošto je izvojevala veliku pobedu, zatražila od SAD da poštuje propise te trgovinske organizacije i da nadoknadi svu štetu.

Rekonstruisana železnička dizalica nosivosti 60 tona za „pomoćni voz”
Infrastruktura železnice Srbije rekonstruisala je motornu dizalicu nosivosti 60 tona koja će biti u sastavu „pomoćnog voza” i koristiti se za raščišćavanje koloseka i železničke infrastrukture u slučaju vanrednog događaja na srpskim prugama, kao i za rad na nepristupačnim terenima.
Motornu dizalicu rekonstruisala je smederevska Fabrika šinskih vozila - Želvoz.
Infrastruktura železnice Srbije je obnovom železničke dizalice čiji je kapacitet 60 tona omogućila znatno efikasnije otklanjanje posledica vanrednih događaja na prugama i brže uspostavljanje železničkog saobraćaja, rekao je Tanjugu Nenad Stanisavljević iz Infrastrukture železnice Srbije.
Kaže da je radni vek ove motorne dizalice produžen je za najmanje 10 godina.
Šinska motorna dizalica proizvedena je 1968. godine, a koristi se za sanaciju posledica vanrednih događaja na prugama, kao i za rad na manje pristupačnim terenima.
Centar za poslove pomoćnog voza Infrastrukture železnice Srbije poseduje i dizalicu nosivosti čak 125 tona.
Ova dizalica je proizvedena je 1969. godine, a remont na njoj je urađen pre dve godine, čime joj je produžen eksploatacioni vek.
Posedovanje ovakvih snažnih dizalica velikog kapaciteta znatno skraćuje period koji je potreban da bi se otklonile posledice nesreće i uspostavio redovan železnički saobraćaj, naveo je Stanisavljević.
Ovog meseca završena je i rekonstrukcija specijalnih kola za smeštaj alata i opreme koja se koriste u slučaju vanrednih događaja, a takođe saobraćaju u sastavu „pomoćnog voza”, prenosi Tanjug.

Trenutak za energetsku efikasnost
Potrebno je povećati energetsku efikasnost u javnom sektoru, privredi i domaćinstvima, jer se u Srbiji troši četiri puta više energije od evropskog proseka. Kao rezultat sprovođenja mera energetske efikasnosti trebalo bi da se proizvodnja finalne energije smanji za oko 10 odsto, što je više od godišnje proizvodnje termoelektrane „Nikola Tesla”, odnosno 12 teravat-časova, kazala je Dubravka Đedović, ministarka energetike i rudarstva na panelu o energetskoj efikasnosti na nedavno održanoj „Luk ap” konferenciji na Kopaoniku. Prema njenim rečima trenutno se pripremaju ili realizuju projekti energetske efikasnosti u vrednosti od oko 920 miliona evra i biće obuhvaćeni javni objeti, vrtići, škole, lokalne samouprave i domaćinstva. Kada svi budu sprovedeni u naredne tri do četiri godine, ušteda će biti oko 900 gigavata godišnje.
Đedovićeva je precizirala da će 45 miliona evra biti usmereno kao pomoć za energetsku sanaciju domova najsiromašnijih stanovnika i još 50 miliona evra za uvođenje kalorimetara u zgrade, kako bi vlasnici stanova plaćali toplotnu energiju prema potrošnji. Podsetila je da je već uloženo 2,6 milijardi dinara subvencija za 20.000 domaćinstava, a da je u saradnji sa Svetskom bankom u pripremi nastavak programa od 70 miliona evra za još 100.000 domaćinstava.
Žarko Petrović, predstavnik Agencije za razvoj Ujedinjenih nacija (UNDP), izneo je računicu te organizacije da ako bi se za 30 odsto poboljšala energetska efikasnost na 27 miliona kvadratnih metara zgrada, to bi donelo uštede od 2.500 gigavat-časova godišnje, što je proizvodnja kostolačke termoelektrane i „Kolubare”.
Prema njegovim rečima energetska efikasnost treba da pređe u privatan sektor. Takođe važno je da postoji stručnost i znanje u zemlji da se naprave efikasni modeli i ugovori sa privatnim sektorom, da privatni sektor može da preuzme deo tog velikog važnog posla na sebe.
Nikola Rajaković, profesor Elektrotehničkog fakulteta u Beogradu, smatra da je ovo odličan trenutak za energetsku efikasnost jer su cene energije dramatično visoke. Što se tiče potrošnje u objektima dobro izolovana zgrada troši četiri puta manje energije nego loše izolovana. Zato predlaže da se kroz zakonsku regulative uvede obaveza da vlasnik samo tri godine može da drži zgradu bez fasade, a posle toga da plaća penale. Jer polovina potrošnje energije ide na grejanje i hlađenje.
– Evropska unija zacrtala je cilj da za postojeće zgrade uvede energetske razrede u rasponu od „A” (zgrade sa nultom emisijom) do „G” (objekti sa najnižom energetskom efikasnošću). Prve na udaru biće javne zgrade. Od 2027. javni objekti na teritoriji EU treba da pređu u razred „E”, a do 2033. sve privatne zgrade trebalo bi da preskoče dva energetska razreda – potvrdila je i Zorana Petojević, profesorka na Građevinskom fakultetu.

Pad vrednosti dinara ne bi privredu učinio konkurentnijom
Često se kod nas može čuti da je dinar precenjen i da bi pad vrednosti domaće valute, stručno rečeno njena deprecijacija, mogla da poboljša konkurentsku poziciju privrede. Jer, posledica toga je poskupljenje uvoza na jednoj strani i konkurentniji izvoz na drugoj. Ivan Nikolić, urednik publikacije „Makroekonomske analize i trendovi” u novom broju predočava da pad vrednosti dinara ne bi privredu učinio konkurentnijom. „Održavanje relativne stabilnosti dinara prema evru, kao referentnoj stranoj valuti, u okviru režima rukovođenog plivajućeg deviznog kursa optimalna je strategija za Srbiju”, smatra on.
U analizi „Ko ima koristi od deprecijacije kursa”, Nikolić naglašava da se stabilnim kursom postiže stabilnost cena, izvesnost poslovanja, sigurnost domaćeg finansijskog sistema i stranih investitora. Devizni kurs u svakoj otvorenoj ekonomiji ima bitnu ulogu u formiranju potrošačkih cena, on neposredno deluje na cene dobara koje potiču iz uvoza, a utiče i posredno i to preko tražnje za domaćim dobrima.
„Kada devizni kurs depresira, domaća dobra postaju relativno jeftinija u odnosu na strana, tražnja za domaćim dobrima raste, što deluje inflatorno, i obratno. Kako ovo nije jednokratan proces, kolebljivost deviznog kursa i njegov prenos ka ostalim cenama kreira i negativna inflaciona očekivanja. Efekat kursa je prigušen činjenicom da većinu izvoza obavljaju multinacionalne korporacije koje obično posluju sa velikim uvoznim maržama, pa je devizni kurs manje važan faktor njihovih cenovnih kalkulacija. U tom smislu pojedinačne, otvorene ili skrivene državne subvencije i podsticaji su njima privlačniji od kursa”, navodi Nikolić.
Efekti obezvređivanja domaće valute na izvoz, destimulisanje uvoza i suzbijanje spoljne neravnoteže u stvarnosti mogu se dobro sagledati iz iskustva Turske i Mađarske poslednjih godina. I turska i mađarska forinta izgubile su na nije smanjila spoljni jaz. Skuplja uvezena roba nije u vrednosti u poslednjih pet godina, ali njihova deprecijacija dovoljnoj meri obuzdala potražnju i niža cena turske radne snage nije obezbedila domaćoj privredi dovoljno konkurentske prednosti za poboljšanje deficita tekućeg računa. Sve slabija vrednost forinte u Mađarskoj otežava borbu sa inflacijom koja je u oktobru dostigla 21,1 odsto.

Proizvođač guma budućnosti
Japanski proizvođač pneumatika „Tojo tajers” osnovan 1945. godine, koji je upravo otvorio fabriku u Inđiji, poznat je i kao kvalitetan proizvođač guma za putnička, teretna i SUV vozila a posebno kao uspešan brend u auto moto sportu. Tojo gume su popularne kod ljubitelja „of– roud” vožnje i auto relija sa teškim vremenskim uslovima i specifično uspešnom tradicijom na teškim terenima. Kompanija Tojo je takođe poznata kao pionir u proizvodnji guma budućnosti sa upotrebom nano tehnologije čija je struktura pokazala izuzetnu efikasnost na molekularnom nivou. Kompanija sa više od 12 hiljada zaposlenih ima povećanje prihoda u prvoj polovini 2022. godine od 223,667 miliona jena (milijarda i 626 miliona evra) što predstavlja rast više od 20 posto.

Početak nedelje doneo promene cena pšenice
Napad na Odesu uzburkao tržište žitarica. Cena u Srbiji ne raste jer je tražnja mala u odnosu na ponudu
Izveštaji američkog Ministarstva poljoprivrede imaju veliki uticaj na svetsko tržište žitarica. Prošlonedeljni pokazuje da će Australija ove sezone postići rekordan izvoz, za razliku od Argentine koja će pasti na najniži nivo u poslednjih osam godina. Ipak, veći izvoz iz Australije, EU, Rusije i Ukrajine će ga više nego nadoknaditi.
Ova analiza srušila je cene pšenice u SAD i Evropi koja je u poslednjih šest nedelja pala za gotovo 60 evra po toni, piše Agrarhojt.
Ipak, početak nedelje doneo je promene. Zbog napada na ukrajinsku Odesu, proteklog vikenda,  došlo je do prekida snabdevanja strujom u ovoj važnoj luci na Crnom moru. Istovremeno i u Kini su ublažene mere borbe protiv kovida 19, što je doprinelo rastu cena.
Kako se navodi, juče se na francuskom MATIF-u pšenicom (za ugovore u martu) trgovalo po 1,3 odsto višoj ceni,  a koštala je 306,25 evra po toni. Na čikaškoj  berzi teminski ugovori za pšenicu potpisivani su po ceni višoj za 2,8 odsto, što je 269, 33 evra po toni. Ipak ovaj iznos je i dalje manji za 6,3 odsto u odnosu na prošlu godinu.
Pšenica je protekle nedelje bila najzastupljenija u trgovanju i na Produktnoj berzi u Novom Sadu U zavisnosti od parametara kvaliteta, ovom žitaricom trgovalo se od 33,80 do 37,50 dinara, po kilogramu, bez. Cena je, u odnosu na nedelju dana ranije, bila niža za 1,44 odsto.
Na domaćem robno-berzanskom tržištu, u odnosu na prethodni period, zabeležen je nešto veći obim trgovanja. Ipak, tražnja je u odnosu na ponudu mala što i dalje utiče na negativan cenovni trend i žitarica i uljarica.
Previranja i rast cena na drugim berzama, kao i događaji u Kini i Odesi, nisu posebno uticala i na naše tržište. Kako saznajemo, nije zabeležen rast cena žita jer je tražnja i dalje mala.

Vesić: Srbija će 2023. nastaviti sa kapitalnim projektima
- Ministar građevinarstva, saobraćaja i infrastrukture Goran Vesić rekao je danas da ne zna šta će se dogoditi u svetu naredne godine, ali da nedavno usvojeni budžet Srbija pokazuje da kriza ne utiče na opredeljenje vlade da ulaže u kapitalne projekte, za koje je izdvojila rekordnih 3,6 milijardi evra. „Velika ulaganja u infrastrukturu traju godinama, jer moramo da nadoknadimo zaostatak koji smo imali zbog sankcija i svega što se dešavalo u prošlosti, ali i da obezbedimo visok stepen rasta BDP-a. Te stope bi bile veće da nije došlo do problema kod naših glavnih spoljih partnera”, rekao je Vesić na konferenciji „Svet u 2023”, koja se održava u Domu Narodne skupštine.
On je naglasio da od trenutka kada se Srbija pre desetak godina značajno uvećala obim javnih investicija, beležimo značajno veće stope rasta privrede. Vesić je rekao da je pandimijske 2020. uloženo 196 milijardi dinara u javne investicije, što je doprinelo mnogo namanjem padu privrede. „U narednoj godini uložićemo 420 milijardi dinara, odnosno 3,6 milijardi evra i očekujemo da ćemo ne samo izbeći recesiju, nego i obezbediti stablnu stopu rasta dok se situacija u svetu ne stabilizuje”, istakao je Vesić. Izneo je podatak da su strani investitori u poslednjnih pet godina uložili više od 17 milijardi evra u Srbiji i zaključio kako je to razlog zbog koga država stavlja akcenat na razvoj putne, a sada i železničke infrastukture.
Najavio je da će uskoro biti potpisan ugovor sa EU o finansiranju brze pruge od Beograda do Niša. „Pruga do Niša bi trebalo da bude završena 2028. i naš plan je da nastavimo u još dva pravca, ka Makedoniji i Grčkoj, odnosno ka Solunu i Istambulu. Drugi pravac na kome ćemo raditi je ka Šidu, ali to ima smisla samo ako Hrvatska, Slovenija i Austrija žele da grade svoju brzu prugu”, najavio je Vesić. On je rekao kako bi brza pruga do Subotice trebalo da bude završena do kraja 2024. ili u početkom 2025. godine, a da će Mađarska svoju deonicu od Budimpešte do granice sa srbijom završiti sredinom 2025. godine. Ministar građevinarstva je dodao da će do kraja naredne godine biti završena deonica auto-puta do Požege, kao i do granice Republike Srpske, na pravcu prema Bijeljini. Vesić je naveo da je u toku projekat izgradnje kanalizacije kojom če biti pokriveno 2,5 miliona ljudi u Srbiji. „Naša politika je da svaki deo zemlje bude povezan i da budemo povezani i sa susedima, Severnom Makedonijom, Bugarskom, Mađarskom, Crnom Gorom, BiH, jer verujemo da je budućnost regiona u integracijma, najpre saobraćajnim i ekonomskim, a zatim i političkim”, rekao je Vesić. On je naglasi da će BPD Srbije do kraja godine iznositi 60 milijardi evra i da Srbija sa optimiznom može da čeka 2023. godinu, jer se vlast trudi da razvija svoju zemlju.
 Ministar unutrašnje i spoljne trgovine Tomislav Momirović izjavio je da će vlada nastaviti da otvaran nova tržišta za našu robiu, jer se očekuje potpisivanje sporazumima o slobodnoj trgovini sa Ujedinjenim Arapskim Emiratima, Kinom i Korejom. Naglasio je da je to posebnio prilika za izvoz naših poljoprivrednih proizvoda. „Danas je izvoz naših poljoprivrednih proizvoda vredan 4,2 milijarde evra, nastojaćemo da sledeće godine bude pet miliajrdi evra, jer su se poljoprivreda i prerađivačka industrija pokazale otpornim na krizu”, rekao je Momirović. Najavio je da će biti nastavljena harmonizacija propisa sa EU, jer trgovinska razmena sa  unijom čini 60 odsto srpskog izvoza i dodao kako će se nastaviti sa regionalnim integracijama, pre svega kroz projekat Otvoreni Balkan.
„Moramo da obratimo pažnju na Otvoreni Balkan, jer smo stvorili uslove da na Balkanu postoje slobodan promet roba i ljudi i čekamo da naši partneri iz Severne Makedonije i Albanije usvoje odluke o tome, kako bismo imali slobodnu trgovinu i protok radne snage što je važno za privredni razvoj”, rekao je Momirović. On je istakao da je region važno tržište za Srbiju i da vlada zato neće odustati od takve politike. „To donosi dobro celom regionu i voleli bismo da to uvide i druge zemlje u regionu”, naglasio je Momirović. On je obećao da će vlada obebzediti stabilnost domaćeg tržišta, odnosno snabdevanje naših građana robama i stabilni rast kakav smo imali prethodnih godina, prenosi Tanjug.

Otvorena japanska fabrika guma u Inđiji
INĐIJA - Japanska kompanija guma Tojo tajers otvorila je danas novu fabriku u Inđiji, u prisustvu predsednika Srbije Aleksandra Vučića koji je izjavio da će to biti najbolja fabrika te kompanije u svetu, kao i da Tojo želi da nastavi da investira u Inđiji. Vučić je odmah po dolasku u fabriku održao sastanak sa predstavnicima Tojo tajers i tokom obilaska novih pogona preneo novinarima da su mu rekli da žele još da investiraju u Inđiji.
"Ovo smo sanjali pre dve godine kada je počela gradnja fabrike. To će biti najveći izvoznik iz Srbije", rekao je Vučić. Naveo je i da su mu predstavnici kompanije rekli da je otvaranje te fabrike samo početak i da hoće još da investiraju u nove pogone. "Oni bi hteli opet ovde, a ja bih hteo na nekom drugom mestu, biće borba", rekao je Vučić u šali. Predsednik je naglasio da će dolazak kompanije Tojo puno značiti za Srbiju i naročito Inđiju i okolna mesta.
Otvaranju fabrike u industrijskoj zoni Severoistok prisustvuju generalni direktor korporacije Tojo tajers Takaši Šimicu, ambasador Japana u Srbiji Takahiko Katsumata, pokrajinski premijer Igor Mirović, direktorka Kancelarije za dualno obrazovanje Gabrijela Grujić i predsednik opštine Inđija Vladimir Gak, preneo je Tanjug. Japanski Tojo tajers je najavio da će se u fabrici guma u Inđiji na proizvodnoj liniji naći brendovi Tojo tajers i Nito. Izvoz kompanije Tojo, kako je najavljeno na početku radova na gradnji fabrike u Inđiji 15. decembra 2020. godine, biće na nivou od 240 miliona evra, i biće jedan od najvažnijih i najmoćnijih izvoznika sa teritorije Srbije. Reč je o investiciji u vrednosti od 382 miliona evra, što je najveća japanska investicija do sada u Srbiji. Tojo je najavio da će fabrika u Inđiji do 2023. godine sa oko 560 srpskih radnika proizvoditi godišnje pet miliona Tojo guma.
Predstavnici kompanije su, na početku radova, najavili da će se u fabrici u Srbiji koristiti najnovija tehnologiju i proizvoditi najkvalitetniji proizvodi po najkonkurentnijim cenama, kao i na energetski efikasan način. Očekuje se da će fabrika godišnje proizvoditi pet do 10 miliona guma premijum klase. Opština Inđija je obezbedila zemljište površine 63 hektara i neophodnu infrastrukturu.
Ova fabrika je prva grinfild investicija japanske korporacije Tojo tajers u Srbiji, ali i u čitavoj Evropi. U Inđiji će biti centar za proizvodnju pet miliona guma godišnje, za tržišta Evrope, Bliskog istoka, Afrike i Severne Amerike, saopšila je japanska kompanija. U postrojenju u Inđiji, kako je navedeno, primenjuju se inovativne tehnologije u procesu rada, uz poštovanje najviših svetskih standarda u zaštiti životne sredine.
Korporacija Tojo Tajers jedan je od vodećih svetskih proizvođača guma više od 70 godina, sa sedam fabrika guma i četiri fabrike auto-delova, kao i skoro 13.000 zaposlenih širom sveta. Proizvodna linija obuhvata brendove Tojo tajer i Nito, poznate po izvanrednim karakteristikama i kvalitetu, koji čine 85 odsto ukupne prodaje korporacije Tojo tajers.
 
Vučić: Gume iz Srbije za najbolje automobilske brendove iz celog sveta
INĐIJA - Predsednik Srbije Aleksandar Vučić izjavio je danas na otvaranju fabrike guma japanske kompanije Tojo Tajers u Inđiji, da će se u tu proizvoditi gume "Made in Serbia" za audi, porše, micubiši i druge najbolje automobilske brendove iz celog sveta.
"Danas je poseban dan, retki su takvi dani. Kada sam sada ulazio na sastanak sa predstavnicima kompanije, ambasador Kacutamata mi je rekao - pre pet godina smo počeli da sanjamo ovaj san i posebno posle posete nedavno nastradalog Abe Šinza Beogradu. To je bila istorijska poseta i uspeli smo da pokrenemo stvari i dosanjali smo taj san. Ovo je jedina Toyo fabrika u Evropi i najbolja u celom svetu, po svom kvalitetu i opremljenosti", rekao je Vučić, prenosi Tanjug.
Izrazio je uverenje da to nije i poslednja Tojo fabrika koja će biti otvorena u Srbiji.
"Očekujemo da odavde u svetu, na severnoameričko i zapadnoevropsko tržište odu najbolje gume - made in Serbia, napravljene u Inđiji", naveo je Vučić.
Naveo je da fabrika ima 117.000 metara kvadratnih, kao i da je investicija vredna 283 milina evra, ali da će ukupno iznositi više od 300 miliona evra.
"Mi smo učestvovali kao vlada i drago mi je što nismo kasnili nijedan dan u isplati subvencija. Bar u nečemu da budemo kao Japanci", rekao je Vučić.
Kazao je da trenutno u fabrici radi 460 radnika i najavio da će biti zaposleno još 120 do kraja sledeće godine, ali da će se njihov broj i dalje povećavati bez obzira na visok automatizacije i digitalizacije kompanije.
"To je nešto što nam donosi brži rast BDP i veće plate i penzije", istakao je Vučić.

Mali: Budžetska inspekcija kičma javnih finansija
Ministar finansija Siniša Mali poručio je danas budžetskim inspektorima, okupljenim na seminaru-radionici u Beogradu, da je ta služba kičma javnih finansija te da će im resorno ministarstvo pružiti svu podršku u radu.
Seminar o veštinama komunikacije i profesionalnog ponašanja inspektora, koji se održava u zgradi Ministarstva finansija, Mali je iskoristio da se upozna sa svakim od inspektora.
„Vi ćete značajno doprineti i stabilnosti javnih finansija i zdravlju naše ekonomije”, poručio je ministar.
Podsetio je da shodno izmenama zakona od 1. januara budžetska inspekcija postaje centralizovanija, sa ciljem povećanja efikasnosti, a uz bolju koordinaciju.
„Kompjuteri, mobilni telefoni, automobili - Ministarstvo će sve što vam treba obezbediti da budete funkcionalni i opremljeni. Maksimalno ćemo pomoći”, poručio je on.
Pozvao je budžetske inspektore da rade kao jedan tim, i jedna porodica, te međusobno razmenjuju informacije kako bi radili bolje i efikasnije.
Mali je rekao da je 2018. godine bilo sedam budžetskih inspektora koji su imali ukupno 15 kontrola.
Ove godine do sada je bilo 119 kontrola, a budžetska inspekcija će u 2023. imati 61 inspektora pa će biti efikasnija.
„Idemo ka tome da budžetske korisnike ne samo da kontrolišemo nego da ih usmerimo da rade shodno zakonu i vode računa o svakom našem dinaru”, rekao je on.
Inspektorima je poručio da je njihov posao da čuvaju svaki javni dinar građana Srbije.
„Važno je da ste danas ovde. Da se direktno vidimo i upoznamo. Veliki potencijal je pred vama, u smislu šta sve treba u Srbiji uraditi”, rekao je on.
Istakao je da je u 2023. godini da svaki inspektor ima prosečno pet kontrola, a zatim će se taj broj povećavati, iz godine u godinu, na sedam, devet pa 11.
„To dovoljno govori koliko ste nam važni vi i budžetska kontrola. Razmišljajte da investirate u sebe, međusobnu komunikaciju, i sticanju novih znanja”, rekao je on.
Mali se zahvalio nemačkom GIZ-u i istakao da je saradnja oko bolje budžetske inspekcije jedna od najvažnijih zajedničkih projekata, javlja Tanjug.
Komunikacijska radionica budžetskih inspektora sprovodi se u okviru programa Reforma javnih finansija koji podržavaju Nemačka i Švajcarska.

Ruski izvoz nafte porastao uoči ograničenja cena
LONDON - Ruski izvoz nafte je porastao u novembru uoči ograničenja cena od 5. decembra, koje su nametnule G7, Evropska unija i Australija kako bi umanjile ratne prihode Moskve, saopštila je danas Međunarodna agencija za energetiku.
Silazni trend svetskih cena nafte i veći popusti na rusku naftu uticali su na pad prihoda Moskve za 700 miliona dolara na 15,8 milijardi dolara, objavila je ta agencija sa sedištem u Parizu. Dalje navodi da i dalje procenjuje da će ograničenje cena smanjiti rusku proizvodnju nafte za 1,4 miliona barela dnevno (bpd) sledeće godine. „Mada su niže cene nafte dobrodošlo olakšanje za potrošače koji su suočeni sa rastućom inflacijom, potpuni uticaj embarga na rusku naftu i na isporuke derivata tek ostaje da se vidi”, dodaje Agencija. Globalni ekonomski izazovi i zabrinutost oko potražnje u Kini, najvećem uvozniku nafte, pomogli su da se veći deo ovogodišnjeg rasta cena nafte neutrališe, ali Agencija navodi da je potražnja u nekim regionima iznenađujuće snažna.
Kina, Indija i Bliski istok nadoknadili su deo smanjenja kupovina nafte u Evropi i drugim zemljama u istočnoj Aziji, napominje se u izveštaju, prenosi Tanjug.
Takva konstatacija navela je Agenciju da poveća svoju procenu rasta potražnje za naftom za ovu godinu za 140.000 barela dnevno (bpd) na 2,3 miliona bpd i za 100.000 barela dnevno na 1,7 miliona bpd za sledeću godinu.
Prema mišljenju Agencije, budući da predstoje zimski meseci i da se približavamo napregnutijem balansu između ponude i potražnje na tržištu nafte u drugom kvartalu 2023., ne može se isključiti još jedan rast cena „crnog zlata”.

Kriza se još ne vidi kod otplate kredita
Kriza se još ne vidi kod otplate kredita. Građani i privreda i dalje uredno izmiruju obaveze i kašnjenje u otplati zajmova još ne postoji. Uprkos rastu kamata i posledično sve većim mesečnim zaduženjima za otplatu duga.
Prema podacima Udruženja banaka (UBS)na kraju novembra učešće kašnjenja u dugu ukupnih bankarskih kredita iznosilo je samo 2,8 odsto. Godinu ranije 3,1 odsto, a pre desetak godina i preko 12 odsto.
Da bi sprečila rast kredita s problemima u otplati Narodna banka je prošle sedmice poslovnim bankama i dužnicima dala mogućnost da, onima koji zapadnu u teškoće, obaveze budu prolongirane, odnosno refinansirane. U slučaju keš zajmova dobija se dodatni rok od tri godine, koliko i za auto kredite, a u slučaju stambenih zajmova dodatni rok od pet godina. Pošto za sada nema većih problema s otplatama potez Narodne banke se tumači kao preventivna mera.
Banke su i do sada mogle da izađu dužnicima u susret i da „razvuku“ otplatu kredita u okviru predviđenih rokova što u slučaju gotovinskih zajmova znači da se kredit može otplaćivati na najviše šest godina. Radi se o kreditima za refinansiranje, a u bankama kažu da, od kako su kamate počele da rastu, nema nikakvog posebnog većeg interesovanja za tu vrstu zajmova u odnosu na raniji period.
Refinansiranje zajmova dobra je opcija za one kojima je dug postao pretežak, jer  s dodatnim rokom otplate dobijaju manju mesečnu obavezu. Međutim, na kraju će banci platiti više novca, jer na novi rok otplate teče kamata.
Rast kamata ima i drugu stranu, a to je da su i građani i privreda postali oprezniji  pri zaduživanju. To se vidi iz podatka za novembar da kreditnog rasta nije bilo. I da je kreditno zaduženje svih dužnika gotovo u dinar bilo isto i na kraju novembra i na kraju oktobra. Naime, građani i privreda su bankama dugovali  gotovo 3.342 milijarde dinara.
Neznatni pad zaduženja postoji kod pravnih lica i preduzetnika od 0,3 i 0,5 odsto, dok su u sličnom procentu rasli krediti stanovništva. Posmatrano na godišnjem novo primetan je rast kredita od 7,4 odsto, jer su u većem delu ove godine kamate i dalje bile niske i privlačne za zaduživanje.
Stanovništvo duguje 1.421 milijardu dinara, privreda 1.848 milijardi dinara, a preduzetnici  71 milijardu dinara.
Da su građani „ukočili“ sa zaduživanjem vidi se i kod pojedinačnih vrsta kredita. Pad novoodobrenih kredita vidi se i kod gotovinskih, potrošačkih, u kategoriji ostalih, a to su pretežno refinansirajući. Na mesečnom nivou rast manji od jednog procenta postoji samo kod stambenih zajmova i kredita za adaptaciju. Bankari kažu da se radi o finalizaciji ranije podnetih zahteva, jer su kod ovih kredita procesure duže. Što se tiče novih zahteva kažu da imaju pad od čak 40 odsto  odnosu na isti period prošle godine.

Zahtev za besplatne kilovate struje i gasa predati do 19. decembra
Socijalno ugrožena domaćinstva sa minimalnim primanjima koja imaju pravo na besplatne kilovate električne energije, gasa, kao i umanjene račune za grejanje preko toplana trebalo bi najkasnije do 19. decembra (ponedeljak) da podnesu zahtev za ostvarivanje ovih beneficija. Zahtev se podnosi svake godine za narednu kalendarsku, čime se stiče status energetski ugroženog kupca. Na Svetog Nikolu -19 decembra stupa n snagu nedavno usvojena uredba vlade o energetski ugroženim kupcima.
Kako su iz Ministarstva energetike potvrdili pravo na status energetski ugroženog kupca imaju primaoci socijalne pomoći, dečjeg dodatka ili uvećanog dodatka za pomoć i negu drugog lica. Oni taj podatak treba da navedu, odnosno zaokruže u obrascu. Takođe, taj status ima i domaćinstvo čiji član koristi medicinske aparate ili uređaje neophodne za održavanje zdravlja, a za čiji rad je potrebno napajanje iz elektromreže, i kome obustavom isporuke struje može biti ugrožen život ili zdravlje. U ovom slučaju, potrebno je da se uz zahtev podnese i izveštaj lekara o korišćenju medicinskih aparata, ugovor o snabdevanju i poslednji račun za isporučenu struju.
Oni koji budu podnosili zahtev treba da znaju da mogu da se opredeli za mesečno umanjenje računa za samo jedan energent. Dakle, ili struju, ili gas, ili grejanje preko toplana. Za one koji troše struju olakšica važiće tokom cele godine, dok za gas i toplotnu energiju umanjenje važe šest meseci, odnosno onoliko koliko traje grejna sezona. Tako da građani u obrascu treba da napišu na koji energent se odnosi zahtev.
Da bi jednočlano domaćinstvo ostvarilo pravo na ove beneficije ukupna primanja ne mogu da budu veća od 21.074 dinara. Porodice sa dva člana ne sme da pređe limit od 33.402, a tročlana 45.729 dinara. Granica prihoda za četvoročlano domaćinstvo je 58.057 dinara. Prema kriterijumu imovno stanje, ukupna površina stambene jedinice za jednočlana domaćinstva ne sme da bude veća od 40, a za dvočlana od 58 kvadratnih metara. Maksimalna površina za porodice sa tri člana je do 66, a sa četiri člana do 74 kvadrata. Limit za petočlana domaćinstva je do 87, a za šestočlana i veća do 96 kvadratnih metara.

Polovina kupaca bira poklone preko interneta
Dve trećine domaćih kupaca će ovog decembra na novogodišnje poklone potrošiti sličan iznos kao i 2021. godine. Više od polovine će veći deo poklona nabaviti  preko interneta, ali je najviše onih koji biraju isključivo kvalitetne proizvode i radije će čekati popuste i kupiti manje proizvoda. Anketa koju je sproveo vodič za kupovinu „Heureka“ pokazala je da dve trećine domaćih kupaca planira da u 2022. za novogodišnje poklone izdvoji sličnu sumu novca kao i ranijih godina, međutim, primetno je da se menjaju kupovne navike. Nabavka se pažljivije planira i traži se najbolji odnos cene i kvaliteta. Čak 38 odsto ispitanika redovno čita recenzije drugih potrošača pred svaku kupovinu, a 39 procenata je onih koje ponekada to opredeli za kupovinu. Gotovo polovina anketiranih će potrošiti između 5.000 i 20.000 dinara na novogodišnje poklone, s tim da je više onih koji će sačekati sniženja.
-Pri nabavci poklona, ljudi sada razmišljaju malo drugačije nego prethodnih godina. Pažljivije planiraju i strpljivije čekaju najbolje ponude, jer razlike u ceni među prodavnicama znaju da budu velike, izjavio je Honza Majer, izvršni direktor „Heureka“ grupe i dodao da se kupci sve više okreću onlajn kupovini jer se samo 12 odsto ispitanika izjasnilo da će novogodišnje poklone birati isključivo u prodavnicama. Novogodišnju anketu „Heureka“ grupa je na našem tržištu sprovela na domaćoj platformi za uporednu kupovinu „Idealno“ tokom novembra, a u njoj je učestvovalo 4.695 korisnika.

U „Mišelinovom” vodiču 17 restorana iz Beograda
Turistička organizacija Srbije je objavila da se u „Mišelin” gastronomskom vodiču za 2023. godinu našlo 17 restorana iz Beograda. Gastronomska ponuda se tako drugu godinu za redom našla u konkurenciji ovog prestižnog vodiča. U skladu sa uobičajenom praksom u svim „Mišelin” destinacijama, odabir restorana u Beogradu obavili su anonimni i nezavisni inspektori, a restorani su vrednovani u skladu sa opštim i ujednačenim kriterijumima ovog vodiča. Novom selekcijom Beograd nastavlja da bude odabir „Mišelin”-a, što doprinosi reputaciji našeg glavnog grada kao preporučenoj destinaciji za bogata i raznovrsna gastronomska iskustva, navode iz Turističke organizacije Srbije koja, kako kažu,  nastavlja da podržava pozicioniranje naše zemlje kao gastronomske destinacije na međunarodnoj sceni.
– Ponovno postavljanje Srbije na „Mišelin” svetsku gastronomsku mapu potvrđuje kontinuirani kvalitet naše ugostiteljske ponude, koja na ovaj način ide u korak sa najboljim svetskim gastronomskim destinacijama. Dodatno nas raduje povećan broj „Mišelin” preporučenih restorana u odnosu na prethodnu selekciju, što govori o podsticaju koji ulazak u prestižni vodič daje podizanju kvaliteta domaće gasronomske ponude. Za Turističku organizaciju Srbije veoma je značajna i dodatna medijska pažnja koja prati ovu selekciju čime se skreće pažnja i na Srbiju kao turističku destinaciju, te doprinosi daljem rastu broja turista”, izjavila je Marija Labović, direktorka Turističke organizacije Srbije.

Odloženo otvaranje ski sezone na Staroj planini
Zbog nepovoljnih vremenskih uslova odloženo je otvaranje skijaške sezone na Staroj planini koji je  bio planiran od 16. do 18. decembra, navedeno je na sajtu Skijališta Srbije. Kako kažu, o početku skijanja na ovoj planini će blagovremeno obavestiti sve ljubitelje zimskih sportova. Za skijaše i bordere u pripremi su tri staze koje prate gondolu na Jabučkom ravništu, a za početnike će u funkciji biti poligon sa pokretnom trakom.
Ski-centar na Staroj planini ima više od 13 kilometara staza, opremljen je najsavremenijom skijaškom infrastrukturom koju čine: gondola, dve četvorosedne žičare, dva ski lifta, kao i pokretna traka za decu i skijaše početnike. Skijalište je kompletno pokriveno sistemom za veštačko osnežavanje. Prošlog vikenda je skijaška sezona otvorena na Kopaoniku, ali je zbog loših vremenskih prilika koje ne pogoduju ovom sportu obustavljen rad skijališta nakon otvaranja.

Kina odlučno protiv da Amerika ograniči Huaveju pristup bankama
PEKING Kina se odlučno protivi potencijalnom američkom zakonu kojim bi se preduzeću „Huavej Tehnolodžiz”( Huawei technologist) i drugim kineskim 5G kompanijama ograničio pristup američkim bankama, izjavio je danas portparol Ministarstva spoljnih poslova.
Kina se snažno protivi američkoj generalizaciji koncepta nacionalne bezbednosti i zloupotrebi državne moći za suzbijanje kineskih preduzeća, rekao je Vang Venbin na redovnoj konferenciji za novinare, prenosi Rojters.
Vang je dodao da će Kina „odlučno zaštititi” legitimna prava i interese kineskih kompanija, nakon što su američki poslanici iz obe stranke predstavili pomenuti predlog zakona, javlja Tanjug.

Majkrosoft kupuje udeo u Londonskoj berzi
U dogovoru koji odražava sve veću simbiozu velikih tehnoloških kompanija i finansijskih tržišta, Majkrosoft je pristao da kupi udeo u Londonskoj berzi u okviru desetogogodišnjeg partnerstva za premeštanje podataka operatera berze u oblak (klaud).Stručnjaci smatraju da dogovor ukazuje na povećanu potražnju ulagača za informacijama koje im daju prednost na sve bržim elektronskim tržištima, pišu svetski mediji, prenosi Radio slobodna Evropa.
Majkrosoft kupuje četiri odsto u Londonskoj berzi kao deo dogovora prema kojem će britanski operater tržišta potrošiti na Majkrosoftove usluge u oblaku najmanje 2,8 milijardi dolara u narednih 10 godina partnerstva, naglašava Si-En-En.
Kompanije su najavile partnerstvo u zajedničkoj izjavi 12. decembra ističući prednosti koje će pružiti klijentima berze kroz poboljšane podatke i analitiku.
Kao deo dogovora, platforma podataka Londonske berze i druga tehnološka infrastruktura biće prebačena u Azure, veliki javni klaud, proizvod američkog tehnološkog diva.
Poslovanje LSEG-a s podacima i analitikom čini dve trećine prihoda te grupe, naglasio je Si-En-En, dodajući da je Londonska berza prošle godine dovršila 27 milijardi dolara vrednu akviziciju Refinitiva, kompanije za finansijske informacije, čime je postala druga najveća kompanija za finansijske podatke iza Blumberga.
Majkrosoft će kupiti dionice LSEG-a od Blekstouna i Tomson Rojtersa, a očekuje se da će kupovina biti završena u prvom kvartalu 2023.
Dogovor koji spaja jednu od najvećih američkih tehnoloških kompanija s najvećom evropskom berzom po tržišnoj vrednosti odražava sve veću simbiozu između tehnoloških divova i finansijskih tržišta, ocenjuje Volstrit džurnal.
Stručnjaci smatraju da za tehnološke kompanije ovi poslovi garantuju stalan dotok gotovine s berzi za korišćenje usluga u oblaku.
Uz 2,8 milijardi dolara koje je LSEG pristao da potroši na Azur oblak, Majkrosoft očekuje da će zaraditi dodatnih 2,2 milijarde dolara tokom 10 godina od trgovaca, investitora i finansijskih savetnika koji posluju s LSEG-om i takođe koriste oblak, kako prenosi Beta.
Što se tiče berzi, ukazuje Volstrit džurnal na mišljenja stručnjaka, ovakvi ugovori im omogućuju veću upotrebu podataka i dosezanje do šireg kruga kupaca.
Dogovor Majkrosofta i Londonske berze ukazuje na sve veću potrebu prisustva visoke tehnologije u finansijskim tržištima odnosno na povećanu potražnju ulagača za informacijama koje im daju prednost na sve bržim elektronskim tržištima, ukazuje Blumberg.
Prema ovogodišnjem izveštaju Barton Tejlor internešnal konsaltinga, globalna potrošnja na podatke i vesti o finansijskim tržištima porasla je za 7,4 odsto na rekordnih 35,6 milijardi dolara u 2021.
Dok ugovor naglašava sve veći fokus LSEG-a na podatke i analitiku, njena transakcija s Majkrosoftom takođe pridonosi, ukazao je Blumberg, nedavnom trendu povezivanja berzi i tehnoloških kompanija nakon sličnih partnerstava između Nadaska i Amazon Web Services, kao i Gugla i Alfabetove CME grupe s ciljem premeštanja tržišne infrastrukture u oblak.
Dogovor LSEG i Majkrosofta dodatno učvršćuje usmerenost Londonske berze prema tehnologiji i podacima kao srcu njene strategije pod njenim izvršnim direktorom Dejvidom Švimerom, ukazuje londonski Tajms.
Švimer je preuzeo upravljanje grupom u avgustu 2018. i godinu dana kasnije otkrio je ambiciozan ugovor o kupovini Refinitiva, bivšeg odeljenja za podatke u kompaniji Tomson Rojters za 27 milijardi dolara u gotovini i deonicama.
Ovo preuzimanje, naglašava Tajms, koje je dovršeno u januaru prošle godine, značajno je proširilo LSEG-ovo poslovanje s podacima i informacijama u vreme kada finansijska tržišta postaju sve više elektronska.
Podaci LSEG-a biće dostupni u Majkrosoftovim programima, što će korisnicima omogućiti lakšu komunikaciju i stvaranje finansijskih modela, kao i analizu podataka iz LSEG sadržaja na Majkrosoftovom softveru, u skladu s regulatornim kontrolama.
LSEG, koji postoji više od 300 godina, poseduje Londonsku berzu i FTSE Rasel indekse i nudi niz drugih usluga kompanijama i njihovim investitorima, navodi Tajms dodajući da kompanija zapošljava 25.000 ljudi u 70 zemalja.
Do sporazuma Londonske berze i Majkrosofta dolazi u trenutku kada se LSEG suočava s pritiskom da se njena akvizicija podataka i trgovačke grupe Refinitiv, vredna 27 milijardi dolara, isplati, ističe Fajnenšl tajms.
Direktor LSEG-a je predstavio ugovor iz 2019. kao način transformacije berze u globalnu kompaniju za podatke i analitiku koja bi bila rival Blumbergu. Međutim, ističe londonski list, integracija poslovanja bila je teška, kako prenosi Beta.
Dogovor Majkrosofta i Londonske berze je „daleko, daleko drugačiji od jednostavnog podizanja i premeštanja imovine u oblak”, kazao je Švimer 12. decembra, povlačeći kontrast s mnogim takvim poslovima koji jednostavno replikuju postojeću IT infrastrukturu korisnika na platformi velike tehnološke firme.
Platforme za finansijsko trgovanje dugo su se smatrale nedostupnim kompanijama u oblaku zbog zahteva velike brzine, navodi Fajnenšl tajms, dodajući da niz nedavno uspostavljenih novih saveza naglašava kako se to promenilo jer su se mogućnosti oblaka poboljšale.

Poslodavci mahom ne obaveštavaju kandidate o ishodu konkursa za posao
I ove godine je „Infostud“ prikupljao ocene kandidata o procesu selekcije i regrutacije kod poslodavaca kod kojih su konkurisali za neku od otvorenih radnih pozicija. U ovogodišnjem istraživanju „Oceni put do posla“ svoj stav je iskazalo 22.339 kandidata na 28.791 konkursu raspisanom od strane 7.783 poslodavaca. Da je izostanak povratne informacije i dalje najveći problem, potvrdio je Miloš Turinski, iz „Infostuda“.
– Kandidati su i ove godine dali svoj sud ocenama od 1 do 5 za način na koji je kompanija zakazala intervju, kvalitet dobijenih informacija o radnom mestu, brzina završetka procesa selekcije, kao i obaveštavanje o ishodu konkursa. Do izbijanja pandemije postojala je blaga tendencija u poboljšanju situacije, prošlogodišnja neprolazna ocena se ponovila i 2022, pa je najniža prosečna ocena 1,5 data od strane 88 odsto kandidata za izostanak povratne informacije – otkriva on. U vremenu velikog deficita kadrova, kada je sve teže doći do radnika, situacija postaje još alarmantnija kada zbog ovog razloga čak 65 odsto kandidata navodi da više ne bi konkurisali kod istog poslodavca, a njih 70 odsto ističe da čak tog poslodavca ne bi prepuručili nekom od svojih bližnjih.
Sa druge strane, da mnoge kompanije pridaju veliki značaj kako ovim procesima tako i svom imidžu u javnosti pokazuju i visoke ocene za način zakazivanja testa ili intervjua gde su ove godine dobile prosečnu ocenu 4. Visoku ocenu 3,7 dele procesi o dobijanju informacija o radnom mestu za koje su kandidati konkurisali (opis posla i radni uslovi) i brzina završetka selekcije.

Mađarska produžila ograničenje cena osnovnih životnih namirnica
BUDIMPEŠTA - Mađarska vlada produžila je postojeća ograničenja na cene osnovnih životnih namirnica do 30. aprila, saopštilo je ministarstvo poljoprivrede, prenosi MTI (MTI).
Ograničenja na cene određenih osnovnih životnih namirnica, uključujuči mleko, šećer, brašno, biljno ulje, jaja i krompir, ističu krajem decembra.
Ukupna inflacija u Mađarskoj iznosila je 22,5 odsto u novembru i očekuje se daće se dalje ubrzati, navodi agencija a prenosi Tanjug.

Mercedes ide u Poljsku, Rivijan odustao od saradnje
Nemački proizvođač automobila Mercedes-Benz ulaže više od milijardu evra u fabriku električnih kombija u Poljskoj, ali bez Rivijana. Američki proizvođač električnih automobila, koji  je otovrio razvojni centar u Srbiji, stavio je na čekanje svoje planove za zajedničku proizvodnju kombija sa Mercedes-Benzom.
Prema pisanju Rojtersa Rivijan nastoji da sačuva rezrvu novca fokusirajući se na postojeću proizvodnju u Severnoj Americi, suočen sa pogoršanjem globalnih ekonomskih uslova.
Rivijan i Mercedes-Benz potpisali su u septembru memorandum o razumevanju za otvaranje zajedničkog pogona u centralnoj Evropi, ali je američka kompanja za sada odustala. Rivijan je saopšti da želi da traži najbolji prinos za svoje kapitalne investicije prilagođen riziku i da pauzira partnerstvo sa Mercedesom, prenosi Rojters.
Rivijan već u SAD proizvodi modele vozila pikap, SUV i dostavni kombi za Amazon. Kompanija ima ugovor o isporuci 100.000 dostavnih vozila Amazonu, svom najvećem investitoru. Mercedes je saopštio da „razume i poštuje“ odluku Riviana, ali da će nastaviti da radi na otvaranju nove proizvodne lokacije u Poljskoj.
„Fabrika u gradu Javor na jugozapadu Poljske biće prva Mercedes-Benz u Evropi bazirana na proizvodnju električnih dostavnih vozila“, rekao je Matijas Gajsen, direktor kompanije za kombi vozila, prenosi DPA.
Dodao je da će električni dostavni kombiji biti vozila budućnosti i pružiti veliki korak ka transportu bez zagađenja.
Proizvođač automobila već ima fabriku motora sa preko 800 zaposlenih u Javoru od 2017.

U Nemačkoj se očekuje nastavak talasa bankrotstva kompanija
Nemački sudovi registrovali su 10.643 zahteva za stečaj od januara do septembra, a zbog krize stručnjaci ipak očekuju nastavak talasa bankrota. Sudovi potraživanja poverilaca procenjuju na oko 10,8 milijardi evra. U isto vreme prošle godine bila su znatno veća, oko 45,5 milijardi evra, jer je bilo više krupnih slučajeva, a najviše u sektorima građevinarstva i trgovini.
U Nemačkoj je u novembru ponovo bilo više firmi u bankrotu - prijavljen je plus od 1,2 odsto stečajeva u odnosu na oktobar, saopštio je Savezni zavod za statistiku. U oktobru je broj kompanija u bankrotu skočio za 18,4 odsto u odnosu na prethodni mesec, ali statističari ističu da zahtevi za stečaj u statistiku često ulaze sa višemesečnim zakašnjenjem.
U prvih devet meseci ove godine bankroti potrošača su naglo pali za skoro petinu, odnosno 18,6 odsto. Ovde, međutim, ogromnu ulogu igra promena zakona iz oktobra 2020. koja je omogućila otpis preostalog duga posle tri umesto šest godina. Da bi  sprečila talas bankrota kao posledicu pandemije, država je privremeno suspendovala obavezu podnošenja zahteva za stečaj u slučaju prezaduženosti ili nelikvidnosti.
</div>
<div id="vesti">
Četvorica napadača došla „poršeom”
Više javno tužilaštvo u Beogradu donelo je naredbu o sprovođenju istrage protiv Slavka Đ. (30) i Miodraga Z. (21) zbog sumnje da su sa još dva, za sada nepoznata muškarca, u ponedeljak u Obrenovcu pokušali da ubiju S. T. (28) zbog nesuglasica iz prethodnog perioda.
Slavko Đ. saslušan je juče u Višem javnom tužilaštvu u Beogradu, gde se branio ćutanjem. Tužilaštvo je predložilo sudiji za prethodni postupak da osumnjičenom odredi pritvor kako ne bi uticao na svedoke i da ne bi u kratkom vremenskom periodu ponovio krivično delo.
Miodrag Z. je u bekstvu, pa će tužilaštvo pored određivanja pritvora, predložiti i da se za njim raspiše poternica.
Slavko Đ. i Miodrag Z. terete se za pokušaj ubistva u saizvršilaštvu.
Sumnja se da je Slavko Đ. u ponedeljak oko 16.25 časova u Obrenovcu pozvao oštećenog telefonom i tražio od njega da siđe ispred zgrade u kojoj živi, na šta je on pristao i izašao. Slavko Đ. bio je na parkingu u crnom džipu „porše” koji je vozio Miodrag Z., sa još dva N. N. lica, pa kada ih je oštećeni sve video počeo je da beži između zgrada, a okrivljeni su potrčali za njim. Jedan od osumnjičenih je ispalio projektil u S. T., a potom su se sva četvorica vratila u vozilo i pobegla. Mladić, srećom, nije povređen.
Kako nezvanično saznajemo, osumnjičeni Slavko Đ. navodno je član navijačke grupe „Principi” čiji je vođa bio Veljko Belivuk.
Dan pre ove pucnjave, u Obrenovcu se desio još jedan obračun. U nedelju oko 20.30 sati napadnut je i pretučen N. D. (27), dok su u njegovog druga V. M. (23) pucali iz pištolja.
Napasnici su N. D. polupali automobil „ford”, pa ga tukli drvenim palicama. On je policiji ispričao sve detalje napada i otkrio ko su osobe koje su ga tukle. Njegov drug nije povređen, a policija je našla čaure i zapaljeno vozilo kojim su napadači pobegli. Pripadnici MUP-a i dalje tragaju za vinovnicima ovog incidenta.
Prema nezvaničnim saznanjima, do sada nisu pronađeni dokazi koji bi ova dva obračuna doveli u vezu. Jedino im je zajedničko što su se dogodili u istom gradu.
Podsetimo, u maju je u Obrenovcu ubijen Branislav Penčić (41), bivši vođa „Hed hantersa” navijačke grupe FK Partizan. Policija je nekoliko dana nakon likvidacije uhapsila U. Š. i I. B. osumnjičene da su umešani u ovo ubistvo. Posle osam meseci skrivanja, u BiH je priveden i D. P. (26) okrivljen za ubistvo Penčića.

Pronađena droga u Pančevu
Pančevo - Pripadnici Ministarstva unutrašnjih poslova u Pančevu uhapsili su D. B. (1984) iz Pančeva, zbog postojanja osnova sumnje da je izvršio krivično delo neovlašćena proizvodnja i stavljanje u promet opojnih droga.
Kriminalistička policija je pretresom stana osumnjičenog pronašla jedan paket i više kesica sa oko 640 grama materije za koju se sumnja da je marihuana, manju količinu MDMA, digitalnu vagicu za precizno merenje, kao i veću sumu novca koja je, kako se sumnja, stečena prodajom narkotika.
Osumnjičenom je određeno zadržavanje do 48 sati i on će, uz krivičnu prijavu, biti priveden Višem javnom tužilaštvu u Pančevu, saopšteno je iz Policijske uprave Pančevo.

Muškarac poginuo na Zrenjaninskom putu
Jedna muška osoba je poginula, a druga povređena u saobraćajnoj nesreći koja se dogodila oko 11.20 časova na Zrenjaninskom putu. Kako se nezvanično moglo čuti sudarila su se dva automobila od kojih je jedan nakon udesa od siline udara sleteo u kanal, a drugom je ispao motor iz smrskanog prednjeg dela.
Povređeni je prevezen na Vojnomedicinsku akademiju, dok su nastradalog iz automobila izvukli vatrogasci uz pomoć specijalnog alata kojim su rasekli lim.

Više od 11 i po miliona ljudi živi u zatvorima širom sveta
Iza rešetaka je ukupno 740.000 žena, a više od četvrtine utamničene su u SAD. U Srbiji iza rešetaka je oko 10.500 osoba
Više od 11 i po miliona ljudi trenutno je u zatvorima i pritvorima širom sveta, pokazuju podaci londonskog Instituta za istraživanje kriminala i pravosudne politike, koji vodi evidenciju na osnovu baze podataka zatvorskih uprava gotovo svih država. Trend porasta populacije iza rešetaka nastavlja se već decenijama, a zemlja rekorder po broju zatvorenika i dalje je SAD, sa više od dva miliona utamničenih osoba. Zatim sledi Kina, sa 1,7 miliona zatvorenika, ne računajući one koji su u istražnim pritvorima, pa Brazil sa 811.000, Indija sa 478.000 i Ruska Federacija sa 471.000.
SAD su rekorder i po broju zatvorenika na 100.000 stanovnika – 629. Od tog broja 10 odsto čine žene. Podaci otkrivaju i mnogo brži rast broja zatvorenica nego zatvorenika od 2000. godine svuda u svetu. Dok je broj žena i devojaka u zatvoru porastao za skoro 60 odsto, muška populacija zatvorenika povećala se za oko 22 odsto. Širom sveta u zatvorima je, prema poslednjem izdanju Svetske liste zatvorenika, ukupno 740.000 žena i devojaka, a više od četvrtine, odnosno 200.000 utamničene su u SAD.
Zanimljivo je da u Kambodži danas devet puta više žena u zatvoru nego 2000. godine. U afričkim zemljama udeo zatvorenica je svega 3,3 procenta, u poređenju sa 5,9 u Evropi, 14, 7 u Kataru i skoro 20 odsto u Hong Kongu. Finska, Island, Malta, Portugalija, Andora, Češka i Belorusija države su sa najvećim brojem žena u zatvorima, odnosno više od sedam odsto. Prema podacima ovog instituta, u Srbiji manje od pet odsto zatvorske populacije čine žene. U našoj zemlji, prema podacima Saveta Evrope, ukupan broj zatvorenika i pritvorenika smanjen je u poslednje dve godine sa oko 11.077 na oko 10.540.
Savet Evrope utvrdio je da prosečna zatvorska kazna u Evropi traje 8,9 meseci, a u Srbiji je 6,4 meseca. Najduža prosečna zavodska sankcija bila je u Azerbejdžanu – 35 meseci, zatim u Portugaliji i Moldaviji  –31 i u Rusiji – 29 meseci. U Evropi se na svakog zatvorenika dnevno potroši u proseku oko 77 evra, a u Srbiji 28,27 evra.
Autori istraživanja londonskog instituta ukazuju da je prenaseljenost i dalje jedan od najvećih problema u zatvorima, a posebno ih zabrinjava neprestani porast ženske polulacije iza rešetaka.
Žene i devojke čine 6,9 odsto globalne zatvorske populacije, a stalan i značajan porast njihovog broja u zatvoru u većem delu sveta razlog je za duboku zabrinutost. Odavno je poznato da je većina zatvorenica izuzetno ranjiva – sa istorijama siromaštva, mentalnih bolesti i seksualne i fizičke viktimizacije. Njihovo zatvaranje malo doprinosi javnoj bezbednosti, a nameće visoke finansijske i socijalne troškove.
„Nadamo se da će podaci jasno predstavljeni u ovoj svetskoj listi zatvorenika za žene podržati i ojačati pozive reformatora da se okonča nepotrebno i štetno zatvaranje žena i devojčica”, navodi Helen Fer, jedna od autorki istraživanja.
Ketrin Herd, direktorka Programa za istraživanje svetskih zatvora londonskog instituta, komentariše:
„Ogroman porast je primećen i u razvijenim i u manje razvijenim zemljama, pri čemu su siromaštvo, strukturna nejednakost i neuspeli rat protiv droga ključni faktori u pozadini. Duže zatvaranje većeg broja žena ne doprinosi rešavanju društvene nepravde, već samo nanosi dodatnu štetu zatvorenicima, njihovim porodicama i zajednicama”.

Mladić iz Aleksinca uhapšen zbog uznemiravanja devojčica
NIŠ/ALEKSINAC Policija je uhapsila D.N. (25) iz Aleksinca, osumnjičenog za polno uznemiravanje devojčica, saopšteno je danas.
Po navodima policije, on je pozivao devojčice da priđu njegovom automobilu, navodno se raspitujući gde se nalaze pojedine ulice ili prodavnice, a potom se prema njima neprimereno ponašao dok je jednu od devojčica pozvao da uđe u vozilo.
D.N. će, uz krivičnu prijavu, biti sproveden Osnovnom javnom tužilaštvu u Aleksincu, kako prenosi Beta.

Odbrana bivšeg predsednika opštine Grocka tražila izuzeće tužioca
Odbrana u postupku protiv bivšeg predsednika opštine Grocka Dragoljuba Simonovića, kojem se sudi za optužbe da je druge okrivljene podstrekavao da zapale imovinu novinara portala „Žig info” Milana Jovanovića, danas je na suđenju zatražila izuzeće jednog od postupajućih tužilaca Predraga Milovanovića.
Advokat Aleksandra Zlatić je na početku suđenja u Drugom osnovnom sudu u Beogradu stavila zahtev za izuzeće Milovanovića jer, kako je obrazložila, postoji opravdana sumnja u njegovu pristrasnost u ovom predmetu.
Zlatić je rekla i da Milovanović nije prirodno došao na poziciju tužioca u ovom predmetu, već je nametnut, kao i da je izabran za člana Državnog veća tužilaca, a da Drugo osnovno javno tužilaštvo ima dovoljno zamenika koji mogu da postupaju u ovom predmetu.
Takođe je navela da je Milovanović predložen od strane odbrane kao svedok jer se sastajao sa jednim okrivljenim, a o kom predlogu sud još nije odlučio.
Sudija je nakon ovog zahteva odlučio da odloži suđenje do odluke o izuzeću.
Odluku treba da donese javni tužilac Drugog osnovnog javnog tužilaštva u Beogradu.
Sledeće suđenje zakazano je za 16. januar.
U ovom predmetu pored Simonovića optuženi su Vladimir Mihajlović, Aleksandar Mirković, i Vladimir Novaković.
Postupajući sudija je na prethodnom ročištu spojila predmet protiv Novakovića sa ovim postupkom, pošto je Apelacioni sud nedavno ukinuo prvostepenu presudu kojom je Novaković bio osuđen na četiri godine i vratio prvostepenom sudu na ponovno suđenje.
Nakon ukidanja prvostepene presude kojom su Simonović, Vladimir Mihailović i Aleksandar Marinković bili osuđeni na višegodišnje kazne zatvora ovaj predmet dobio je da sudi novi sudija, pošto je prethodni otišao u penziju.
Predmet je međutim dobio da vodi i novi tužilac uz asistenciju prethodnog Predraga Milovanovića kojem je to na lični zahtev odobrilo Državno veće tužilaca čiji je član.
Marinkoviću, koji se tereti kao direktni izvršilac krivičnog dela, sudi se u odsustvu jer je od 2020. godine u bekstvu, i za njim je raspisana međunarodna poternica.
Svi se terete za krivično delo â€śizazivanje opšte opasnostiâ€ť. Simonović od početka procesa kategorički negirao optužbe, Jovanović tvrdi da je napadnut isključivo zbog svog pisanja o aferama predsednika opštine.
Naime, u noći između 11. i 12. decembra 2018. godine zapaljen je automobil Jovanovićeve supruge, a požar se tada proširio na garažu i deo kuće.
U požaru je pričinjena materijalna šteta, ali niko nije povređen.
Simonović se tereti da je druge optužene podstrekavao da u znak opomene zapale imovinu Jovanovića, prenosi Tanjug.
U ovom predmetu odmah na početku istrage, pevačica Bojana Cvetković Šijacki, priznala je krivicu i zaključila sporazum sa tužilaštvom na osnovu kojeg je osuđena na šest meseci kućnog zatvora i novcanu kaznu od 50.000 dinara.
Ona je priznala da je dovezla Marinkovića do mesta Jovanovićeve kuće, gde je krivično delo počinjeno.

Drugi pokušaj izmena Zakona o policiji
Ministarstvo unutrašnjih poslova objavilo je pre nedelju dana na svom sajtu novu verziju nacrta Zakona o unutrašnjim poslovima, a pred novogodišnje praznike najavljena je javna rasprava o ovom zakonskom tekstu u tri najveća grada u Srbiji – Beogradu, Novom Sadu i Nišu.
Ovo je drugi pokušaj da se izmeni Zakon o policiji. Nakon velikog pritiska javnosti, nacrt je prošle godine povučen iz procedure. Sporni tekst je ponovo aktuelan, a iako još nije bilo zvanične javne rasprave, pojedini opozicioni političari i organizacije civilnog društva ukazuju na to da je zakonski tekst skandalozniji od prethodnog. Da li će sudbina i ovog dokumenta biti da završi u fioci?
Nacrt zakona o unutrašnjim poslovima izuzetno je važan jer reguliše kompleksnu oblast za sve građane naše zemlje. Mnogo je kritika na tekst, a najveće sugestije su da ako neke odredbe ostanu nepromenjene, izazvaće štetu na račun zagarantovanih prava građana Srbije. Prema mišljenju pojedinih kritičara, najproblematičnija su nova ovlašćenja policije u vezi sa biometrijskim podacima i njihovom obradom u svrhu prepoznavanja lica. To bi, kako tvrde, otvorilo vrata masovnom nadzoru i zadiranju policije u privatnost građana, a bez mehanizama za kontrolu nad primenom.
„Nacrt zakona o unutrašnjim poslovima je ’ušminkani’ tekst starog nacrta iz septembra prošle godine”, kaže za „Politiku” Bojan Elek, iz Beogradskog centra za bezbednosnu politiku.
On smatra da je i dalje prisutna namera da se policija ojača novim ovlašćenjima, poput obrade biometrijskih podataka, te da je osigurana politička kontrola kroz prekomerni uticaj ministra na operativni rad policije, kao i na Sektor unutrašnje kontrole koji nije dovoljno nezavisan da efikasno nadgleda postupanje policajaca.
„Usvajanjem ovakvih rešenja Srbija će dobiti policiju koja nije po meri građana već partije na vlasti”, tvrdi Elek.
Obrada biometrijskih podataka je novo, posebno problematično ovlašćenje koje nacrt predviđa, naglašava naš sagovornik.
„Iako se uvodi kao ovlašćenje u sklopu posebnih dokaznih radnji, što podrazumeva kontrolu suda, MUP nije dokazao ni neophodnost ovako invazivne metode, niti srazmernost kroz procenu uticaja na ljudska prava. U situaciji kada je hiljade kamera već instalirano, a postoje dokazi da je neophodni softver već nabavljen, deluje da policija samo čeka zakonski osnov da krene u masovni biometrijski nadzor javnih prostora”, zaključuje Bojan Elek.
Predstavnici Nacionalnog konventa o Evropskoj uniji (NKEU) pozvali su juče nadležne iz MUP-a da javnu raspravu o nacrtu zakona o unutrašnjim poslovima produže do 31. januara sledeće godine kako bi se omogućilo unapređenje spornih delova teksta.
Poseban razlog za zabrinutost je, prema stavu NKEU, činjenica da je većina problematičnih novina u ovom nacrtu, uz minimalne jezičke korekcije, preuzeta iz prošlogodišnjeg teksta.
„Dodatno brine i način na koji se vodi rasprava o ovako važnom zakonu. Sada već drugi put, ona se vodi u minimalnom zakonskom roku, paralelno uz brojne druge rasprave o nacrtima zakonskih akata, u vreme praznika i inače povećanog obima posla krajem godine”, navode iz NKEU.
Sa druge strane, iz Strukovnog udruženja policije „Dr Rudolf Arčibald Rajs” smatraju da je ovih dana javnost u Srbiji preokupirana paušalnim ocenama o tekstu nacrta i da je sve dobilo političku konotaciju.
„Pojedini političari zarad dnevnih političkih poena, dovode u zabludu građane Srbije”, napominje se u otvorenom pismu ovog udruženja.
Policajci iz Strukovnog udruženja, između ostalog, naglašavaju da je uvođenje ovlašćenja prepoznavanja na osnovu biometrijskih karakteristika lica odavno u radu policija u zemljama u regionu, u EU. Zaključuju da bi trebalo podržati navedenu izmenu u opštem cilju zaštite lične i imovinske sigurnosti svakog građanina.

Evropska nagrada za inovativne časove u kragujevačkoj gimnaziji
Srpska „Eskejp soba” (Room), napravljena u svetu „Majnkrafta” kao video-igra kojom se unapređuju digitalne kompetencije i bezbednost onlajn, pobednik je međunarodnog takmičenja za najuspešnije inovativno rešenje u oblasti nastave i učenja, koje je u organizaciji Evropske fondacije za obuku – ETF (European Training Foundation) nedavno završeno u Torinu. Tvorci pobedničkog izuma koji objedinjuje školske lekcije i deci omiljenu platformu za igru jesu Katarina Veljković, profesorka računarstva i informatike i njeni đaci iz Prve kragujevačke gimnazije. U konkurenciji od 800 projekata iz 50 zemalja njihovo delo zavredelo je prvo mesto, koje ravnopravno deli s projektima iz Tunisa i Turske. Kao jedan od tri najbolja primera prakse, po oceni međunarodnog žirija, „Eskejp soba” zavređuje da bude inspiracija za nastavnike i kreatore obrazovnih programa u Evropi i van njenih granica. Dizajniranjem ovog kutka za učenje kroz igru, tim iz Kragujevca pokazao je da pod budnim okom i nesebičnim podsticajem profesora učenici postaju stvaraoci inovativnih, nesvakidašnjih, a neodoljivih nastavnih sadržaja od kojih velike koristi može imati svaki obrazovni sistem.
– Na nedavnoj konferenciji ETF u Torinu, održanoj od 28. do 30. novembra, svih deset finalista konkursa (dvoje iz Turske i po jedan iz Maroka, Estonije, Kazahstana, Gruzije, Tunisa, Izraela, Bosne i Hercegovine i Srbije) predstavili su svoje inovativne nastavne prakse međunarodnom žiriju, koji su činili stručnjaci u obrazovanju iz Južnoafričke Republike, Italije, Rusije, Libana, Gruzije, Makedonije i Britanije. Svaki finalista imao je pet minuta na raspolaganju da predstavi svoj projekat. Nakon prezentacije, članovi žirija su postavljali pitanja na osnovu kojih su dali konačnu ocenu. Žiri je procenjivao koji projekat zadovoljava kriterijume tako da je inovativan i originalan, da može da se primeni na druge nastavne predmete, koji uticaj može da ima na različite ciljne grupe i koliko je važan problem kojim se bavi dati projekat. Publika je izabrala „STEM Stands Together” projekat Turske za jednog od tri pobednika, a žiri je proglasio dva: „Theatre to Strengthen ICT Learning” iz Tunisa i „Escape Room” iz Srbije – dočarava za „Politiku” Katarina Veljković, profesorka Prve kragujevačke gimnazije, kojoj je uručena nagrada u Torinu.
„Eskejp soba” napravljena je na časovima dodatne nastave za talentovane učenike specijalizovanog gimnazijskog IT smera. Spojili su omiljenu igricu iz virtuelnog sveta i obrazovanje u realnosti. Izabrali su da ključne sadržaje programa nastave informatike i računarstva za osnovnu školu na temu digitalne pismenosti i bezbednosti na internetu pretoče u „Majnkraft” izazov.
– Naš zajednički rad imao je neverovatno kreativan put, za mene kao nastavnika i za moje učenike. Oni, iako eksperti u igranju igrica, shvatili su koliko je u stvari teško osmisliti neku aktivnosti koja će zainteresovati nekoga da uroni u učenje, da igranje može da se pretvori i u učenje i da taj proces nije tako lak. Bilo mi je veoma izazovno da sadržaj koji se uči iz predmeta informatika i računarstvo od petog do osmog razreda osnovne škole pretvorim u male digitalne forme pomoću kojih će učenici postići predviđene ishode nastave – objašnjava Veljkovićeva.
Plod njihove kreativnosti, znanja i veština oličen je u sedam prostorija sasvim novog obrazovnog sveta koji su stvorili, a u koji se može ući i sa minimalnim predznanjem. Ko od prve do poslednje sobe uspešno pređe ovu igricu iz nje izlazi digitalno pismeniji. Ovaj obrazovni resurs je otvoren i besplatan, a koncept po kom je sazdan može da se primeni za sticanje i utvrđivanje znanja iz bilo kog školskog predmeta, na primer, u nastavi jezika i književnosti, istorije, geografije, biologije...
– I ova nagrada potvrđuje da je potrebno da izađemo iz svoje zone komfora, mislim na naše podučavanje na časovima, i počnemo da razmišljamo o mogućnostima kako da učenicima približimo obrazovanje na prihvatljiv način za njih. Znamo da učenici koriste digitalnu tehnologiju u najvećoj meri, po nekim istraživanjima i do 85 odsto, za igrice i društvene mreže. Zašto to da ne iskoristimo u našu korist, korist obrazovnog sistema, za učenje i deljenje znanja i pravih vrednosti koje su potrebne mladim ljudima za život u današnjem digitalnom društvu? Osim primene igara u nastavi i transformacije nastavnog plana i programa informatike i računarstva za osnovnu školu, „Eskejp sobu” inovativnim projektom čini i uključivanje gimnazijalaca u izradu nastavnog materijala za mlađe generacije đaka. Kako je na konferenciji rečeno, to je jedan od koraka ka promeni obrazovnih paradigmi i korak ka budućnosti – poentira Veljkovićeva.
I deca i nastavnici mogu da isprobaju „Eskejp sobu”
Nakon proglašenja najboljih inovativnih nastavnih praksi u Torinu, pobednici Katarini Veljković, kako je ispričala za „Politiku”, prišla je nastavnica iz Estonije i rekla da je srpski projekat zasluženo poneo titulu najboljeg, jer kada je predstavila sve finaliste takmičenja svom sinu od 11 godina, širom je otvorio oči na „Eskejp sobu” i pitao da li može da je isproba.
– Nadam se da će ova nagrada pokazati i drugim nastavnicima da treba da budu hrabriji u korišćenju digitalne tehnologije u nastavi, ali i bilo kojih metoda kojima će učenje i znanje biti približeno današnjoj generaciji. Takođe, volela bih da se što više nastavnika informatike i računarstva ne plaši da koristi našu „Eskejp sobu” na svojim časovima, u njoj su sve nastavne jedinice na temu digitalna pismenost od petog do osmog razreda osnovne škole. I, još jednom, ovim putem želim da se zahvalim svojim učenicima, bez čijeg rada ovaj projekat ne bi mogao da bude realizovan – zaključuje Veljkovićeva.

Ružić: Uvođenje državne mature je osetljiv, ali ne i rizičan iskorak
Uvođenje nacionalne mature u obrazovni sistem Srbije je „veoma osetljiv, krupan, ali ni na koji način nije rizičan iskorak”, naglasio je Branko Ružić, ministar prosvete, otvarajući juče u beogradskom hotelu „Metropol” završnu konferenciju Projekta državne mature, na kojoj su predstavljeni četvorogodišnji rezultati rada na njemu. Ministar je istakao da se o državnoj maturi govori od 2009. godine, da se ona u obrazovnim stategijama pominje već deceniju i da više neće biti odlaganja konačnog uvođenja te novine u sve srednjoškolske klupe. Što je za trogodišnje profile, u vidu završnog ispita, planirano već od naredne godine.
- Naš sistem je daleko spremniji za uvođenje državne mature nego što je bio pre tri godine. Projekat se završava do januara, kada u svim stručnim školama kreću edukacije kadra za njeno sprovođenje – otkrio je ministar Ružić.
Ova reforma obrazovnog sistema u nosi izazov, ali i potencijal da se poboljša kvalitet i jednakost obrazovanja za sve đake u zemlji, naglasila je na konferenciji Plamena Halačeva, zamenica šefa Delegacije Evropske unije u Srbiji. Dodala je da će EU nastaviti da podržava našu zemlju u  ovom procesu i finansijski i stručno, a da je ishod koji očekuju ojačane buduće mlade generacije ovdašnjih đaka.
Pored nastavnika koji su učestvovali u izradi testova za sprovođenje državne mature, na događaju su, između ostalih, govorili Gregor Mohorčič, vođa tima Projekta državne mature, Jelena Tadžić, direktorka projekta, prof. dr Marijana Dukić Mijatović, državni sekretar Ministarstva prosvete, prof. dr Branislav Ranđelović, direktor Zavoda za vrednovanje kvaliteta obrazovanja i vaspitanja.

Naslikan novi mural Radomiru Antiću na mestu prekrečenog
Užice – Ni pet dana nije proteklo otkada je prekrečen mural Radomiru Antiću na zgradi pored užičkog trga, a već je na istom mestu novi naslikan. Grupa umetnika, koji su prethodni oslikali još za Antićevog života, efikasno je uradila i ovaj posao, čime se grad iskupio za neslavan gest uklanjanja murala, kakav ne priliči sećanju na „sportskog ambasadora Užica”.
Pisali smo da je početkom decembra, tokom radova na uređenju fasade zgrade, u njenom prizemlju iznenada prekrečen mural s likom trenera Antića (preminulog 2020. godine). Na to su mnogi Užičani ogorčeno reagovali, podsećajući na njegovu vezanost za grad i obrazloženje predloga po kome je gradskom stadionu dato Antićevo ime: „Radomir Antić se uvek vraćao svom gradu i prijateljima iz detinjstva, naglašavajući da je samo jedno Užice. Nenametljivo, gospodski, kako je to samo on umeo, bio je uvek tu na poziv grada u kome je sebe formirao i kao sportistu i kao čoveka. Ljubav između Radomira Antića i Užica je aksiom. Neupitna i za sva vremena.”
Ta ljubav opstaje uprkos svemu. A predstavnici grada, nakon burnog reagovanja građana, objasnili su da je mural Antiću prekrečen nenamerno, zabunom, te najavili da će za koji dan opet biti na istom mestu. Obećanje su ispunili, grad je pomogao izradu novog murala.

Kako do boljeg položaja preduzetnica u srpskom društvu
Pomene propisa omogućiće roditeljima da rade i uspešno podižu decu
Od kada je ministar privrede Rade Basta pokrenuo akciju „Žene su zakon”, čiji je cilj da popravi položaj preduzetnica koje predstavljaju važan deo privrednog sektora, više od 600.000 žena u Srbiji podržalo je ovu akciju, uključujući i veliki broj javnih ličnosti. Kako u razgovoru za naš list ističe Basta, ova akcija nastala je iz velike potrebe da se popravi položaj preduzetnica u srpskom društvu i njihov status po pitanju prava koje imaju kada je u pitanju trudničko i porodiljsko odsustvo.
– Žensko preduzetništvo predstavlja razvojnu šansu Srbije i zato mi je jedan od ciljeva da osnažimo žene i majke u preduzetništvu. Došlo je vreme da mi muškarci preuzmemo određene obaveze, a da se žene više uključe u privredne aktivnosti. Akcija „Žene su zakon” odnosi se na žene preduzetnice, a meni je veoma drago što predsednik Srbije Aleksandar Vučić ima razumevanja za ovaj problem i što je predložio da kroz određene mere, aktivnosti i programe poboljšamo položaj žena u srpskom društvu. Ja sam uveren da će sledeća godina biti godina žena. Mi ćemo se potruditi da omogućimo ženama da što lakše dođu do finansijskih sredstava za pokretanje sopstvenog biznisa. Država mora da stane iza njih tako što će im omogućiti monitoring i savetnike, da ih neko prati kroz pokretanje biznisa i usmerava u kom pravcu je najbolje da idu napred. Najbolje bi bilo da u opštinama po celoj Srbiji postoje centri gde mogu da dođu mladi, žene i majke, da ih saslušamo i čujemo njihovu ideju i damo im predlog biznis plana. Svaka majka, kćerka, sestra i baka su stub svake familije i mi moramo da im vratimo samopouzdanje. Tek kada im damo ravnopravan status, tada možemo da očekujemo i veći privredni rast – ističe ministar Rade Basta.
On podseća da trenutna situacija, nažalost, nije povoljna za preduzetnice – one nemaju pravo na garantovanu naknadu u visini republičkog minimalca niti pravo na plaćene doprinose, a njihovi partneri nemaju pravo da preuzmu period nege deteta na sebe. Još je teža situacija ako se odluče da imaju više od dvoje dece, jer preduzetnice nemaju pravo na dve godine odsustva sa posla nakon rađanja trećeg deteta.
– Institucionalno rešenje da se omogući ženama preduzetnicama koje su se ostvarile kao majke da rade od kuće bilo bi adekvatno. Muškarci bi takođe trebalo da preuzmu deo tereta na sebe i čuvaju decu dok žene rade. Povezivanje svih žena preduzetnica u Srbiji, regionu i svetu pružiće neophodnu razmenu znanja i iskustava, a Ministarstvo privrede na čijem sam čelu nastaviće sa finansijskim podsticajima ženama koje tek planiraju da započnu svoj biznis ili žele da unaprede postojeći. Možemo da napravimo velike promene ako počnemo više da slušamo i uvažavamo žene preduzetnice koje su važan deo srpske privrede. Ne smemo da žmurimo pred problemima, već moramo da ih rešavamo. Svakodnevno razgovaram sa ženama preduzetnicama i energija koju one pružaju za postizanje ciljeva je svaki dan sve veća. Moramo da napravimo novi zakon koji će poboljšati rad žena preduzetnica – naglašava Rade Basta.
Ministar ne skriva zadovoljstvo što, kako slikovito kaže, dobija lavinu podrške sa svih strana i što su mnoge javne ličnosti podržale ovu akciju.
– Ne planiramo da se zaustavimo ovde. Cilj je da inicijativa za institucionalno osnaživanje žena preduzetnica stigne do što većeg broja ljudi. Kada dobijete ovakvu podršku za nešto što radite, znate da ste na pravom putu i da se za to vredi boriti. Još jače ću se boriti za bolje uslove žena, a pogotovo majki u našem društvu i neću odustati od akcije „Žene su zakon” – zaključuje ministar privrede Rade Basta.
Akciju „Žene su zakon” do sada je, između ostalih, podržao i NALED, kandidatkinja za predsednicu Republike Srpske Jelena Trivić, Udruženje „Majke sa troje dece”, direktorka Sektora preduzetništva u Privrednoj komori Srbije Branislava Simanić, kancelarija Svetske banke u Srbiji i brojne druge ličnosti.

Loša godina za novinare – uhapšeno 533 reportera
PARIZ - U 2022. godini u svetu je uhapšeno 533 novinara, najviše u skoro 30 godina, saopštila je organizacija „Reporteri bez granica” (RSF) u godišnjem bilansu. U ovoj godini je bio u porastu i broj ubijenih novinara - 57, najviše zbog rata u Ukrajini, navela je ta nevladina organizacija za slobodu medija u saopštenju objavljenom danas.
Polovina hapšenja novinara odnosi se na pet zemalja: Kinu (110), Mjanmar (62), Iran (47), Vijetnam (39) i Belorusiju (31).
RSF nikad ranije nije zabeležio ni toliko zatvorenih novinarki, ukupno 78, prenosi Tanjug.
Od ukupnog broja uhapšenih novinara 15 odsto su bile žene, ukazuje organizacija.
</div>
<div id="vreme">
Danas oblačno, uveče kiša i sneg u celoj Srbiji
U Srbiji će danas biti oblačno, na istoku sa ledenom kišom i snegom, uveče i u toku noći i u ostalim krajevima, saopštio je Republički hidrometeorološki zavod.
Najniža temperatura od -5 do 0, a najviša od 1 do 7. Vetar slab i umeren, u košavskom području jak južni i jugoistočni, na jugu Banata sa olujnim udarima.
Uveče i u toku noći kiša će se u nižim predelima zbog niskih temperatura ponegde lediti na tlu pa je neophodan oprez.
U Beogradu će biti vetrovito, oblačno i uglavnom suvo, sa najnižom temperaturom od -4 do -1 i najvišom oko 4 stepena Celzijusa. U toku noći kiša, preneo je Tanjug.
Moguće su uobičajene tegobe kod većine hronično obolelih i osetljivih osoba zbog biometeorološke situacije. Astmatičarima se savetuje oprez u toku prepodneva.
</div>
<div id="politika">
Slavko Simić: Sada i Evropa pokazuje da su za nju životi Srba manje važni
KOSOVSKA MITROVICA - Član Predsedništva Srpske liste Slavko Simić naveo je povodom slučaja uhapšenog bivšeg policajca Dejana Pantića da kada si Srbin na Kosovu i Metohiji, nemaš prava ni na lečenje pet dana, nemaš prava ni da se čuješ sa porodicom, nemaš prava na kontakt s advokatom.
Sramota je šta rade Dejanu Pantiću koji je uhapšen pre pet dana na Jarinju, naveo je Simić u objavi na Fejsbuku, dodajući da ga, kako kaže, drže kao taoca u nelegalnoj bazi kod Leposavića.
„A oni koji treba da štite njegova prava i kojima su puna usta demokratije i ljudskih prava, javno priznaju da ne znaju ni gde se on nalazi, ni kako je, ni kako se sa njim postupa. Ponovo politika dvostrukih aršina, uz Prištinu sada i Evropa pokazuje da su za nju životi Srba manje važni”, napisao je Simić.

Albanci prete Aleksandru Vučiću i njegovom sinu Danilu
Na fejsbuk stranici portala na albanskom jeziku „Preševa.kom” predsedniku Srbije Aleksandru Vučiću i njegovom sinu Danilu upućene su strahovite pretnje i uvrede na albanskom i na srpskom jeziku.
Na pomenutoj stranici objavljena je fotografija predsednika i njegovog sina uz poruku na albanskom jeziku „i Vučićev sin preti Kosovu”, a ispod nje je osvanulo nekoliko desetina komentara pretežno na albanskom jeziku. U komentarima su korisnici poručili predsedniku Srbije i njegovom sinu „da ne idu na Kosovo, jer će ih silovati Albanci”, nazivajući ih pogrdnim imenima, ali i „četničkim ocem i sinom”.
U nekim komentarima uvrede su upućene i direktoru BIA Aleksandru Vulinu. Autori ovih komentara, ako je suditi po imenima i prezimenima, jesu albanske nacionalnosti. Prethodno je istu ovu fotografiju sa predsednikom Srbije objavio njegov sin Danilo na svom instagram profilu uz poruku „ima jedan što neće da se preda, a bogami znam i drugog”, koju su preneli brojni srpski mediji.


(Foto: skrinšot)

Eskobar: Iz perspektive SAD formiranje ZSO je pravno obavezujuće
Specijalni predstavnik SAD za Zapadni Balkan Gabrijel Eskobar izjavio je večeras da je formiranje Zajdenice srpskih opština (ZSO) iz perspektive SAD pravno obavezujuće u okviru sporazuma postignutog pre 10 godina između Beograda, Prištine i EU.„Za SAD to je pravnoobavezujući sporazum između Srbije, Kosova i Evropske unije. Za nas je to obaveza jer smo podržali taj proces i jedna politička strana ne može iz toga da se povuče jednostrano, tako da tražićemo načine da tu ideju ostvarimo”, rekao je Eskobar za RTS, dodajući da je rok za to „odmah”.
Zamenik pomoćnika američkog državnog sekretara Eskobar, koji je danas imao sastanke sa državnim vrhom Srbije, a dan ranije bio u Prištini, kaže da „ima napretka i razloga za optimizam”.„Ne želim da prejudiciram ishod pregovora, ali želim da kažem jednu stvar - u kontekstu ove krize mislim da možemo da vidimo ne samo početak rešenja, već i priliku za novi dijalog u novoj paradigmi posmatranja dugoročnih rešenja za ovaj region”, rekao je Eskobar.
On je rekao da je zabrinutost ljudi koji su na barikadama na Severu KiM „legitimna, a u nekim slučajevima i opravdana”.
Američki diplomata je ponovio da bi barikade trebalo mirno da uklone oni koji su ih i postavili i da se protivi dolasku srpske vojske na sever KiM jer, kako kaže, nije za „militarizaciju problema”, ali jeste za nastavak dijaloga i diplomatske kontakte.
Eskobar je ukazao da su SAD aktivan partner u pronalaženju rešenja za kosovski peroblem, ali dugoročno rešenje su, prema njegovim rečima, evropske integracije za ceo region. „Zamislitie rešenje koje uključuje ceo region. Zamislite jednu ličnu kartu koja bi omogućila građanima ovog regiona da s njom prelaze granice u Evropi. To je vrsta rešenja kakvo tražimo”, rekao je Eskobar.
On je dodao da SAD ne preuzimaju rukovodeću ulogu u pregovaračkom procesu jer je većina pregovora tehničke prirode i vode se zbog procesa priključenja EU koja zato i preuzima inicijativu u implementiranju dogovora kao što je, npr. onaj o slobodnoj trgovini.„Poruka koju sam doneo u Beograd je da u svakom konfliktu, u svakoj konfrontaciji i krizi, moramo da tražimo rešenja koja donose optimizam i bolju budućnost. Ja ne tražim rešenja za političare koji su uključeni u pregovarački proces, već za mlade ljude koji svakodnevno napuštaju ovaj region. Njima je rešenje potrebno hitno jer svakoga dana razmišljaju o tome da odu sa Balkana”, zaključio je Eskobar.

Šef Euleksa: Ne znamo još tačno gde je Dejan Pantić i da li je dobio lekove
Šef Euleksa Lars Gunar Vigemark u intervjuu za Kosovo onlajn rekao je da misija EU ima kontradiktorne informacije o uhapšenom Dejanu Pantiću i da još ne znaju gde se on nalazi.
"Imam kontradiktorne informacije. Imam informacije i da je primio terapiju i da nije. Istražujemo ovu situaciju. Mi smo dostavili lekove kosovskoj policiji u Leposaviću i zahtevali smo da budu dostavljeni gospodinu Pantiću koji je zadržan na lokaciji koju zvanično ne mogu da potvrdim, jer ne znam tačno gde je. Rečeno nam je da su lekovi dostavljeni. Ali postoje kontradiktorne izjave iz nekih izvora. Sada proveravamo, poslaćemo policijsku jedinicu i policijskog savetnika u Leposavić. Vrlo je važno da gospodin Pantić bude tretiran prema svim odgovarajućim standardima, da je u odgovarajućem pritvorskom centru, jer nisam siguran na kojoj je lokaciji fizički pritvoren, da li je ta lokacija odgovarajuća prema kosovskom zakonu, da li se poštuju njegova prava, da li je video advokata, da li je u kontaktu sa porodicom. On takođe mora da sarađuje u pogledu davanja izjave, mora biti svestan optužbi. Koliko razumem saslušan je putem video linka i određeno mu je zadrđavanje od 30 dana. Budite sigurni da pomno pratimo ovaj slučaj", rekao je Vigemark.
Ovu izjavu šefa Euleksa direktor Kancelarije za KiM Petar Petković ocenio je kao skandaloznu, jer ovim priznanjem Euleks krši razlog dolaska i rada na KiM i negira svoju ulogu.

Srpski krizni štab: Specijalci da se povuku sa severa KiM da bi se sačuvao mir
Da bi se sačuvao mir, potrebno je da se specijalci tzv. kosovske policije neodložno povuku sa severa Kosova i Metohije, poručio je potpredsednik Srpske liste Igor Simić posle sednice Kriznog štaba na kojoj je razmatrana trenutna situacija u pokrajini.
„Očigledno je da njihovo prisustvo, pre svega u mešovitim sredinama u severnoj Kosovskoj Mitrovici, izaziva strah među našim građanima, jer se do zuba naoružani specijalci albanske nacionalnosti šetaju pored domova naših građana, zaustavljaju ih, maltretiraju, pretresaju vozila. Imamo situaciju da ljudi ne mogu normalno da izađu iz svojih dvorišta i potrebno je da se najhitnije te jedinice povuku, jer ne doprinose miru na ovim prostorima”, istakao je Simić.
Simić je izrazio zahvalnost svim građanima koji su odlučni da ostanu i opstanu na tim prostorima i koji su, kako je naveo, spremni da brane svoje pravo na postojanje i pravo da žive normalan život u 21. veku.
„Svakoga dana na barikadama je sve veći broj ljudi zato što su pre svega svesni da je, nažalost, ovo reakcija Srba na ono što Priština želi, a to je proterivanje našeg naroda sa ovih prostora i mi još jednom apelujemo na građane da ostanu istrajni, ali suzdržani i da poštuju pre svega međunarodne predstavnike Euleksa i Kfora koji se nalaze na terenu i ovde su prisutni u skladu sa međunarodnim sporazumima“, rekao je Simić.
Na sednici su razmatrane i aktivnosti u okviru Skupštine opštine Severna Mitrovica, koja je danas konstituisala novu skupštinu.
„Na sednici Kriznog štaba razmatrali smo i današnje aktivnosti SO Severna Mitrovica, nekakve nove većine koja je uspostavljena i neverovatno je da u opštini, u kojoj je 95 odsto Srba, novu skupštinsku većinu čine isključivo Albanci. Takvu odluku smatramo nelegalnom i neligitimnom i u tom smislu je apsolutno ne prihvatamo. Kao što ne prihvatamo i nelegalnu i protivzakonitu presudu našem bratu Ivanu Todosijeviću bez ijednog dokaza, jer je on, samo zato što je Srbin, osuđen na zatvorsku kaznu zbog izgovorene reči“, kazao je Simić.

Postavljena treća barikada u opštini Zubin Potok
U opštini Zubin Potok u mestu Zupče večeras oko 18.30 sati sa dva kamiona blokiran je put, čime je broj barikada putu Južna Mitrovica - Ribaricu porastao na tri.
Osim ove, barikade su ranije postavljene u selu Varage i u Gazivodama.
Meštani u Zubinom Potoku naveli su da je ova barikada postavljena samo da bi se povećala bezbednost građana opštine Zubin Potok zbog sve većeg prisustva pripadnika specijalnih jedinica na teritoriji ove opštine, prenosi Kosovo onlajn navodi Tanjug.
Pre pet dana barikade su postavljene na nekoliko mesta na severu KiM u znak protesta zbog hapšenja bivšeg pripadnika kosovske policije Dejana Pantića na Jarinju.

Miščević i Kravinjo: Podrška Portugalije evropskom putu Srbije
Ministarka za evropske integracije Tanja Miščević sastala se danas sa ministrom spoljnih poslova Portugalije Žoaom Gomešom Kravinjom, sa kojim je razgovarala o sprovođenju reformi koje su deo pristupanja Srbije Evropskoj uniji, kao i načinima da se bilateralna saradnja dve države učini još sadržajnijom.
Posebno je ukazala na činjenicu da naša država naročit akcenat stavlja na implementaciju amandmana na Ustav u domenu jačanju nezavisnosti pravosuđa, usvajanjem seta pravosudnih zakona, uz konsultacije sa Venecijanskom komisijom.
Upoznala ga je i sa pripremom izmene Strategije za borbu protiv korupcije, kao i sa sprovođenjem Medijske strategije kroz izmenu zakona za njenu implementaciju, kojima se vrši dalje usklađivanje sa pravilima EU u audiovizuelnoj oblasti ali i obezbeđuje transparentnost vlasništva medija, uloge regulatornog tela, osnaživanja uloge novinarske profesije i zaštite bezbednosti novinara.
Miščević je zahvalila portugalskoj Vladi na podršci koju pruža Srbiji u pristupanju EU i naglasila da će Memorandum o saradnji u oblasti evropskih integracija, koji će biti potpisan naredne godine, biti važan institucionalni korak da ta saradnja bude još bogatija.
Ministar Kravinjo zahvalio je na predstavljanju prioriteta za rad Vlade i unapređenje procesa evropske integracije Srbije, naglasivši podršku Portugala u tom procesu.
Posebno je naglasio da će fokus bilateralne saradnje biti na postizanju konkretnih rezultata u oblastima vladavine prava, regionalnog i lokalnog razvoja, zaštite životne sredine, energetske efikasnosti i drugim važnim temama koje se čine suštinu procesa evropske integracije Srbije.
Ministri su se složili da Portugalija spada u red država koje su dobar primer kako evropski standardi izgledaju u praksi i kakve koristi donose svojima građanima.
Činjenica da se preko šezdeset odsto električne energije dobija iz obnovljivih izvora energije, uz uspehe na polju poljoprivrede, kvaliteta i bezbednosti hrane, kao i u lokalnom i regionalnom razvoju zahvaljujući korišćenju evropskih fondova su istovremeno primer dobre prakse korisne za buduću saradnju.

Brnabić i Eskobar razgovarali o situaciji na Kosovu i Metohiji
Predsednica Vlade Ana Brnabić razgovarala je sa zamenikom pomoćnika državnog sekretara SAD Gabrijelom Eskobarom o trenutnoj situacija na Kosovu i Metohiji, sa akcentom na položaj Srba na severu KiM i sve jednostrane poteze koje povlače privremeni organi u Prištini.
Kako je Brnabić istakla, hapšenje pripadnika srpske nacionalnosti bez ikakvih dokaza ili optužbi, predstavlja kršenje svih civilizacijskih normi, osnovnih postulata vladavine prava i, u krajnjoj liniji, još jedno u nizu kršenja potpisanih sporazuma čiji je garant Evropska unija, prenosi Tanjug.
Premijerka je istakla potpunu spremnost Beograda za nastavak dijaloga sa Prištinom, saopšteno je iz Vlade. Ono što je, prema njenim rečima, ključno za nastavak dijaloga i rad na potencijalnim budućim dogovorima, jeste implementacija već potpisanih sporazuma i njihova primena na terenu.
Brnabić je rekla da tu u prvom redu misli na formiranje Zajednice srpskih opština na Kosovu i Metohiji, imajući u vidu da se približavamo desetogodišnjici potpisivanja Briselskog sporazuma, a da ona još nije formirana.
Predsednica Vlade je podvukla i trajnu opredeljenost Republike Srbije za mir i stabilnost u čitavom regionu i ponovila da bi implementacija i poštovanje već postignutih sporazuma u mnogome doprinelo brzoj stabilizaciji situacije na Kosovu i Metohiji.

Đurić: Briselski sporazum je mrtav, na Kosovu i Metohiji vlada aparthejd
Ambasador Srbije u SAD Marko Đurić rekao je da je Briselski sporazum mrtav i da je na KiM zavladao aparthejd, jer su danas u Severnoj Mitrovici predstavnici kosovskih Srba u gradskoj skupštini zamenjeni predstavnicima kosovskih Albanaca.
"Danas u Severnoj Mitrovici, jedinom preostalom gradu sa srpskom većinom, Vlada Kosova* predvođena Kurtijem zamenila je demokratski izabrane predstavnike kosovskih Srba u gradskoj skupštini predstavnicima kosovskih Albanaca. Briselski sporazume, počivaj u miru. Dobro jutro, aparthejde", rekao je Đurić, prenosi Tanjug.
U Skupštini opštine Severna Mitrovica ranije danas je zakletvu položilo 16 novih odbornika od kojih je samo jedan Srbin.
Nakon što su Srbi napustili kosovske institucije, CIK u Prištini je odobrila zamenu odbornika u Skupštini opštine Severna Mitrovica, gde su sada u većini Albanci.

Ćerka Dejana Pantića tražila od nadležnih bar jedan poziv posle pet dana
Ćerka Dejana Pantića, Ivana Pantić, zatražila je danas od nadležnih, a pre svega međunarodne zajednice, da se porodici omogući da se čuju sa ocem sa kojim ni posle pet dana od hapšenja nemaju nikakav kontakt.
„Pitam da li moj otac ima neka prava u pritvoru, da li ima pravo na lekarski pregled, da li ima pravo da komunicira sa svojim advokatom i da li ima pravo na jedan telefonski poziv”, upitala je Dejana Pantić u video obraćanju.
Ona je rekla da pita sve, pa i međunarodnu zajednicu kakva su njegova prava.
„Peti dan mi ne znamo ništa o njemu, ne znamo kako je, ni da li je dobio sve lekove. Molim sve, ako možete, da nam omogućite bar jedan poziv ili posetu da od njega čujemo kako je i u kojim je uslovima tamo”, istakla je Pantić, prenosi Tanjug.
Prištinske vlasti su Pantića uhapsile i pritvorile 10. decembra, zbog čega su Srbi sa severa već peti dan na barikadama tražeći njegovo oslobađanje.

Pastor: Položaj Srba na Kosovu neprihvatljiv u današnjoj Evropi
SUBOTICA - Predsednik Skupštine Vojvodine i lider SVM-a Ištvan Pastor iskazao je nezadovoljstvo razvojem situacije na Kosovu i ocenio da je neshvatljiv način posredovanja međunarodne zajednice koja je uvek na strani kosovskih Albanaca, a koja, kako je rekao, žmuri na sve njihove aktivnosti.
„Situacije koje čine svakodnevicu Srba na Kosovu su neprihvatljive. I mi smo manjina, isto kao što su to Srbi na Kosovu, i da li možemo da zamislimo kako to izgleda kada vojska sa oružjem upada u obdaništa, kada upadaju u kuće i pretresaju ih, kako to izgleda kada se na ulicama pojavi više stotina ili hiljada naoružanih oficira. Pri tome se ne pridržavaju ni jednog sporazuma potpisanog u Briselu, a da im niko zbog toga ne kaže ni no-no”, kazao je Pastor gostujući na Panon RTV.
Govoreći o budžetu Pokrajine, Pastor je naveo da će se o tome odlučivati na sednici koja je zakazana za 22. decembar.
Naveo je da je predlog budžeta za narednu godinu nominalno 22 ili 23 odsto viši od ovogodišnjeg i da to povećanje nije izazvano inflacijom, već činjenicom da u Vojvodini nekoliko veoma uspešnih preduzeća imaju sedište, te da svojim aktivnostima ostvaruju ozbiljan profit, što se kroz poreze odrazilo i na obim budžeta.
„Oko 33 ili 34 odsto budžeta je u službi razvoja, a prioriteti su ostali isti kao i iz prethodnih godina. Imamo veliko zaostajanje u oblasti obrazovanja, potrebno je ulagati u škole, imamo zaostajanje i u zdravstvu gde nam je u prvom redu važna obnova instituta Kamenica 1, njegovo opremanje i uređivanje”, naveo je Pastor.
On se osvrnuo se i na situaciju sa migrantima u pograničnim mestima duž severne granice i povodom poslednjih akcija policije ocenio da je država počela da se ponaša kao odgovorna država na čitavoj svojoj teritoriji.
„Kao što je normalno da država Srbija nastoji da zaštiti Srbe koji žive na Kosovu, tako je normalno očekivanje i svakog građanina Srbije da njihovu bezbednost, njihovu imovinu, njihovu decu zaštiti država. Mi sada vidimo da se to dešava i sa svoje strane treba u tome da pomognemo policiji” kazao je Pastor.
Komentarišući koalicioni sporazum između Srpske napredne stranke i Saveza vojvođanskih Mađara, Pastor je naveo da on sadrži dugu listu dogovorenih prioriteta i ima veliki broj elemenata.
„Uverili smo se da projekti na koje se fokusiramo i za koje argumentovano možemo da kažemo da su važni, za njih se može obezbediti novac”, kazao je Pastor, prenosi Tanjug.

Bocan-Harčenko: Rusija podržava Srbe, mi ne napuštamo svoje
Ambasador Rusije u Srbiji Aleksandar Bocan-Harčenko oštro je kritikovao tvrdnje Zapada da Moskva trenutno nije spremna da se umeša u situaciju na Kosovu i Metohiji, uz napomenu da Rusija podržava i ne napušta Srbiju.
"Želim da naglasim da je to potpuno netačno i da postoji mišljenje da Rusija sada nema vremena za Kosovo. Na osnovu ovih tvrdnji, upravo je Zapad taj koji preuveličava situaciju", rekao je Bocan-Harčenko na kanalu "Solovjev uživo".
Prema njegovim rečima, Zapad misli da je moguće da Srbija brzo prizna "nezavisnost" južne srpske pokrajine i da dobije novi instrument za vršenje pritiska na Beograd ako Rusija ima druge brige pored Kosova i Metohije, preneo je TAŠ.
"To je ozbiljna zabluda, jer u ovoj situaciji, stojimo uz naše prijatelje pod sloganom za Srbiju Mi ne napuštamo svoje", naglasio je Bocan-Harčenko.
On je dodao da Rusija stalno ponavlja to predsedniku Srbije Aleksandru Vučiću i da srpski lider zna da mu Moskva "čuva leđa".

Petković: Zauzimanje odborničkih mesta u Mitrovici pravno nasilje Albanaca
Direktor Kancelarije Vlade Srbije za Kosovo i Metohiju Petar Petković ocenio je danas da su odbornička mesta u Skupštini opštine Severna Mitrovica danas zauzeta jednostranim potezima i pravnim nasiljem Albanaca i dodao da za njih niko nije glasao i da nemaju podršku srpskog naroda.Petković je u saopštenju ocenio da odustajanje Prištine od izbora na severu Kosova 18. decembra „nije nikakav ustupak Prištine, već je po sredi podmukli plan i farsa (premijera Kosova) Aljbina Kurtija da pravnim nasiljem preotme srpske opštine i bez izbora pošalje svoje policajce na sever”.
„Na ovaj način Kurti pokušava da stvori čistu monoetničku albansku opštinu na severu Kosovu i Metohiji i upravo je to ogledalo navodne demokratije i takozvane vladavine prava Aljbina Kurtija da čistu srpsku opštinu, mimo propisa, pravila i sporazuma, preuzmu i vode Albanci”, kazao je Petković.
On je naveo da taj potez predstavlja kršenje svih postignutih sporazuma, uključujući i unutrašnje propise Prištine „koji ne važe kada Srbima treba uzeti i najmanja preostala prava i sasvim ih pravno i administrativno obespraviti”.
„Današnje brutalno kršenje prava Srba pokazatelj je da su borba i demokratski i miran otpor srpskog naroda ispravniji i opravdaniji nego ikad, jer je Srbima na Kosovu i Metohiji jedino to i preostalo pred talasom necivilizacijskog, i nedemokratskog postupanja, fizičkog i pravnog nasilja”, ocenio je Petković.
U Skupštini opštine Severna Mitrovica danas je zakletvu položilo 16 novih odbornika od kojih je samo jedan Srbin, Dušan Milunović sa liste „Građanska inicijativa Srpski opstanak”, nakon što su Srbi napustili kosovske institucije početkom novembra.

Dačić: Države koje nisu priznale Kosovo i jedna koja je priznala će glasati protiv prijema Prištine u EU
Ministar spoljnih poslova Ivica Dačić je danas na pitanje o najavi Prištine da će podneti zahtev za članstvo tzv. Kosova u EU, rekao da je za to potreban koncenzus "koga u EU nema" zbog smatra da je reč o političko-marketinškom potezu za unutrašnju političku upotrebu na KiM.
"Još pre mesec dana sam rekao da smo imali informacije da će Priština podneti aplikaciju za članstvo u EU. Mi smatramo da takav potez dvostruko nije dobar. Prvo, zato što je jasno da ne postoji jedinstven stav oko statusa KiM, odnosno da pet zemalja ne priznaje KiM i da do sada nije zabeleženo da neko dobije status kandidata za članstvo, a da nije rešeno pitanje statusa, a drugo zato što je u uslovima apsolutnog nepoštovanja svih sporazuma od strane Prištine nemoguće da neko razmišlja o tome", rekao je Dačić.
Dačić je rekao da je za nas gotovo nemoguće da neko prihvati to u ovim uslovima kada je, kaže, jasno da je ponašanje Aljbina Kurtija jedan od glavnih destabilizujućih faktora u regionu.
"To će se, kako je već sada izvesno, desiti sutra uručivanjem tog zahteva češkom predsedavanju", rekao je Dačić.
Dodao je da od češkog predsedavanja zavisi kako će se prema tome odnositi dalje evropski zvaničnici - da li će to ući u neku proceduru ili će sačekati nekog sledećeg predsedavajućeg.
"To za sada još nije poznato, ali sam siguran iz razgovora koje smo imali sa zemljama koje ne priznaju Kosovo, a to isto mi je rekao i mađarski ministar spoljnih poslova Peter Sijarto da se oni protive tome iz svih ovih razloga koje sam pomenuo i da bi, kada bi bilo izjašnjavanje o tome, glasali protiv", rekao je Dačić.
Dodao je da čak i da zahtev Prištine uđe u proceduru, što je moguće, ta procedura podrazumeva da se Evropska komisija izjasni o tome u narednom periodu od otprilike godinu dana.
"Ali, na kraju je opet za to potreban konsenzus, koga nema u EU. Zato mislim da je to više jedan političko-marketinški potez za unutrašnju političku upotrebu na samom Kosovu", smatra Dačić.
Gabrijel Eskobar i Analena Berbok
Dačić izjavio je da ne zna zašto bi neko bio protiv onoga što piše u Rezoluciji 1244 i istakao da naročito nije dobro da neko govori o tome koje rezolucije UN mogu i treba da se primenjuju, a koje ne jer se onda, kako kaže, dolazi do selektivnosti i dvostrukih standarda.
Dačić je tako prokomentarisao izjavu specijalnog predstavnika SAD za Zapadni Balkan Gabrijela Eskobara koji je rekao da se SAD kategorički protive povratku srpskih snaga na sever Kosova i Metohije.
Odgovarajući na pitanja novinara u Ministarstvu spoljih poslova Dačić je rekao da se Srbija čvrsto drži svih međunarodnih obaveza koje je preuzela ili koje su nam, kako je rekao, nametnute. Podsetio je da prema Rezoluciji 1244 postoji mogućnost povratka srpskih snaga na KiM.
"Mislimo da treba objektivno razmotriti tu situaciju. Bez obzira kakvo neko mišljenje pojedinačno ima, to ne bi smelo da bude prepreka da se o tome na jedan ozbiljan način razgovara u okviru sistema UN tako da takve izjave svakako nisu dobre, niti njegova niti izjava ministarke Berbok", zaključio je Dačić.

Trilateralni sastanak Vučića, Lajčaka i Eskobara
Predsednik Srbije Aleksandar Vučić sastao se sa specijalnim predstavnikom Evropske unije za dijalog Beograda i Prištine i druga regionalna pitanja Zapadnog Balkana Miroslavom Lajčakom i zamenikom pomoćnika američkog državnog sekretara Gabrijelom Eskobarom.
Posle bilateralnog sastanka sa Miroslavom Lajčakom, usledila je trilaterala predsednika Aleksandra Vučića, zamenika pomoćnika američkog državnog sekretara Gabrijela Eskobara i Lajčaka.
Posle sastanka, kako je saopštilo Predsedništvo, medijima će biti prosleđeno saopštenje, prenosi RTS. 
Trilateralnom sastanku prethodio je sastanak predsednika Vučića sa Miroslavom Lajčakom u zgradi Generalnog sekretarijata predsednika Republike.
Vučić: Iskren i korektan razgovor sa Lajčakom i Eskobarom
Predsednik Srbije Aleksandar Vučić ocenio je kao iskren i korektan današnji sastanak u Beogradu sa specijalnim predstavnikom Evropske unije za dijalog Beograda i Prištine Miroslavom Lajčakom i zamenikom pomoćnika američkog državnog sekretara Gabrijelom Eskobarom .
„Iskren i korektan razgovor sa specijalnim predstavnikom EU Miroslavom Lajčakom i izaslanikom SAD Gabrijelom Eskobarom”, napisao je Vučić na Instagram profilu „budućnostsrbijeav”, uz fotografiju sa sastanka.
Ivica Dačić sastaće se sa Gabrijelom Eskobarom
I prvi potpredsednik Vlade i ministar spoljnih poslova Ivica Dačić sastaće se sa Gabrijelom Eskobarom. Taj sastanak planiran je za 16 časova.
Eskobar i Lajčak u Beograd dolaze iz Prištine gde su razgovarali sa predstavnicima privremenih prištinskih institucija.
Specijalni izaslanik EU za dijalog Beograda i Prištine Miroslav Lajčak izjavio je, nakon sastanka u Prištini, da je najbolji način da se barikade na severu Kosova i Metohije uklone političkim dogovorima a ne buldožerima.
Američki izaslanik za Zapadni Balkan Gabrijel Eskobar naveo je da je Kurtiju jasno izrazio očekivanje da radi na implementaciji sporazuma o formiranju Zajednice srpskih opština.
Do poseta dolazi usled povećanih tenzija na Kosovu i Metohiji nakon hapšenja bivšeg policajca Dejana Pantića zbog čega su Srbi na severu KiM, kao znak protesta, podigli barikade.
Kosovska policija zabranila je prolaz i vozilima i pešacima na administrativnim prelazima Jarinje i Brnjak. Pripadnici Rosu upali su pod punim naoružanjem i s blindiranim vozilima, u objekat velike brane na jezeru Gazivode. Oni su radnika kojeg su zatekli isterali sa objekta i poskidali i isekli srpske zastave koje se tamo nalaze.
V. K., radnik na brani Gazivode, rekao je da su uperili puške u njega, ispitivali ga, iscepali zastavu, a onda ga oterali.
Predsednik Aleksandar Vučić poručio je da će Vlada Srbije u četvrtak doneti odluku o slanju zahteva Kforu da se obezbedi prisustvo srpskih snaga na severu KiM.
Vučić je, u obraćanju javnosti, najavio i da će Priština 15. decembra u Briselu podneti zahtev za članstvo u EU.

Šešelj za „Politiku”: Srbija treba da napusti sve organizacije u koje Zapad ugura lažnu državu Kosovo
Povodom nove kampanje Prištine za prijem u međunarodne organizacije postavlja se otvoreno pitanje da li Srbija treba da izađe iz svih organizacija čiji deo postane tzv. Kosovo.
Predsednik Srpske radikalne stranke Vojislav Šešelj kaže da bi Srbija morala da napusti sve organizacije u koje na silu i voljom Zapada uđe takozvano Kosovo
„Istog trenutka kada dođe do toga da lažna država Kosovo uđe u neku međunarodnu organizaciju, treba da je demonstrativno napustimo. Bilo bi bizarno da istovremeno u jednoj međunarodnoj organizaciji budu Srbija i njena pokrajina Kosovo i Metohija”, kaže za „Politiku” Vojislav Šešelj.
Podsetimo, 12. maja tzv. Kosovo je zvanično apliciralo za članstvo u Savetu Evrope, a za sutra je najavljeno da će podneti zahtev za članstvo u EU.

Albanski odbornici položili zakletvu u opštini Severna Mitrovica
KOSOVSKA MITROVICA - U Skupštini opštine Severna Mitrovica danas je zakletvu položilo 16 novih odbornika od kojih je samo jedan Srbin, Dušan Milunović sa liste "Građanska inicijativa Srpski opstanak".
Nakon što su Srbi napustili kosovske institucije, CIK je odobrio zamenu odbornika u Skupštini opštine Severna Mitrovica, gde su sada u većini Albanci.
Odbornik u SO Severna Mitrovica Skender Sadiku rekao je na početku sednice da ima uslova za izbor novog rukovodstva i pročitao je tačke dnevnog reda, javlja Kosovo onlajn, prenosi Tanjug.
On je rekao i da novi odbornici nisu tu svojom voljom, već "zaslugom odbornika iz Srpske liste koji su podneli ostavke".
Nakon polaganja zakletve, jedan od odbornika Ljumi Džaka izneo je zahtev da novinari zbog gužve i malog prostora napuste skupštinsku salu.

Srbija i Kosovo ne mogu istovremeno biti član Saveta Evrope
Da li Srbija treba da napusti Savet Evrope (SE) ukoliko takozvano Kosovo postane punopravni član ove međunarodne organizacije? Mišljenja političara, ali i diplomata su podeljena, a pre donošenja konačne odluke prvo je potrebno da države na Starom kontinentu pogaze svoje političke i diplomatske principe i da u SE prime lažnu državu koja nije član UN. Ipak, pre donošenja odluke da li je za Srbiju bolje, ukoliko deo njene teritorije uđe u ovu međunarodnu organizaciju, da napustiti SE ili da tamo ostane biće doneta kada se izvagaju argumenti za i protiv.
Lider Srpske radikalne stranke Vojislav Šešelj nema dilemu da bi Srbija morala da napusti sve organizacije u koje na silu i voljom Zapada uđe takozvano Kosovo.
„Istog trenutka kada dođe do toga da lažna država Kosovo uđe u neku međunarodnu organizaciju, treba da je demonstrativno napustimo. Bilo bi bizarno da istovremeno u jednoj međunarodnoj organizaciji budu Srbija i njena pokrajina Kosovo i Metohija”, kaže za „Politiku” Vojislav Šešelj.
A kada je 12. maja Kosovo zvanično apliciralo za članstvo u Savetu Evrope, tadašnji lider Pokreta socijalista Aleksandar Vulin je predložio da u tom slučaju, Srbija treba da proglasi i političku neutralnost kao što je proglasila i vojnu. On je rekao kako će glasanje članica Evropske unije po zahtevu Prištine pokazati šta zaista misle o Srbiji.
„Ne moramo da čekamo još dvadeset godina da bismo znali da li EU želi Srbiju u svom članstvu. Biće dovoljno da glasaju ili ne glasaju protiv prijema teritorije u organizaciju koju čine države”, istakao je Vulin, koji je u međuvremenu postao šef BIA.
Bivši šef diplomatije SR Jugoslavije Vladislav Jovanović kaže da je najbolje da Beograd pita Brisel da li će se pridržavati svojih principa i standarda i da li ima u tom pogledu promena. Za „Politiku” kaže da je EU organizacija država koja je otvorena za pristupanje svih drugih evropskih država pod istim uslovima.
„Trebamo da pitamo EU da li je njihov interes da postanemo njihov punopravni član, ali da želimo da to učinimo pod istim uslovima pod kojima su i drugi do sada postali. Znači, sa našom celokupnom državnom teritorijom, računajući i Kosovo i Metohiju. Neka nam EU kaže – ‘E to ne može.’ U tom slučaju ćemo znati da oni nas žele da prime pod nižim uslovima, kao degradiranu državu. To mi iz sopstvenog dostojanstva ne smemo i ne treba da prihvatimo. Posle toga bismo trebali da duboko zažalimo što oni nas neće, ali da izrazimo želju da ostanemo u njihovom ekonomskom prostoru i da nastavimo da unapređujemo zajedničke trgovinske i ekonomske odnose”, kaže Jovanović i naglašava da nikako ne smemo da kažemo ‘ne’, već takav odgovor trebamo da prepustimo njima. Onda bi se oni legitimisali kao nižerazrednu zemlju i da nas tretiraju kao nižerazrednu državu.
U međuvremenu, za sutra je najavljeno da će tzv. Kosovo aplicirati za otvaranje pregovora sa Evropskom unijom.
Bivši ambasador Srbije u Francuskoj Radomir Diklić kaže da nije realno da se Kosovu tako nešto dozvoli. Za „Politiku” kaže da im problem pravi pet država članica EU koje nisu priznale nezavisnost Kosova i da bi neka zemlja mogla da otvori pregovore potreban je konsenzus svih država članica.
„Postoji u EU jedan princip, a to je da svih 27 država mora da se saglase da bi sa nekim mogli da počnu pregovori. Teško je očekivati da bi oni mogli početi pregovore ako se Španija, Grčka, Kipar, Slovačka i Rumunija nisu s tim saglasile. To ne može da se desi, a ako bi se desilo onda bi EU prekršiti svoje principe na kojima se i temelji i za koje se zalaže”, kaže Diklić.
Komentarišući mogućnost da Kosovo postane član SE, Diklić navodi da je tako nešto izvesnije, jer su tu procedure mnogo labavije nego za pristupanje EU.
„Može da se desi da Kosovo uđe u SE, a onda bi trebali da imamo jak otpor tom prijemu. Ako do toga već dođe, mislim da nije dobro da Srbija izađe iz ovog tela, jer se u tom slučaju ostavlja prazan prostor onome sa kojim ste u diplomatskom sukobu, koji može da iznosi svoje mišljenje i da mi, zato što nismo tamo, ne možemo da iznosimo kontra argumente”, navodi Diklić.
Vladislav Jovanović, pak, navodi da ako Kosovo tamo uđe, onda bi Srbija trebala da konstatuje da u tom slučaju nema mesta i za nas. To bi legalizovalo nasilnu akciju NATO-a koji su na taj način pokušali da otmu deo teritoriju države Srbije, protivno međunarodnom pravu.
„Nema mesta za nas i za njih. Onda neka oni taj presedan objašnjavaju ostatku sveta. To je nemoguća misija. Uveren sam da bi oni u tom slučaju zastali i možda bi se pravdali da je prerano da sada prime, dok se ne postigne politički dogovor”, kaže Vladislav Jovanović. 
Aplikaciju Kosova za članstvo u Savet Evrope najpre razmatra Komitet ministara, a nakon procene situacije na Kosovu konačnu reč daje Parlamentarna skupština, koju čine nacionalni predstavnici država članica. Za prijem neke zemlje u Savet Evrope potrebna je dvotrećinska većina glasova. Izlaskom Rusije iz SE, tkz Kosovo ima podršku više od dve trećine država, ali je pitanje da li će „zeleno svetlo” za njegov prijem dati Mađarska i Poljska koje su priznale Kosmet, ali ne glasaju za njegov prijem u međunarodne institucije.
Kosovo je nezavisnost od Srbije proglasilo 2008. godine, ali još uvek nije uspelo da se učlani u nekoliko važnih međunarodnih organizacija. Osim što nije članica EU, Kosovo nije članica ni Svetske trgovinske organizacije, Međunarodne kriminalističke policijske organizacije (Interpol) i drugih.

Penicilin za Nogometnu državu Hrvatsku
Ministar građevinarstva, saobraćaja i infrastrukture Goran Vesić objavio je na društvenoj mreži Fejsbuk fotografiju na kojoj drži dres Argentine sa brojem 57 i prezimenom Jovović.
Vesić je fotografiju postavio uoči utakmice Argentina – Hrvatska koju su „gaučosi” dobili rezultatom 3:0. Ministar je na ovaj način ukazao na to kako je u hrvatskoj javnosti uspeh njihove reprezentacije na Svetskom prvenstvu u fudbalu iskorišćen za veličanje ustaške ideologije i NDH kao zločinačke klerofašisitičke Hitlerove tvorevine iz Drugog svetskog rata.
„Hrvatski tjednik” objavio je, nakon pobede Hrvatske na penale protiv Brazila u četvrtfinali Svetskog prvenstva, u najmanju ruku, neumesnu naslovnicu na kojoj je preko šahovnice stajalo ispisano „Nogometna Država Hrvatska” sa jasnom aluzijom na skraćenicu NDH.
Nema sumnje da ni posle slavlja hrvatskih fudbalera uz Tompsona, posvete pobede nad Brazilom hrvatskim „braniteljima” i još mnogim izlivima ustaštva i slavlja zločina i genocida nad Srbima nakon sportskih uspeha ove reprezentacije, mnogi u Srbiji neće prežaliti eliminaciju Hrvatske od Argentine sa istim onim žarom sa kojim su slavili pobedu nad Brazilom. Oni najuporniji sada mogu na društvenim mrežama umesto „Bravo komšije” da napišu npr. „Jadne komšije” i tako nastave da „saosjećaju” sa fudbalskom sudbinom dragih im kockastih.
Blagoje Jovović
Vesić je ipak rešio da uzvrati, na isto tako simboličan način. Dres Argentine koji je držao u rukama sa brojem 57 i prezimenom Jovović jasno je podsećanje na Blagoja Jovovića koji je 10. aprila 1957. godine izvršio atentat na Antu Pavelića u Buneos Ajresu. Jovović je ranio Pavelića sa dva metka, a „poglavnik” se od tih povreda nikada nije u potpunosti oporavio. Umro je od posledica ranjavanja dve godine kasnije u Madridu.
Da stvar bude još interesantnija, Vesić kao da je predvideo poraz Hrvatske u polufinalu protiv Argentine, pa uz fotografije dresa i naslovnice „Hrvatskog tjednika” piše i rečenicu „Penicilin za Nogometnu državu Hrvatsku”.
Ulica Blagoja Jovovića
Goran Vesić je kao zamenik gradonačelnika Beograda podneo inicijativu da se Zagorska ulica u Zemunu preimenuje u Ulicu Blagoja Jovovića u čast atentatora na Antu Pavelića. 
Tada je rekao da mu je drago što je pokrenuo inicijativu i istakao je da bi to bila „istorijska i ljudska pravda”.
Naravno, protiv njega se odmah podigla klika dežurnih navijača NDH iz Beograda.
„Trebaće vam hrabrosti da glasate, jer se protiv imenovanja ulice digla jedna klika, to možete da vidite po istoričarima, novinarima tačno određenih medija koji vode hajku. To su ljudi koji ne žele dobro našoj zemlji i koji ne žele da poštujemo tradiciju", rekao je tada Vesić.
Vesić je na sednici pročitao pismo porodice Blagoja Jovovića u kojem mu se zahvaljuje na inicijativi i pozdravlja to što Srbija i Beograd ne zaboravljaju svoje heroje i omogućavaju da progovori pravda.
Tada je predlog i usvojen, a Vesić je ponovo podsetio na važnost ovog glasanja i događaja pred meč Argentine i Hrvatske, a sve zbog skandalozne naslovnice.
Simbol osvete
Važnost isticanja uloge Blagoja Jovovića je od izuzetnog simboličkog značaja jer podseća Srbe da nisu bili večite, naivne žrtve, spremne da opraštaju i ponovo prigrle „braću" čekajući neki novi „nož u leđa", već i osvetnici koji su svojim krvnicima spremili odmazdu za sve one zločine koji su počinjeni. Upravo to je najveći strah svih neprijatelja i dežurnih navijača NDH - da Srbi pamte i da negde iza ugla čeka neki novi „penicilin” za neke nove NDH.
Zločinac nema miran san – Jovović 57.

Orlić: Država će se boriti za mir i razvoj
Predsednik Skupštine Srbije Vladimir Orlić rekao je danas da, u vreme kada je teško davati bilo kakva obećanja za 2023. godinu, može da obeća da će se država boriti za održavanje politike stabilnosti i mira i ekonomskog razvoja.
„Srbija je pokazala da je politički odgovorna i stabilni i tako ćemo nastaviti i dalje. Jačaćemo infrastrukturu, da podižemo plate i penzije i nastavićemo da se intenzivno bavimo pitanjem novih investicija i da vodimo svoju samostalnu, slobodnu i suverenu politku, jer to narod očekuje, ali i zato što to obezbeđuje sve ostalo o čemu sam govorio”, rekao je Orlić, otvarajući godišnju konferenciju „Svet u 2023.”
Orlić je primetio da je posledice pandemije i rata u Evropi nemoguće ne osetiti i da je o događajima naredne godine teško govoriti i zbog teške situacije na KiM.
„Srpski narod na KiM se bori za ono što bi trebalo da se podrazumeva u svim delovima sveta. Oni žele mir sa svoju decu, budućnost i pravo na život, a sa druge strane su ljudi koji su izgubili razum. Srbija se grčeviti bori za mir, svoja narod i njegova prava i u takvoj situaciji teško je govoriti o predviđanjima”, istakao je Orlić.
On je naglasio da državni organi stalno pozivaju međunarodne aktere da pomognu u očuvanju mira i ocenio kao je u ovom svetu izuzetak da se neko odnosi pošteno prema obavezama koje je peuzeo i da poštuje međunarodno pavo ili osnovačku povelju UN.
Predsednik Narodne skupštine je istakao da je tokom 2022. sproveden referendum kojim je ojačana vladavina prava u Srbiji, da su održani izbori po visokim demokratskim standardima čiji rezultati obezbeđuju kontinuitet dosadašnje politike i da je izabrana vlada koja je kadra da se nosi sa svim izazovima koji nas očekuju, prenosi Tanjug.
Orlić je zaključio da je Skupština na predlog Vlade usvojila budžet za narednu gdinu za koji je ocenio da pokazuje kakva očekivanja imamo u budućnmosti, odnosno da ćemo nastaviti ekonomski razvoj.

Vučić: Molim naše zapadne partnere da mi kažu koji od pet dokumenata žele da poštuju
Predsednik Srbije, Aleksandar Vučić, objavio je na Instagram nalogu "BudućnostSrbijeAV" video snimak sa pitanjem za zapadne partnere.
Predsednik Vučić je pitao koje od pet važnih dokumenata, koje su sami donosili na zapadu, žele da poštuju po pitanju KiM, kao i da li će poštovati i šesti Solunski dokument o proširenju EU na Zapadni Balkan koji u potpunosti podržava implementaciju Rezolucije Saveta bezbednosti UN.
„Poštovani građani Srbije, već znate da sam zamolio naše zapadne partnere da mi kažu koji od pet važnih dokumenata žele da poštuju: Kumanovski sporazum, Povelju ujedinjenih nacija, Rezoluciju 12 44, Briselski sporazum ili Vašingtonski sporazum", rekao je predsednik Vučić na početku obraćanja.
„Došli smo do šestog veoma značajnog dokumenta Evropske unije, iz 2003. godine, čuvenog Solunskog dokumenta o proširenju Evropske unije na Zapadni Balkan. I upravo u svetlu podnošenja aplikacije za članstvo u EU tzv. Kosova, moje pitanje je hoće li poštovati dokumenta koje su sami donosili, čak i istorijska iz Soluna. jer, u tački pet Solunskog dokumenta se kaže da u potpunosti podržava implementaciju rezolucije 12 44.
Tako da je moje pitanje od danas, koji od ovih šest dokumenata želite da poštujete i mi ćemo biti u potpunosti saglasni", rekao je predsednik Vučić.

U Prištini potpisan zahtev za prijem u EU
PRIŠTINA - Zvaničnici privremenih prištinskih institucija potpisali su danas zahtev za prijem tzv. Kosova u Evropsku uniju, prenose prištinski mediji. Potpisivanju su prisustvovali predsednica privremenih prištinskih institucija Vjosa Osmani, predsednik parlamenta Glauk Konjufca i premijer Aljbin Kurti.
Kurti je nedavno rekao da će tzv. Kosovo ove sedmice podneti aplikaciju za članstvo u Evropskoj uniji, prenosi Tanjug.

Prevara postaje standard međunarodnih odnosa
Misao Julija Cezara „plašim se Danajaca i kad darove nose” mogla bi da se odnosi i na ponašanje zapadnih diplomata. Međunarodne sporazume u čijim pisanju su učestvovali ili su bili garant njihovog sprovođenja poštuju samo dok se sa svečanosti potpisivanja dokumenata ne ugase televizijske kamere.
Tek posle više godina, kada već penzionisani političari napišu svoje memoare ili daju intervjue, saznajemo da nikada nisu ni imali nameru da u život sprovedu sve što je potpisano. Deluje porazno kada kancelarka Angela Merkel kaže da su Minskim sporazumima samo kupovali vreme da se Ukrajina naoruža.
Zapad insistira da se potpisano sprovede u delo samo ukoliko je to posle nekoliko godina u njihovom nacionalnim interesu. Ako se pak kosi s njihovim državnim projektima, onda su Povelja UN, ali i drugi sporazumi samo bezvredan papir koji nikoga ne obavezuje. I to nisu rekli nezvanični diplomatski krugovi, već bivši i sadašnji nemački politički akteri, pre svih Angela Merkel i Analena Berbok, koja je „zaboravila” na obavezu povratka dela srpskih snaga bezbednosti na Kosmet, što je propisano Rezolucijom 1244.
Sa Merkelovom je skoro deceniju sarađivao Aleksandar Vučić, prvo kao premijer, a kasnije i kao predsednik Srbije. „Ova izjava je nešto što dramatično menja stvari, posebno u političkom smislu. To je jasan signal kome ne smete da verujete. Sad je pitanje dokle mi kao mali možemo, ako su mogli da se tako igraju s Rusijom, da je obmanjuju dok se ne naoružaju i spreme da je poraze”, kaže predsednik Vučić. Podsetio je i na izjavu Petra Porošenka da Kijev nije nikada hteo da ispuni sporazume iz Minska, što mnogo menja činjenice i odnose u tome šta se dešavalo od 2014. naovamo.
Došlo je vreme kada se Zapadu ne može verovati. Ako namerno krše međunarodne sporazume, „zaboravljaju” na rezolucije UN, na čemu se onda temelji međunarodno pravo? Ako dokumenti na kojima se temelji međunarodno javno pravo nisu garancija, onda je opravdano pitanje da li živimo u postdemokratskom svetu. Uprkos brojnim parolama i pozivanju na neke vrednosti, to jednostavno nije demokratija već varvarstvo praćeno arogancijom i silom. „Kažite mi koji dokument hoćete da poštujemo i mi ćemo da ga poštujemo. Ne morate sve, evo švedski sto. Hoćete Kumanovski sporazum, Povelju UN, Rezoluciju 1244, Briselski sporazum ili Vašingtonski sporazum? Ali nemojte da nam kažete da nijedan od tih pet ne želite da poštujete. Ni Priština, ni oni koji joj pomažu. Kažite više šta hoćete od ove zemlje”, upitao je Vučić na konferenciji za novinare u Predsedništvu pre dva dana.
Odgovor na to pitanje nismo dobili, ali je zato ministarka spoljnih poslova Nemačke Analena Berbok prva prokomentarisala najavu da će Beograd na osnovu Rezolucije 1244 tražiti da se na KiM vrati hiljadu srpskih vojnika. Ostaje nejasno kako je šefica nemačke diplomatije mogla da komentariše nešto što tek treba da se dogodi i šta Nemačka ima da se pita o nečemu o čemu odlučuju Kfor i SB UN. Premijerka Srbije Ana Brnabić na svom tviter nalogu objavila je saopštenje ministara inostranih poslova zemalja G-7 od 14. maja 2022. u kome se navodi da je u rešavanju svakog problema ili krize u svetu (Libija, Sirija, Jemen, Somalija itd.) neophodno striktno sprovođenje odgovarajućih rezolucija Saveta bezbednosti UN.
„Sada iznenađujuće. Ministarstvo spoljnih poslova Nemačke eksplicitno poručuje da Rezoluciju 1244 – kojom je predviđeno da Srbija ima pravo da traži povratak određenog broja svojih bezbednosnih snaga na Kosovo* – treba ignorisati jer je ’neprihvatljivo’. Što se tiče međunarodnog prava i stabilnosti, na osnovu kojih kriterijuma odlučujete koja rezolucija SB UN se mora poštovati, a koje se moraju zanemariti? Na primer, u slučaju Libije, Rezolucija 2571 se mora poštovati, ali u slučaju Srbije, Rezolucija 1244 mora se ignorisati? Ovo je zapanjujući nivo apsurda. Mi ne bismo imali ništa protiv da vidimo poštovanje međunarodnog prava, Povelje UN, SB UN...”, napisala je predsednica vlade.
I šef srpske diplomatije Ivica Dačić kaže da mu je koleginica Berbok rekla da nijedan premijer Kosova neće prihvatiti ZSO i kaže da je ona slična Kurtiju. „Pa mi znamo da su oni protiv svega toga. Ali ona treba da bude svesna da je bivša kancelarka Angela Merkel podržala formiranje ZSO i mora da bude svesna da ne može da kaže da treba da se poštuje teritorijalni integritet i suverenitet Ukrajine, ali ne i Srbije.
Mora da bude svesna da to što priča proizvodi posledice. Očigledno je da su oni kreatori kosovske nezavisnosti i da svi koji su kreirali kosovsku nezavisnost i teško mogu da prihvate da će oni sada morati da osuđuju poteze Prištine”, kaže Dačić.
Kaže da oni na Zapadu nemaju pravo da negiraju pravo na formiranje ZSO i da je sramotno to što su rekli i dodaje da predsednik Vučić, premijerka Brnabić i on to stalno slušaju.
„Pa što ste mi predlagali i terali da potpišem Briselski sporazum? Kako vas nije sramota. Mogu da se prave blesavi jer su velike sile. Njima niko ne brani da se tako ponašaju. Ljudi treba da znaju da se nalazimo u okruženju koje je stvorilo jednu takvu tvorevinu kao što su prištinske vlasti i da bi teško bilo da kažu da se oni ne pridržavaju potpisa”, navodi Dačić.
Na pitanje šta bi onda trebalo da poštujemo ako ne međunarodne sporazume i rezolucije, Ivica Dačić odgovara: „Nije ona jedina. Ona kaže da treba ignorisati Rezoluciju 1244. Pa šta treba da poštujemo po njenom mišljenju, ako to nisu rezolucija, Briselski i Vašingtonski sporazum? Valjda će odgovor na to pitanje da kaže Kurti. Znate, kaže mi kanadska ministarka spoljnih poslova ’pustite Kosovo, važna je Ukrajina’. Ne pada mi na pamet da pustim Kosovo koje je za mene najvažnije pitanje, a slažem se da mora da se vodi računa i o Ukrajini”, navodi Dačić.
Diplomata Zoran Milivojević kaže da kada se pogleda izjava Merkelove, može da se vidi i praksa. Za „Politiku” kaže da nije reč samo o Minskom sporazumu, nego su tu i svi sporazumi koji se tiču Srbije. Podseća da prvo gde međunarodno pravo nije poštovano jeste NATO agresija 1999. protiv SR Jugoslavije.
„Očigledno je da se ono što je obavezujuće, a to su rezolucije SB UN i Povelja UN, ne poštuje i Zapad je to prekršio ne samo kada smo mi u pitanju već i kada je intervencija u Avganistanu i Iraku sa onim lažnim dokazima i izigravanjem međunarodnog prava. Jasno je da se Zapad, koji ima aktivno učešće u postizanju nekih sporazuma, ne može smatrati iskrenim partnerom i da se sve radi u duhu dobrih odnosa i onoga što nalaže sporazumevanje i dogovaranje”, kaže Milivojević.
Dodaje da je problematično što Kurti ne poštuje nijedan sporazum, ali da je još veći problem što to ne radi ni EU iako je tamo i njihov potpis. To dovoljno govori u prilog tome da sporazumevanje i dogovaranje nikoga ne obavezuje, već je bitan isključivo politički interes. „U trenutku kada on nadvlada, onda je on stariji od svih ugovora, ali i obaveza koji proizilaze iz sporazuma.
Naravno da im se ne može verovati. Interesantna je izjava ministarke Berbok koja kaže da je neprihvatljivo pozivanje na Rezoluciju 1244. Imajući u vidu da se radi o državi koja pretenduje na stalno članstvo u SB UN i da bi za sve članice Povelja UN morala da bude obavezujuća, samim tim su i sve rezolucije SB obavezujuće. Jedini koji može da dovede u pitanje bilo koju rezoluciju je isti taj Savet bezbednosti i niko drugi”, ističe Zoran Milivojević.

Dragomir Anđelković: Ovo je postdemokratsko doba, Zapad se ponaša kao totalitarne države
Politički analitičar Dragomir Anđelković kaže da ništa više ne možemo da verujemo vodećim zapadnim državama koje su potpuno urušile svoj kredibilitet. Za naš list kaže da se pokazalo da varaju i Srbiju i mnogo veće igrače od nas, što se vidi na primeru Rusije.
„U takvim okolnostima svet ponovo funkcioniše kao u stara vremena, koliko snage toliko i mogućnosti. Mi smo mali, ali ipak, imamo takav geopolitički položaj da smo nekome bitni. Moramo mnogo više da razvijamo odnose s Kinom i Rusijom i ostalim zemljama koje su na pozicijama našeg teritorijalnog integriteta. Sa zapadom ne treba da se svađamo, ali ne treba ni više popuštamo”, kaže Anđelković.
Navodi da je Zapad prevazišao svoju demokratsku tradiciju i da je ovo postdemokratsko doba. Podseća da je do Drugog svetskog rata postojala praksa da demokratske zemlje poštuju ugovore, što nije bio slučaj s nacističkom Nemačkom i komunističkim SSSR-om. „Sada imamo Zapad koji se ponaša kao nekada totalitarne države. To je jedna vrsta demokratske degradacije”, zaključuje Anđelković.

KFOR je u kontaktu sa načelnikom Generalštaba Vojske Srbije, ne dostavlja hranu policajcima na Jarinju
PRIŠTINA - Mirovna vojna misija UN koju predvodi NATO na Kosovu i Metohiji (KFOR) saopštila je da pomno prati dešavanja na severu pokrajine i dodala da je bliskom kontaktu sa predstavnicima Prištine i srpskih snaga.
„KFOR je i dalje izuzetno oprezan i potpuno sposoban da sprovede svoj mandat UN kako bi omogućio bezbedno okruženje i slobodu kretanja za sve zajednice koje žive na Kosovu. To uključuje povećanje patrola na severu Kosova, u bliskoj saradnji sa Kosovskom policijom i Euleksom””, navodi se u saopštenju.
KFOR ističe da je u kontaktu i sa bezbednosnim snagama Srbije.
„Komandant KFOR-a nastavlja kontakte sa svojim kolegama, uključujući i predstavnike kosovskih institucija i bezbednosnih službi Kosova, kao i sa načelnikom Generalštaba Oružanih snaga Srbije”, dodaju iz Kfora.
Misija NATO na Kosovu oglasila se i povodom informacija u nekim medijima da je helikopter KFOR-a koji je juče preleteo barikadu Rudare zbog dostavljanja hrane pripadnicima Specijalne jedinice kosovske policije na Jarinju.
Saopšteno je da helikopter KFOR-a nije dostavljao hranu pripadnicima specijalnih jedinica policije na Jarinju, već da je obavljao logistički let do baze te misije, koja se nalazi u blizini Leposavića, prenosi Tanjug.
„Netačna je vest koja je u pojedinim medijima nedavno objavljena o helikopteru KFOR-a koji je preleteo barikadu Rudare da bi dostavio hranu pripadnicima Specijalne jedinice kosovske policije na Jarinju. Helikopter je, naime, vršio logistički trenažni let do baze KFOR-a pod nazivom „Kamp Nating Hil”koja se nalazi u blizini Leposavića”, navodi se u saopštenju. Dodaje se da je Misija KFOR-a predvođena NATO spremna da pruži sva objašnjenja i nastavlja da deluje u okviru svog mandata zasnovanog na Rezoluciji Ujedinjenih nacija 1244 iz 1999. godine, prenosi Kosovo onlajn.

Mediji: Kurti, Osmani i Konjufca danas potpisuju zahtev za prijem u članstvo EU
U Prištini se danas održava ceremonija potpisivanja zahteva za članstvo Kosova u Evropskoj uniji, javio je portal KoŠev.
Pozivajući se na prištinske medije, portal piše da je kosovsko predsedništvo saopštilo da će ceremonija biti održana u 11.00.
Dodaju da će „aplikaciju potpisati predsednica Kosova Vjosa Osmani, premijer Aljbin Kurti i predsednik kosovskog parlamenta Gljauk Konjufca”.
Nakon sastanka planirana je konferencija za novinare, prenosi Beta.
Predsednik Vlade Kosova Aljbin Kurti, potvrdio je u utorak da će zahtev za članstvo Kosova u EU biti podnet tokom ove nedelje.

Bajden od sutra u Evropi, posetiće Britaniju, Litvaniju i Finsku
VAŠINGTON Predsednik Sjedinjenih Država Džozef Bajden putuje sutra u Evropu, gde će posetiti Veliku Britaniju, Litvaniju i Finsku, javlja AP.
Bajden će sutra uveče stići u London, a narednog danas će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On će učestvovati na sastancima sa liderima i održati govor sa Univerziteta u Viljnusu, prenosi Tanjug.
Konačna stanica je Helsinki, gde se očekuje da će Bajden u četvrtak proslaviti proširenje NATO, sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP.

Tahiri: Kurtijev poslednji pokušaj da izbegne formiranje ZSO nije bio uspešan
PRIŠTINA – Bivša glavna pregovaračica Prištine u dijalogu sa Beogradom Edita Tahiri ocenila je da premijer privremenih prištinskih institucija Aljbin Kurti ne može da izbegne formiranje Zajednice srpskih opština.
Tahiri je, u objavi na društvenoj mreži Fejsbuk, napisala da je specijalni predstavnik SAD za Zapadni Balkan Gabrijel Eskobar jasno zatražio formiranje ZSO i ocenila da Kurti neće moći da izbegne implementaciju sporazuma.
„ Eskobar je odmah zatražio ZSO, kao što vidite, ni Kurtijev poslednji pokušaj da izbegne to nije bio uspešan”, naglasila je Tahiri.
Eskobar se juče u Prištini sastao sa Kurtijem, nakon čega je novinarima rekao da je tokom razgovora jasno stavio do znanja da očekuje da Priština počne da radi na implementaciji sporazuma o Zajednici srpskih opština (ZSO), preneli su Reporteri.
„ Jasno sam izrazio očekivanje da počnemo da razgovaramo o implementaciji ZSO. Jasno sam to rekao, tako da se nadam da ćemo videti posvećenost tokom ove krize u bliskoj budućnosti”, izjavio je Eskobar na konferenciji za novinare posle sastanka sa Kurtijem, kojem je prisustvovao i specijalni izaslanik EU za dijalog Beograda i Prištine Miroslav Lajčak, prenosi Tanjug.

Eskobar: Očekujem da Priština počne da radi na implementaciji ZSO
PRIŠTINA - Specijalni predstavnik Sjedinjenih Država za Zapadni Balkan Gabrijel Eskobar rekao je da je, na sastanku sa premijerom privremenih prištinskih institucija Aljbinom Kurtijem, jasno stavio do znanja da očekuje da Priština počne da radi na implementaciji sporazuma o Zajednici srpskih opština (ZSO).
„Jasno sam izrazio očekivanje da počnemo da razgovaramo o implementaciji ZSO. Jasno sam to rekao, tako da se nadam da ćemo videti posvećenost tokom ove krize u bliskoj budućnosti”, izjavio je Eskobar na konferenciji za novinare posle sastanka sa Kurtijem, kojem je prisustvovao i specijalni izaslanik EU za dijalog Beograda i Prištine Miroslav Lajčak, prenosi Tanjug. Eskobar je dodao da je tokom sastanka naglasio važnost smirivanja napetosti na Kosmetu, kao i značaj nastavka dijaloga.
„Razgovarali smo o potrebi da obe strane ostanu mirne, o potrebi za nastavkom dijaloga, kao i o značaju da se fokusiramo na razgovore koji vode u EU”, zaključio je Eskobar.

Priština tvrdi da je na sastanku sa Eskobarom i Lajčakom dogovoreno uklanjanje barikada
PRIŠTINA - Vlada privremenih prištinskih institucija izdala je, posle sastanka premijera Aljbina Kurtija, specijalnog predstavnika EU za dijalog Beograda i Prištine Miroslava Lajčaka i specijalnog izaslanika SAD za Zapadni Balkan, saopštenje u kojem se navodi ''da je postignut dogovor da se uklone barikade na severu KiM'', preneo je Tanjug.
U saopštenju se dodaje da se na sastanku razgovaralo o procesu dijaloga i narednim koracima, kao i o najnovijim dešavanjima i aktuelnim pitanjima, prenose prištinski mediji.
Lajčak je po završetku sastanka rekao da barikade treba ukloniti političkim dogovorom, a ne buldožerima.

Vučić primio u oproštajnu posetu nadbiskupa Hočevara
Predsednik Republike Srbije Aleksandar Vučić primio je u oproštajnu posetu beogradskog nadbiskupa i metropolita Stanislava Hočevara
„Zahvalio sam nadbiskupu Hočevaru na posvećenosti u širenju sloge, mira i duha tolerancije između naših zajednica, kao i na prilici da bolje upoznamo najviše vrednosti koje, kao hrišćani, delimo i u ovim teškim vremenima. Beograd će uvek biti Vaša kuća - napisao je Vučić u poruci na svom Instagram profilu "buducnostsrbijeav".
</div>
<div id="vesti">
Rusija: Američki „Patrioti“ u Ukrajini stavljaju svet na ivicu trećeg svetskog rata
Ako SAD isporuče Kijevu sistem protivvazdušne odbrane „Patriot“ to će biti signal da je Zapad spreman da zaoštri sukob u Ukrajini. U tom slučaju, američki sistemi postaće legitimna meta ruskih napada. Osim toga, to potvrđuje da je proces integracije Ukrajine u panevropski sistem PVO već pokrenut, kao i u NATO strukture, kažu eksperti.
Vladimir Džabarov, prvi zamenik šefa međunarodnog komiteta Saveta federacije RF, ocenio je da isporukama oružja Kijevu Sjedinjene Države provociraju Rusiju na direktan sukob sa NATO-om, te da moguće isporuke američkih sistema „Patriot“ Ukrajini stavljaju svet na ivicu trećeg svetskog rata, dok stručnjaci ističu da isporuka „Patriota“ Ukrajini, ako do toga dođe, vodi ka eskalaciji situacije, koju provociraju SAD.
„Oni ne zastrašuju, već nameravaju da koriste te sisteme. S jedne strane, ti sistemi funkcionišu kao protivvazdušna odbrana, ali mogu funkcionisati i kao ofanzivni sistemi ako se reše na napad na objekte po Rusiji“, upozorava ruski vojni ekspert Aleksandar Žilin, prenosi Sputnjik.
Ruski eksperti ocenjuju da zajedno sa sistemom dugog dometa „Patriot“ i sistemima srednjeg dometa NASAMS i IRIS-T, kao i nizom drugih sistema kratkog dometa zapadne proizvodnje Ukrajina ima priliku da stvori ešelonirani sistem protivvazdušne odbrane.
Procene su da ukrajinske snage trenutno raspolažu sa 20 različitih tipova sistema protivvazdušne odbrane, a da je Ukrajini potrebno 100 do 150 takvih sistema da bi Kijev u potpunosti zatvorio nebo nad svojom teritorijom. S obzirom da će zapadne zemlje nastaviti sa isporukom takvih sistema, ruskoj komandi je neophodno da napravi adekvatan plan odgovora.
Međutim, Žilin smatra da sistem „Patriot“ neće ozbiljno uticati na odnos snaga na terenu. On ocenjuje da su ti sistemi „ozbiljni“, ali da ih ne treba smatrati „čudom od oružja“.
Za očekivati je da će Rusija radi jače zaštite zemlje dodatno rasporediti sisteme S-400 i „Iskandere“, kaže Žilin, komentarišući navode zapadnih medija da Vašington privodi kraju konsultacije oko slanja odbrambenog raketnog sistema „Patriot“ u Ukrajinu, što bi moglo biti objavljeno već ove sedmice.
Plan Pentagona još treba da odobri ministar odbrane Lojd Ostin pre nego što ga pošalje predsedniku Bajdenu na potpis.
Nakon što planovi budu finalizovani, očekuje se da će „Patrioti“ brzo biti isporučeni u narednim danima, a Ukrajinci će proći obuku u bazi američke vojske u Grafenveru u Nemačkoj. Na upotrebu „Patriota“ Kijev će morati da sačeka. Ruski stručnjaci preciziraju da je za obuku potrebno oko pola godine, a pitanje je, kako kažu, šta će biti sa Ukrajinom za to vreme.
Nemačka i Poljska su postigle dogovor o raspoređivanju PVO sistema "Patriot" na poljskoj teritoriji u blizini granice sa Ukrajinom, saopštio je Berlin
Ukrajina je zatražila od SAD da pošalju napredni sistem protivvazdušne odbrane dugog dometa koji je veoma efikasan u presretanju balističkih i krstarećih projektila da bi se odbranila od ruskih raketnih i napada dronovima koji su uništile ključnu infrastrukturu širom zemlje.
To bi bio najefikasniji odbrambeni sistem dugog dometa poslat Ukrajini i neimenovani američki zvaničnici su rekli da će on pomoći da se osigura vazdušni prostor za zemlje članice NATO u Istočnoj Evropi. Pentagon za sada po ovom pitanju ćuti.
Nije jasno koliko će raketnih bacača biti poslato, ali tipična baterija „Patriot“ uključuje radarski set koji detektuje i prati ciljeve, kompjutere, opremu za proizvodnju energije, stanicu za kontrolu angažovanja i do osam lansera od kojih svaki drži četiri rakete.
Žilin ocenjuje da je proces integracije Ukrajine u panevropski sistem PVO već pokrenut.
„Oni su već isporučili sredstva PVO takvog tipa i u toj količini da nanesu gubitke vazduhoplovstvu Ruske Federacije i da gotovo zatvore nebo za rusku avijaciju... Sve je usmereno na to da se nanese što veća šteta, a kada se postavi pitanje potpunog pokrivanja Ukrajine, onda će ceo taj sistem funkcionisati drugačije...“, kaže ruski vojni ekspert Aleksandar Žilin.
Ono što se prećutkuje, dodaje Žilin, jeste činjenica da je Ukrajina već uključena u jedinstveni digitalni informacioni borbeni sistem NATO-a.
„To znači da ne samo u Generalštabu Ukrajine, već i u štabovima rodova oružanih snaga i u štabovima na frontu postoje aktivni ekrani na kojima se prikazuje borbena situacija u ‘on lajn’ režimu, uzimajući u obzir sve podatke obaveštajnih službi, uključujući kosmičke, radiotehničke i druge. I, stoga, ukrajinski štabovi mogu jasno da vide situaciju i kako se ona menja na terenu uz pomoć NATO satelita u realnom vremenu. I to nije posmatranje iz rova kroz dvogled, nego oni sve vide kao na dlanu“, kaže ekspert.
Ukrajina se snažno integriše u strukture NATO-a. Uveravam vas da će specijalna vojna operacija biti završena tako da će Ukrajina postati glavna vojna barijera protiv Rusije u rukama Evrope i NATO-a. To je već jasno. Oni će je napumpati takvim tipovima oružja i sve će učiniti da ta zemlja postane uporište NATO-a i sredstvo odvraćanja. Za mene je to očigledno, jer vidim kako se sve to radi. Mnogi ukrajinski oficiri su povučeni sa fronta i poslati u NATO akademije. Tako ulažu u budućnost. Anglosaksonci vredno rade“, ističe Žilin.
Sistemi „Patriot“ su glavni element protivraketne odbrane američke vojske. Američke Oružane snage koriste ih od 1984. godine i planirano je da ostanu u službi do 2040. godine. Takođe, u službi su brojnih zemalja NATO-a i američkih saveznika na Bliskom istoku.
SAD su slale ranije „Patriot“ baterije saveznicima u NATO, kao što je Poljska da bi ojačale njihovu odbranu. Ukupno više od deset američkih saveznika, uključujući Nemačku, Japan i Izrael takođe je kupilo taj sistem.
Nemačka i Poljska su postigle dogovor o raspoređivanju PVO sistema "Patriot" na poljskoj teritoriji u blizini granice sa Ukrajinom, a na pitanje zašto su Zapadu potrebni ti sistemi na poljsko-ukrajinskoj granici, Žilin kaže da to „ide u prilog Zapadu“. On ocenjuje da je ruska specijalna vojna operacija u Ukrajini značajno poboljšala položaj Pentagona u Evropi, koji je odmah počeo da predstavlja Rusiju kao pretnju.
„Jedina opasnost koju vidim i ono što me zabrinjava jesu ovi napadi na ruske strateške aerodrome, koje je Zapad izveo rukama ukrajinske vojske. Bilo je to testiranje koliko je jak naš sistem PVO. Zato su napali najvažnije strateške objekte - aerodrome za nosače strateškog nuklearnog naoružanja, strateških bombardera. Sudeći po tome što se retorika Pentagona, SAD i Brisela odmah promenila i što je odjednom usledila izjava da SAD ukidaju ograničenja za nanošenje udara Oružanim snage Ukrajine po teritoriji Rusije, pretpostavljam da im je to dalo osnova da misle da će Oružane snage Ukrajine takvim akcijama primorati Kremlj da upotrebi taktičko nuklearno oružje. Onda je moguć i kolektivni napad NATO-a, ali ne nuklearnim, nego visokopreciznim oružjem na ruske objekte. U tom slučaju, može se desiti kratkoročna, ali goruća faza konfrontacije“, zaključio je Žilin.

Amerika zabrinuta zbog zatvorske kazne za gradonačelnika Istanbula
VAŠINGTON - Američki Stejt department izražava „duboku uznemirenost i razočaranje” zbog odluke turskog pravosuđa da gradonačelnika Istanbula Ekrema Imamoglua osudi na kaznu zatvora, izjavio je danas zamenik portparola Stejt departmenta Vedant Patel.
„Ova nepravedna kazna nije u skladu sa poštovanjem ljudskih prava, osnovnih sloboda i vladavinom prava. Ozbiljno nas brine podizanje optužnica protiv civilnog sektora, medija, političkih i poslovnih lidera koje turske vlasti lišavaju slobode”, rekao je Patel, prenosi Rojters.
Imamoglu, popularni politički rival turskog predsednika Redžepa Tajipa Erdogana, osuđen je na više od dve godine zatvora uz zabranu obavljanja političkih funkcija zbog navodnog vređanja članova državne izborne komisije.
Ovaj turski opozicionar je član najuticajnije opozicione stranke Republikanske narodne partije i smatra se ozbiljnim i snažnim protivkandidatom turskom predsedniku Redžepu Tajipu Erdoganu na predsedničkim izborima zakazanim za jun sledeće godine, navodi Rojters.
Pobeda Imamoglua u martu 2019. godine na izborima za gradonačelnika Istanbula poništena je nakon što je Partija pravde i razvoja turskog predsednika Erdogana prijavila nepravilnosti tokom izbornog procesa, ali na ponovljenim izborima u junu on je ponovo pobedio.
Njemu je suđeno zbog govora iz 2019. godine, posle anuliranja rezultata izbora, kada je poručio da je poništavanje legalnih izbornih rezultata „budalaština”.
Tužilaštvo je zbog toga zahtevalo maksimalnu kaznu zatvora od četiri godine jer je Imamoglu svojom izjavom „uvredio članove državne izborne komisije”.
Gradonačelnik Istanbula izjavio je danas da je zatvorska kazna koju mu je izrekao turski sud „politička i protivzakonita”.
Ekrem Imamoglu ima pravo žalbe na presudu.

Nebenzja: Zapad doveo Evropu na ivicu sukoba
Podižući pravo NATO-a na širenje do apsoluta, Zapad je doveo Evropu na ivicu sukoba od koga bi mogao da bukne ceo svet, smatra stalni predstavnik Rusije u UN Vasilij Nebenzja na sednici Saveta bezbednosti UN.
Prema njegovim rečima, zbog politike grupe zapadnih država da zadrže svoje monopolske privilegovane pozicije u svetu, narušava se poverenje u međunarodne institucije, u međunarodno pravo i UN-centrični model sveta kao takvog.
„A to se ne dešava od februara 2022. godine. Očigledno je da se danas odlučuje o pitanju budućnosti svetskog poretka. Raskršće je jasno: ili je to poredak sa jednim hegemonom koji uspostavlja pravila koja su od koristi samo njemu, ili će to biti demokratski, multipolarni, pravedan, UN-centrični svet bez ucena, dominacije, zastrašivanja nepoželjnih i neokolonijalizma“, istakao je Nebenzja.
Prema njegovim rečima, „očigledno je da se to ne dopada onima koji su glavni korisnici zastarelog sistema“.
Pokušavajući da oživi unipolarni model pod sloganom „poretka zasnovanog na pravilima“, Zapad svuda nameće linije podele, pokušavajući da proširi svoju sferu uticaja na sve nove regione sveta, primetio je stalni predstavnik.
„Ukrajinska kriza, koju kolektivni Zapad na sve moguće načine pokušava da svede na početak naše specijalne vojne operacije, samo je jedan od elemenata ove višedimenzionalne krize prema kojoj se svet već odavno kreće. I to je sistemska kriza za koju su se preduslovi postepeno stvarali tokom dve-tri decenije“, objasnio je Nebenzja, prenosi Sputnjik.
„Podižući do apsoluta pravo NATO-a na proširenje na uštrb principa nedeljivosti bezbednosti, zapadne zemlje su evropski kontinent približile ivici sukoba, od kojeg bi mogao da bukne ceo svet“, ocenio je on.
Prema njegovim rečima, danas NATO pretenduje na globalno obuhvatanje, a Zapad nije želeo da vodi sadržajan dijalog uoči krize, kao što ne želi da ga vodi ni sada.
„Danas se računa na iscrpljenost i strateški poraz Rusije. Ako neko veruje da je ovo počelo u februaru ove godine, vara se“, zaključio je ruski diplomata.

Bivši američki marinac još „na čekanju”
Američka vlada je najavila da bi posle nedavne razmene NBA igračice za ruskog trgovca oružjem Vašington i Moskva mogli da razmene i druge zatvorenike, ali su u Kremlju to demantovali.
Džejk Salivan, savetnik za nacionalnu bezbednost predsednika Džozefa Bajdena, izjavio je da očekuje razgovore s Moskvom povodom oslobađanja Pola Vejlana, Amerikanca koji je u Rusiji osuđen na 16 godina robije zbog špijunaže. Iako je ova izjava shvaćena kao znak da bi i Vejlan, poput košarkašice Britni Grajner, uskoro mogao da doputuje u Ameriku, zamenik ruskog ministra spoljnih poslova Sergej Rjabkov saopštio je da ne zna ništa o novim pregovorima.
„Ne znam šta imaju na umu. Kao što je predsednik već rekao, mi imamo ministarstvo koje se bavi ovakvim pitanjima. Koliko je meni poznato, nije bilo novih kontakata”, izjavio je Rjabkov, prenosi Rojters.
Vejlan, bivši američki marinac, nije bio deo prošlonedeljne pogodbe kad je Rusija oslobodila Britni Grajner za Viktora Buta. Britni Grajner je zvezda američke ženske košarke. Uhvaćena je u februaru u Moskvi i kasnije osuđena na devet godina zatvora zbog posedovanja male količine kanabisovog ulja. But je na Zapadu poznat kao „trgovac smrću”, odnosno švercer oružja koje je završavalo širom sveta, pa i u rukama američkih neprijatelja. Dugo je izmicao vašingtonskim vlastima, a kad je konačno uhvaćen, osuđen je na 25 godina zatvora zbog nezakonite trgovine oružjem, terorizma i zavere da se ubijaju američki državljani.
U Beloj kući ističu da su ruske optužbe protiv Vejlana neosnovane i obećavaju da će učiniti sve da ovog Amerikanca vrate kući. Nekadašnji marinac je u telefonskom intervju za Si-En-En istakao da nije kriv i da je razočaran što nije oslobođen kad i Britni Grajner. Vejlan ima američko, kanadsko, britansko i irsko državljanstvo. Uhapšen je 2018. u Moskvi i dve godine kasnije osuđen zbog obaveštajnog rada.
Prema izjavama vašingtonskih zvaničnika, američka vlada je tražila da Vejlan bude deo „paketa”, ali u Kremlju nisu hteli ni da čuju za to. Iz Zapadnog krila dodaju da su pred ruske vlasti izašli s novom ponudom. Mediji prenose da je Bajdenova administracija verovatno spremna da oslobodi nekog osuđenog ruskog špijuna u zamenu za Vejlana.
„Predsednik je spreman da plati visoku cenu”, izjavio je neimenovani američki zvaničnik.
Bajden je već platio visoku cenu jer je „trampio” Viktora Buta za Britni Grajner i zbog toga se suočio s ozbiljnim kritikama. Ministarstvo pravde i Pentagon vršili su pritisak na predsednika da ne oslobađa opasnog trgovca oružjem jer veruju da će But uskoro ponovo predstavljati pretnju za američke građane i saveznike vlade u Vašingtonu.
Čim se vratio u domovinu, But se učlanio u nacionalističku Liberalno-demokratsku partiju Rusije, izjavio da „svim srcem” podržava rat u Ukrajini i da će „sigurno ići (u Ukrajinu) kao dobrovoljac” ako mu se ukaže prilika, javio je RT.

Panika u Americi da „Tiktok” previše zna
„Tiktok” je s više od milijardu korisnika očarao mnoge širom sveta, jer koristi algoritam koji uspešno „pogađa” želje svoje publike. Ali, u SAD raste broj vladinih zvaničnika i političara koji upozoravaju da ova zabavna platforma za razmenu kratkog video-sadržaja u kineskom vlasništvu možda ipak zna previše i da ugrožava nacionalnu bezbednost.
Republikanski senator sa Floride Marko Rubio predložio je dvopartijski zakon za zabranu aplikacije koju koristi više od sto miliona Amerikanaca. Predlog dolazi pošto su guverneri pojedinih američkih saveznih država, među kojima su Juta, Merilend i Teksas, zaposlenima u administraciji naložili da sa službenih telefona uklone spornu aplikaciju.
Propis za koji se pretpostavlja da bi mogao da dobije većinu u Predstavničkom domu Kongresa, u kojem republikanci imaju većinu, ali ne i Senatu, pod sugestivnim naslovom „Antisošal KPK akt”, iza kojeg se krije rogobatni naziv Zakon o sprečavanju nacionalne pretnje internetskog nadzora, opresivne cenzure i uticaja i algoritamskog učenja od strane Komunističke partije Kine, zahteva od predsednika Džozefa Bajdena da blokira sve američke transakcije s kineskom kompanijom „Bajt dens”, koja je vlasnik ove platforme.
Na udaru autora ovog predloga zakona nije samo „Tiktok”. Propis bi zabranom „zaštitio” Amerikance i od ostalih društvenih mreža za koje se utvrdi da su pod uticajem vlasti u Kini i Rusiji.
Na pokušaj da proguraju ovaj zakon u ključnom trenutku višegodišnjih pregovora između vlasnika ove društvene mreže i američke vlade o potencijalnom dogovoru koji bi rešio problem skladištenja podataka, portparolka „Tiktoka” Hilari Makvejd je poručila: „Zabrinjavajuće je što su neki članovi Kongresa odlučili da se zalažu za politički motivisanu zabranu ’Tiktoka’, koja neće učiniti ništa da unapredi nacionalnu bezbednost SAD.”
Kako prenosi Si-En-En, jedan od ljudi bliskih „Tiktoku” nezvanično je rekao kako je pomenuti zakon pokušaj da se ugodi gledaocima Foks njuza. Ironično je dodao da američki zakonodavci svoja osećanja zabrinutosti zbog sve većeg uticaja Kine dele preko mobilnih telefona „Ajfon”, proizvedenih u Kini.
O zabrani „Tiktoka” već dugo se priča u Vašingtonu. Bivši predsednik Donald Tramp pokušao je da zabrani rad ove aplikacije ako ne bude prodata američkim kompanijama. Da bi preokrenula negativno političko raspoloženje prema osporavanoj aplikaciji, kineska kompanija „Bajt dens”, kako otkriva „Volstrit džornal”, u poslednje dve godine potrošila je oko devet miliona dolara na lobiranje u Vašingtonu.
Iako je Bajden ukinuo zabrane njegovog prethodnika u Beloj kući koje se odnose na „Tiktok”, visoki zvaničnici njegove administracije izrazili su zabrinutost. Tako je ministarka finansija Dženet Jelen poručila da aplikacija predstavlja „legitimni problem za nacionalnu bezbednost SAD”. Polovinom novembra, na saslušanju u Kongresu, direktor FBI Kristofer Rej rekao je da postoji opasnost da ova društvena mreža, koju kontroliše kineska vlada, bude iskorišćena „za operacije uticaja”.
Reporter tehnološkog portala „Gizmondo” Tomas German objasnio je za Si-Bi-Es njuz koje lične podatke prikuplja kineska aplikacija:
„Pregledaju sve moje kontakte da vide da li su ti ljudi na ’Tiktoku’. Oni definitivno prate sve što je unutra, bez obzira na to da li su ti ljudi na ’Tiktoku’ ili ne. Zanimljivo je što moji prijatelji nisu pristali da se njihovi brojevi telefona i imejl adrese učitaju u ’Tiktok’”.
Džon Karlin, nekadašnji šef Odeljenja za nacionalnu bezbednost ministarstva pravde, kaže da podatke koje ova platforma može da prikupi već zovu „novom naftom”. Kako objašnjava, problem s „Tiktokom” nije u krađi ličnih podataka: „Manipuliše se sadržajem koji gledate preko ove aplikacije. A za stručnjake koji se bave bezbednošću glavno pitanje je da li želimo da Kina odredi šta gledamo u Americi.”
Majkl Bekerman, šef javne politike „Tiktoka” za Ameriku, tvrdi da je zabrinutost prenaglašena, jer ova društvena mreža prikuplja manje podataka od ostalih aplikacija i radi na tome da se korisnički podaci iz SAD prebace na servere u SAD kako bi bili van domašaja Kine.

Kriptoprevarant finansirao kampanju Džozefa Bajdena
Da li će predsednik SAD vratiti donaciju? Poziva li istovremeno sve političare koji su prihvatili donacije, možda poreklom i od novca (prevarenih) investitora, da vrate te pare? Ova dva direktna novinarska pitanja postavljena su u utorak portparolki Bele kuće Karin Žan-Pjer nakon što je na Bahamima pritvoren Samjuel Benkman-Frid (30), vlasnik propale kriptoberze Ef-Te-Iks i jedan od ključnih donatora Demokratske stranke SAD ove godine, značajni finansijer predsedničke kampanje Džozefa Bajdena i pokretač posebnog „Fonda za Ukrajinu”.
Prema raspoloživim javnim informacijama, Benkman-Frid je priložio između pet i 10 miliona dolara za političku trku Džozefa Bajdena za Belu kuću, gde je bio i čest gost. Naime, Samjuel Benkman-Frid (poznatiji u svetu koji posluje s kriptovalutama pod akronimom SBF) bio je ove godine tri puta u Zapadnom krilu, gde se sastao i sa Stivom Riketijem, jednim od najbližih Bajdenovih saradnika, navode američki mediji.
Američki tužilac s Menhetna Dejmijan Vilijams (iz kancelarije federalnih tužilaca u Južnom okrugu Njujorka), optužio je u utorak osnivača Ef-Te-Iksa za „jednu od najvećih finansijskih prevara u istoriji SAD”, koja je izgleda obuhvatala i „ilegalno finansiranje političkih kampanja”.
Umesto odgovora na pitanja izveštača AP-a o sudbini donacije SBF Bajdenovoj kampanji, Žan-Pjerova se u utorak pozvala na američki federalni zakon koji zabranjuje službenicima izvršne vlasti da budu uključeni u političke kampanje.
„Ne mogu da govorim o političkim doprinosima ili bilo čemu što je u vezi s tim, rekla je Karin Žan-Pjer.
U međuvremenu, istraga povodom spektakularnog finansijskog kolapsa Ef-Te-Iksa, donedavno jedne od najvećih kriptoberzi na svetu, uveliko je otvorena u Americi i na Bahamima.
Federalni tužioci u SAD optužili su Benkman-Frida po osam osnova, da se od samog pokretanja Ef-Te-Iksa 2019. godine, između ostalog, svesno upustio u „zaveru radi varanja klijenata i investitora, pranje novca i kršenje zakona o političkim kampanjama”, preneo je londonski „Fajnenšal tajms”. U odvojenoj građanskoj parnici, Komisija za hartije od vrednosti i berze SAD optužila je SBF da je prigrabljeni tuđi novac, ne prijavljujući nikom, plasirao u „rizične investicije, izdašne troškove i velike političke donacije”.
Ukoliko dospe u ruke američkog pravosuđa, Benkman-Fridu preti zbirna kazna zatvora duža od 100 godina, procenjuju mediji s one strane Atlantika.
Taj interkontinentalni korak u isterivanju pravde u slučaju bankrota finansijske firme, svojevremeno procenjene na vrednost od 32 milijarde dolara, još nije izvestan.
Naime, nakon lišavanja slobode u luksuznom apartmanu od 700 kvadrata s bazenom, Benkman-Frid je u pratnji šest policajaca odveden u lokalnu policijsku stanicu u Nasau, gde je na saslušanju proveo osam sati. U policiju su je njim stigao i tim njegovih advokata, kao i njegovi roditelji, Džozef Benkman i Barbara Frid, oboje profesori prava na američkom univerzitetu Stanford. Inače, otac je bio na platnom spisku Ef-Te-Iksa, dok je majka do ovog leta bila jedan od ključnih aktera političke kampanje Demokratske stranke SAD.
Na početku saslušanja, SBF i njegovi advokati tvrdili su da on ne može u zatvor „zato što je vegan i depresivan je”. Potonji pokušaj advokata da uz ponuđenu kauciju od 250.000 dolara izdejstvuju njegovo puštanje na slobodu (uz „nanogvicu”) propao je nakon što je na Bahame stigla vest o sadržaju američkih optužbi.
„Rizik da bi Samjuel Benkman-Frid mogao da pokuša da pobegne isuviše je veliki”, ocenila je Džojen Ferguson-Prat, vrhovni sudija Bahama, određujući mu pritvor do 8. februara 2023.
Samjuel Benkman-Frid, donedavno jedan od najbogatijih mladih preduzetnika na svetu (imovina mu je letos bila procenjena na oko 26 milijardi dolara), odveden je potom u „Foks hol”, jedini zatvor na Bahamima, u kojem, prema nedavnim navodima Stejt departmenta, „caruju pacovi i nasilje”.
Kako će nadalje teći vreme Benkman-Fridu na Bahamima, ostaje da se vidi. Osnivač Ef-Te-Iksa najavio je juče da će se boriti protiv izručenja u SAD.

Bajden od sutra u Evropi, posetiće Britaniju, Litvaniju i Finsku
VAŠINGTON – Predsednik Sjedinjenih Država Džozef Bajden putuje sutra u Evropu, gde će posetiti Veliku Britaniju, Litvaniju i Finsku, javlja AP.
Bajden će sutra uveče stići u London, a narednog danas će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On će učestvovati na sastancima sa liderima i održati govor sa Univerziteta u Viljnusu, prenosi Tanjug.
Konačna stanica je Helsinki, gde se očekuje da će Bajden u četvrtak proslaviti proširenje NATO, sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP.

SZO: Globalna vanredna zdravstvena situacija mogla bi biti gotova 2023.
ŽENEVA - Svetska zdravstvena organizacija (SZO) optimistična je da bi globalna vanredna zdravstvena situacija, nastala zbog pandemije koronavirusa, mogla da bude završena 2023. godine.
„Nadamo se da ćemo sledeće godine moći da kažemo: Ovo više nije pandemija”, rekao je danas generalni direktor SZO Tedros Adanom Gebrejesus u Ženevi, preneo je Rojters.
Iako je dodao da će „virus ostati ovde”, naglasio je da svet sada ima alate kao što su vakcine, lekovi i kodeks ponašanja, kako bi mogao da se nosi s tim.
Broj slučajeva Mpox-a, kako su preimenovane majmunske boginje, takođe je pao za više od 90 odsto i nije bilo slučajeva ebole u Ugandi već neko vreme, rekao je šef SZO.
Govoreći o 2023. godini, on je kazao da postoje mnogi razlozi za nadu i mnogi razlozi za zabrinutost, prenosi Tanjug.
Pomenuo je, između ostalog, moguću glad, posebno u Africi, loše sanitarne uslove u mnogim mestima, nezdravu prehranu, malariju i tuberkulozu.

Nastavljena istraga o finansiranju Makronove predsedničke kampanje
Istraga o mogućim neregularnostima u finansiranju kampanje Emanuela Makrona za predsedničke izbore 2017. i 2022. godine danas je ušla u novu fazu, jer je prvi put izvršen pretres sedišta Makronove stranke Preporod.
Pretres je izvršen i u prostorijama udruženja za finansiranje političke obuke, kao i u sedištu američke konsultantske kompanije Mekenzi, koje su već bile pretraživane prošlog maja, saopšteno je danas iz Francuskog finansijskog tužilaštva (PNF).
Kako je preneo „Liberasion”, iz stranke Preporod je, međutim, saopšteno da je pretres izvršen „samo u prostorijama tima predsedničke kampanje, ali ne i u glavnim stranačkim kancelarijama”.
„Normalno je da tužilaštvo slobodno i nezavisno istražuje da bi se rasvetlilo ovo pitanje”, izjavio je portparol stranke Loik Sinjor prenosi Tanjug.
Pretresi su sprovedeni na zahtev istražnog sudije uključenog u dve sudske istrage otvorene krajem oktobra zbog navodnog „neusklađenog vođenja računa Makronove kampanje, umanjivanja nekih obračunskih elemenata na računu kampanje i favoriziranja određenih firmi pružalaca usluga”.
Korišćenje javnih sredstava u korist nekih firmi izazvalo je žestoke kontroverze, ali opozicija je posebno odreagovala i pozvala na istragu o mogućem favorizovanju američke konsultantske kompanije Mekenzi.
Krajem novembra je i ministar privrede Francuske Bruno Le Mer prepoznao „zloupotrebe” u vladi zarad korišćenja usluga te američke konsultantske kuće, navodi „Liberasion”.
U nedavno objavljenom izveštaju francuskog Senata navodi se da kompanija Mekenzi nije plaćala korporativne poreze u Francuskoj između 2011. i 2020. godine.

Izraelska vojska potvrdila da je napala konvoj s iranskim oružjem u Siriji
Izraelska vojska je potvrdila da su njene vazduhoplovne snage napale konvoj vozila s iranskim oružjem blizu sirijsko-iračke granice početkom novembra, kada je poginulo deset osoba.
Načelnik Generalštaba izraelske vojske Aviv Kohavi rekao je danas da su izraelski obaveštajci otkrili da jedan od 25 kamiona u konvoju nosi oružje iz Irana u Liban i dodao da su piloti izveli „precizan napad”.
„Morali smo da pošaljemo pilote na pravo mesto, da izbegnemo rakete zemlja-vazduh. Morali su da napadnu, morali su da pogode ciljeve i da se vrate bezbedno, a da ne ubiju ljude koje ne bi trebalo ubiti”, rekao je Kohavi prenosi Beta.
On je kazao da je zahvaljući „naprednim mogućnostima” otkriveno da kamion broj osam nosi oružje, prenose izraelski mediji.
U vreme napada, u kojem je poginulo deset ljudi, uključujući Irance, izraelska vojska je odbila da bilo šta komentariše, u skladu sa politikom da ne potvrđuje umešanost u napade u Siriji.
Sumnja se da je Izrael proteklih godina izveo stotine napada na ciljeve u delovima Sirije koje kontroliše vlada u Damasku, ali izraelska vlada retko preuzima odgovornost za takve operacije. Izrael, međutim, ne krije da napada isporuke oružja i punktove organizacija povezanih s Iranom poput libanskog Hezbolaha.
Izraelski mediji navode da nije jasno zašto je Kohavi, čiji mandat ističe u januaru, odlučio da prizna odgovornost izraelske vojske za napad početkom novembra.
Libanski Hezbolah je u novembru saopštio da nije povezan sa napadnutim konvojem.
Grupa Sirijska opservatorija za ljudska prava saopštila je da je napadnut tanker koji je prenosio gorivo i kamion s oružjem za oružane formacije u sirijskoj istočnoj provinciji Deir el-Zur.
Većina napada izraelske vojske usmerena je na područja bliže Damasku ili centralnomm delu zemlje, ali je bilo napada i van tog područja, uključujući provinciju Deir el-Zur.
Iran je saveznik sirijskog predsednika Bašara Asada i poslao je hiljade boraca da pomogne sirijskim vojnicima u ratu koji traje već 11 godina. I Teheran i vlada u Damasku su saveznici Hezbolaha koji se bori na strani Asadovih snaga.
Veliki deo sirijskog vazdušnog prostora kontroliše Rusija, čiji su odnosi s Izraelom pogoršani proteklih meseci zbog izraelskog odnosa prema ruskom ratu u Ukrajini.

Lažne dojave o bombama u crnogorskim školama slao maloletnik iz Češke
PODGORICA - Maloletni državljanik Češke slao je lažne dojave o bombama postavljenim u školama i drugim crnogorskim institucijama, saopštila je danas Uprava policije.
Maloletnik, navodi se, nije povezan sa Crnom Gorom, a krivično delo je počinjeno sa teritorije Češke.
Uprava crnogorkse policije zahvalila je svim međunarodnim partnerima koji su na različite načine pomogli u postizanju ovakvih rezutata, a posebno u ovom slučaju češkoj policiji i ambasadi Češke u Crnoj Gori koji, kako se navodi, brzo i efikasno delovali.
Uprava policije podseća da je u poslednjih pola godine bilo deset lažnih dojava o bombama u školama i drugim institucijama.
"Ti slučajevi su u najvećem broju rešeni uz identifikovane počinioce ili forenzičke, odnosno operativne podatke preko kojih se može doći do izvršioca u narednom periodu. Sa zabrinutošću ukazujemo da se radi primarno o maloletnim licima, a bilo je i slučajeva da su lica bila mlađa i od 14 godina", navodi se, između ostalog, u policijskom saopštenju, prenosi Tanjug.

Britanac koji je sudio Karadžiću obučava ukrajinske sudije za suđenja Rusima
Britanski pravnik koji je ranije učestvovao u suđenju bivšem predsedniku Republike Srpske Radovanu Karadžiću predvodi program britanske vlade za obuku oko 90 ukrajinskih sudija o tome kako da vode suđenja ruskim trupama za navodne ratne zločine počinjene u Ukrajini, javio je „Skaj njuz”.
Viktorija Prentis, koja je imenovana za državnog tužioca krajem oktobra, ranije ovog meseca dala je pregled programa u „Tajmsu”.
Ona je rekla da se njen ukrajinski kolega suočava sa „užasavajućim katalogom ratnih zločina, sa više od 43.000 zabeleženih slučajeva” i obećala je podršku u „navigaciji” u njima.
Govoreći za „Skaj njuz” o toj inicijativi, rekla je da je ovaj program u službi odvraćanja ruske vojske.
„Ovih 90 sudija će se vratiti nakon neke zaista intenzivne obuke, sposobnih da bolje vode te sudove” , dodala je ona, prenosi RT.
Prva grupa sudija je prošle nedelje dobila lekcije na „tajnoj lokaciji u regionu”, a obrazovni program deo je investicije vredne 2,5 miliona funti (3 miliona dolara).
Program vodi ser Hauard Morison, britanski advokat veteran, koji je u martu imenovan za savetnika ukrajinskog generalnog tužioca.
On je izrazio nadu da bi visoke ličnosti ruskog rukovodstva mogle biti procesuirane zbog Ukrajine, kao što je bivši jugoslovenski predsednik Slobodan Milošević i lideri bosanskih Srba bili pred specijalnim tribunalom za bivšu Jugoslaviju (MKSJ).
„Rečeno mi je... da nikada nećemo suditi (Slobodanu) Miloševiću, (Radovanu) Karadžiću ili (Ratku) Mladiću, a mi smo optužili svu trojicu“ , rekao je on za „Skaj njuz”.
„Dakle, ne znate kako će politički vetrovi promeniti pravac u budućnosti.
Morison je bio među sudijama na suđenju Karadžiću, kojeg je Tribunal na kraju osudio za genocid i druge teške zločine.
Moskva je optužila strane pristalice Kijeva da zatvaraju oči pred dokazima o ratnim zločinima koje su počinile ukrajinske trupe, uključujući nekoliko incidenata mučenja ruskih ratnih zarobljenika, koji su snimljeni kamerom.
Kremlj takođe kaže da su neselektivni napadi Kijeva na civilne ciljeve u Donbasu bili glavni razlog za njegovu odluku u februaru da pošalje trupe u Ukrajinu.
Prošle nedelje, Rusija je dostavila pismo Savetu bezbednosti UN u kojem optužuje Ukrajinu za granatiranje stambenih naselja koristeći oružje koje je dobila od zemalja poput SAD i Velike Britanije.

Francuska smanjila potrošnju gasa od avgusta za 10,5 posto
PARIZ – Francuska je od avgusta do decembra smanjila ukupnu potrošnju gasa za 10,5 odsto, prema podacima prilagođenim klimatskim efektima i u odnosu na nivo pre pandemije 2019. godine, objavio danas mrežni operater GRT gaz. „Pad potrošnje gasa u industrijskim preduzećima priključenim na prenosnu mrežu dostigao je 22,1 posto”, navodi se u saopštenju GRTgaza, prenosi Rojters. Francuski mrežni operter je dodao da je smanjena potrošnja domaćinstava takođe doprinela ukupnoj uštedi gasa, prenosi Tanjug.

Bajden bi pobedio Trampa i izgubio od Desantisa
Američki predsednik Džo Bajden pobedio bi Donalda Trampa sa sedam odsto razlike u glasovima, ali bi i izgubio od republikanskog guvernera Floride Rona Desantisa sa četiri odsto razlike, pokazuju poslednja istraživanja javnog mnenja.
Demokratski predsednik Bajden još nije odlučio da li će tražiti drugi mandat 2024, ali anketa lista „Ju-Es-Ej tudej“ sugeriše da bi za šefa Bele kuće, ako odluči da se kandiduje, bilo bolje kad bi Republikanska stranka za svog kandidata izabrala Trampa.
U istoj anketi, istraživači javnog mnenja ispitali su republikanske glasače i o tome da li bi više voleli da ih 2024. predstavlja Tramp ili Desantis. Prema ovom ispitivanju, Desantis vodi sa 23 odsto glasova više. „Volstrit džornal“ je objavio svoje istraživanje koje pokazuje da je bivšeg šefa Bele kuće podržalo je 14 odsto manje konzervativnih birača nego Desantisa.
Kako prenose američki mediji, slika o rejtingu dvojice republikanaca i dalje nije jasna jer je većina drugih istraživanja pokazala da je Tramp vodeći kandidat konzervativaca na izborima 2024. Neke od tih anketa su nekadašnjem šefu Bele kuće dale prednost od 18 odsto u odnosu na Desantisa.
Glasači Republikanske stranke mesecima su pokazivali da su najskloniji Trampu, ali je to počelo da se menja kad je Desantis prošlog meseca ubedljivo reizabran za guvernera Floride. Za razliku od Trampa koji je i zvanično objavio da se kandiduje, Desantis još nije zatražio nominaciju Republikanske stranke.

Kina povukla šest diplomata iz Britanije zbog incidenta u konzulatu u Mančesteru
LONDON - Kina je povukla šest svojih diplomatskih predstavnika iz Velike Britanije, uključujući jednog od najviših diplomata, dva meseca nakon nasilnog incidenta u kineskom konzulatu u Mančesteru, objavio je danas Bi-Bi-Si.
Među diplomatama koje je Kina povukla je i generalni konzul Dženg Sijuan, koji je negirao da je tukao demonstranta u konzulatu u Mančesteru, što se videlo na snimcima.
Dženg je kasnije rekao novinarima da je pokušavao da zaštiti svoje kolege od demonstrant Boba Čana iz Hongkonga.
Čan, koji je učestvovao u protestima protiv kineskog predsednika Si Đinpinga, povređen je nakon što su ga 16. oktobra uvukli u dvorište kineskog konzulata u Mančesetru i pretukli.
Britanski ministar spoljnih poslova Džejms Kleverli izrazio je razočaranje što se sada niko od šestorice kineskih diplomata neće suočiti sa pravdom.
„Nastavićemo na svetskoj i domaćoj sceni da se pridržavamo vladavine prava i očekujemo da i drugi postupe isto”, naveo je Kleverli u pisanoj izjavi Donjem domu britanskog parlamenta.
Velika Britanija zatražila je od Kine da onemogući svojim diplomatama da se pozivaju na diplomatski imunitet, kako bi se policiji omogućilo da ispita incident iz oktobra i dala je rok Pekingu da o tome odluči do ove sedmice.
Odluka Kine da povuče svoje diplomate iz Britanije, u Londonu se smatra kao pokušaj deeskalacije spora između dve zemlje, preneo je Bi-Bi-Si navodi Tanjug.

Pakistan: Jedan civil poginuo, 14 povređenih u eksploziji bombe
ISLAMABAD - Najmanje jedan civil je poginuo, a 14 vojnika i civila je povređeno u današnjoj eksploziji bombe pored puta, u severozapadnoj pograničnoj oblasti Pakistana sa Avganistanom, saopštila je policija.
Lokalni policijski zvaničnik Kalid Vazir rekao je da izgleda da je bombaški napad bio usmeren na konvoj bezbednosnih snaga, koji je prolazio pored grada Miran Šaha u provinciji Kajber Pahtunhva u blizini avganistanske granice.
Vazir je istakao da je eksplozija oštetila obližnje prodavnice, a da su povređeni uglavnom vojnici.
Nijedna grupa nije odmah preuzela odgovornost za napad, ali to planinsko i izolovano područje je nekadašnje uporište pakistanskih talibana, poznatih kao Tehrik-e-Taliban Pakistan ili TTP, koji su u savezu sa susednim avganistanskim liderima, preneo je AP.
Lokalni talibani pojačali su napade na snage bezbednosti poslednjih sedmica, nakon što su prošlog meseca jednostrano okončali višemesečni prekid vatre postignut sa pakistanskom vladom.
Pakistan se više puta žalio da avganistanski talibanski režim nije uspeo da obezbedi pogranične oblasti i da pruža utočište pakistanskim talibanskim borcima.
Pakistanski talibani su ohrabreni povratkom na vlast avganistanskih talibana, koji su preuzeli vlast u Kabulu nakon povlačenja američkih trupa prošle godine, podseća američka agencija, prenosi Tanjug.

Turska od 1. januara uvodi boravišnu taksu za turiste
Turska od 1. januara naredne godine uvodi naplatu boravišne takse za turiste.
Predmet boravišne takse obuhvata usluge noćenja u smeštajnim objektima kao što su hoteli, moteli, turistička naselja, pansioni, aparthoteli, kampovi, brvnare, planinske kuće, kao i sve ostale usluge koje se nude u sklopu smeštajnog objekta poput usluga pića, aktivnosti, usluge zabave i korištenje bazena, sportskih, termalnih i sličnih prostora, saopštilo je tursko Ministarstvo trezora i finansija.
Kako prenosi agencija Anadolija, pružanje usluga noćenja u objektima kao što su velnes i zabavni centri neće uticati na oporezivanje, navodi Beta.
Državljanstvo ili boravišni status korisnika usluge neće se uzimati u obzir prilikom primene boravišne takse.
Usluge venčanja, koktela, sastanaka, kongresa, simpozijuma i slične organizacije koje se nude nezavisno od usluge noćenja neće biti obuhvaćene ovim porezom, dodaje se.
PDV neće biti uključen u osnovicu boravišne takse, a utvrđena stopa boravišne takse je dva odsto.
Odluka stupa na snagu 1. januara 2023. godine.

Nema saglasnosti u Briselu o osnivanju tribunala za Ukrajinu
BRISEL - Visoki predstavnik EU za spoljnu politiku i bezbednost Žozep Borelj, izjavio je danas da zemlje članice Unije imaju različite stavove povodom predloga Evropske komisije da se osnuje tribunal za navodne ruske ratne zločine u Ukrajini.
Borelj je, na konferenciji nevladinih organizacija u Briselu, rekao da je na sastanku Evropskog saveta u utorak zajedno sa Komisijom izneo taj predlog ministrima za evropske poslove, ali da razgovori o tome nisu dali rezultate, odnosno da nije postignuta saglasnost o osnivanju tribunala za Ukrajinu, preneo je Tass.
Prema rečima Borelja, to je interesantna diskusija koja za sada nema konkretan odgovor, odnosno postoji polemika među članicama EU da li postoji potreba za osnivanjem bile koje druge organizacije pored Tribunala.
Evropska komisija predložila je 30. novembra osnivanje fonda koji bi obuhvatio 300 milijardi evra zamrznute imovine ruske centralne banke i 19 milijardi evra zamrznute ruske privatne imovine, koje bi EU uložila radi korišćenja profita kao kompenzacije za Ukrajinu.
Evropska komisija predložila je osnivanje međunarodnog tribunala, uz podršku UN, koji bi procesuirao navodne ruske ratne zločine u Ukrajini.
Stalni predstavnik Rusije u UN, Vasilij Nebenzja, rekao je da je ta ideja primer onoga što se naziva „međunarodni poredak zasnovan na pravilima“.
„Oni sastavljaju ta pravila, zatim ih predstavljaju kao univerzalno priznata i traže pokriće autoriteta UN“, kazao je Nebenzja, podseća ruska agencija, prenosi Tanjug.

Saudijski prestolonaslednik gradi najveći oblakoder na svetu
Izreka „nebo je granica“ dobija potpuno novo značenje zahvaljujući javnom investicionom fondu Saudijske Arabije koji planira da izgradi „mega oblakoder“ visok čak dva kilometara u Rijadu. Konstruisanje ovog tornja koji će postati najviša građevina na svetu koštaće zapanjujućih   pet milijardi dolara.
Mega neboder koji će se graditi na površini od 18 kvadratnih kilometara zapadno od međunarodnog aerodroma „Kralj Halid“, koji će biti preimenovan u „ Kralj Salman“,   biće pravi „džin“ koji će nadmašiti sve ostale građevine u svetu.
Poređenja radi sadašnji najveći toranj „Burdž kalifa u Dubaiju visok je 829,84 metara, novi Svetski trgovinski centar u Njujorku 541 metar, a najpoznati oblakoder „velike jabuke“ „Empajer stejt bilding“ 381 metar.
Kako piše magazin „ Mid ist biznis intelidžens“ ( MEED)
konkurs za dizajn ove mega građevine sa kotizacijom od  milion dolara već je otvoren. Osam poznatih svetskih firmi je pozvano da učestvuje sa svojim predlozima izgleda novog tornja  među kojima je kompanija „Kila dizajn“ iz Ujedinjenih Arapskih emirata koja  projektovala nagrađivani Muzej budućnosti u Dubaiju.
Novi toranj je samo deo megalomanskih graditeljskih ambicija prestolonaslednika princa Mohameda bin Salmana  u okviru projekta „ Vižn 2030“. Pažnju svetske javnosti ali i mnoge kontroverze već je izazvala najava podizanja  futurističkog grada „ Lajn“ (Linija)  u pustinji - zapravo jedne zgrade dugačke 170 kilometara, a visoke 500 metara koji će ako bude završen moći da udomi čak devet miliona ljudi.

UNHCR: London na pragu kršenja međunarodnog zakona o izbeglicama
Agencija UN za izbeglice oštro je osudila politiku azila koju je predstavio britanski premijer Riši Sunak. Iz UNHCR-a poručuju da bi najavljeni predlog da se tražioci azila prvo privedu, a potom ili vrate u njihove matične zemlje ili prebace u neke treće zemlje, predstavljao uskraćivanje pristupa sistemu azila za one koji ilegalno dolaze.
Taj pristup zatvorio bi pristup azilu u Velikoj Britaniji za sve, tačnije, bio bi dostupan samo malom broju, što bi ove ljude dovelo u opasnost da se vrate u zemlje gde nisu bezbedni, a što je kršenje konvencije o izbeglicama. Ovaj potez britanskih vlasti potkopao bi izbeglički sistem u celini i značio bi kršenje međunarodnog izbegličkog prava.
Premijer, koji je obećao da će dodatno pooštriti imigracionu politiku, pod sve većim je pritiskom da ograniči broj onih koji dolaze preko Lamanša. On početkom sledeće godine planira da uvede novi zakon koji će osigurati da ljudi koji ilegalno stignu ne mogu da ostanu u Britaniji.

Peskov: Novogodišnje primirje sa Ukrajinom nije na dnevnom redu
MOSKVA - Portparol Kremlja Dmitrij Peskov izjavio je danas da pitanje novogodišnjeg primirja sa Ukrajinom nije na dnevnom redu.
Peskov je rekao da Rusija nije od Ukrajine primila predloge za novogodišnje primirje, prenose RIA novosti.
Peskov je rekao u utorak da povlačenje ruskih trupa iz zone specijalnih operacija u Ukrajini do kraja godine ne dolazi u obzir.
On je predlog ukrajinskog predsednika Volodimira Zelenskog za postizanje mira nazvao namerom za nastavljanje neprijateljstava.
Peskov je podsetio Zelenskog na ulazak novih regiona u sastav Rusije i ukazao da je nemoguće rešiti nastalu situaciju bez tih činjenica.
Ukrajinski lider je tokom obraćanja liderima zemalja G7 prošlog ponedeljka predložio da se Kijevu isporuče moderni tenkovi, artiljerijsko oruđe, granate, kao i više raketne artiljerije i raketa dugog dometa, prenosi Tanjug.
Putin je kao krajnji zadatak specijalne vojne operacije u Ukrajini odredio oslobađanje Donbasa i stvaranje uslova koji garantuju bezbednost Rusije.
 
Američki PVO sistem „Patriot” biće legitimna meta u Ukrajini
MOSKVA - Portparol Kremlja Dmitrij Peskov saopštio je danas da će američki raketni protivvazdušni odbrambeni sistemi Patriot biti legitimna meta ruskih snaga, ukoliko SAD isporučen to oružje u okviru vojne pomoći Kijevu.
Peskov rekao je da će Patrioti definitivno biti meta Rusije, ali neće da komentariše nepotvrđene medijske izveštaje o slanju tog oružja, preneo je Tass.
Portparol Kremlja je dodao i da Moskva od Kijeva nije primila ni jedan predlog za primirje tokom novogodišnih i božićnih praznika.
Si-En-En je ranije preneo, pozivajući se na izjave dva američka zvaničnika i visokog zvaničnika administracije predsednika Džozefa Bajdena, da SAD dovršavaju planove za slanje odbrambenog raketnog sistema Patriot u Ukrajinu i da bi detalji potencijalne isporuke mogli biti objavljeno već ove nedelje.
Oni su naveli da se očekuje odobrenje plana za slanje Patriota.
Nije jasno koliko će raketnih sistema biti poslato, ali tipična baterija ovog oružja uključuje radarski set koji detektuje i prati ciljeve, kompjutere, energetske sisteme, stanicu za aktiviranje raketa i do osam lansera, od kojih svaki sadrži četiri rakete, prenosi Tanjug.
Ukrajina je zatražila od SAD da pošalju napredni sistem protivvazdušne odbrane dugog dometa koji je veoma efikasan u presretanju balističkih i krstarećih projektila i kako bi se odbranila od ruskih raketnih i napada dronovima, podseća britanski nacionalni servis.

Italija će postaviti pitanje cena energenata na Samitu EU
MILANO - Italija će pokrenuti pitanje cena energenata na predstojećem samitu EU ove sedmice, izjavila je danas premijerka ze zemlje Đorđa Meloni.
''Nažaost, iz Evropskog energetskog saveta nema značajnih vesti po ovom pitanju, osim da su 'razgovori u toku', tako da ćemo mi sutra na samitu staviti to pitanje na sto'', rekla je Meloni, prenosi Rojters.
Ministri zemalja članica EU sastali su se juče u Briselu kako bi razmatrali uvođenje limita za cene energenata, kako bi ublažili energetsku krizu u Evropi koju je izazvala smanjena isporuka gasa iz Rusije.
Evropski komesar za energetiku Kadri Simson rekao je da „svi moraju pokazati određenu fleksibilnost i biti spremni na neke kompromise”, a neimenovani evropski diplomata potvrdio je Rojtersu da je Nemačka bila među zemljama koje se protive uvođenju limita.
Grčki ministar energetike Konstantinos Skrekas je ocenio da su „građani Evrope u agoniji, a evropske firme prestaju da posluju dok EU bespotrebno raspravlja”.

Zelenski raspustio sud u Kijevu
KIJEV - Predsednik Ukrajine Volodimir Zelenski izrazio je zadovoljstvo zbog raspuštanja suda u Kijevu i rekao da Ukrajina može istovremeno da se bori protiv korupcije i ruske agresije.
"Ova priča je došla do kraja", rekao je Zelenski u utorak kasno uveče i istakao da je potpisao zakon kojim se raspušta Okružni upravni sud u Kijevu, prenosi Rojters.
Reč je o instituciji koju su ukrajinske antikorupcijske vlasti uporedile sa zločinačkom organizacijom, a SAD su njenom predsedniku uvele sankcije 9. decembra.
„Nastavlja se priča o reformama, nastavlja se čak i u vreme takvog rata", rekao je Zelenski u svom noćnom videoobraćanju.
On je potpisao zakon istog dana kada ga je usvojio ukrajinski parlament, navodi britanska agencija.
Pavlo Vovk, predsednik suda, napisao je u objavi na Fejsbuku da je odluka o ukidanju suda čisto politička i donesena na brzinu i da će "oni koji joj danas tapšu uskoro zažaliti", prenosi Tanjug.
Američki Stejt Department saopštio je da je Vašington uveo sankcije Vovku "zbog traženja mita u zamenu za mešanje u sudske i druge javne procese".
Slučaj korupcije protiv Vovka poslat je ukrajinskom visokom sudu za borbu protiv korupcije ovog leta, nakon što su slučajevi protiv njega godinama bili blokirani.

Rusija, Kina, Indija i Japan zajedno izdvajaju za vojsku manje nego Amerika
Među pet zemalja na planeti, koje imaju najsnažnije vojne efektive, četiri su iz Azije. Naravno, vodeća super sila je Amerika a za njom slede Rusija, Kina, Indija i Japan. Na šestom mestu je još jedna azijska sila –Južna Koreja, iza koje slede   predstavnici Evrope - Francuska i Velika Britanija ( ako izuzmemo Rusiju do Urala). Južnu Ameriku predstavlja Brazil koji je na devetom, dok je na desetom mestu još jedna azijska vojna sila – Pakistan.
Dalje slede Turska, Italija, Egipat, Iran i Nemačka. Tu su i Indonezija, Saudijska Arabija, Španija, Australija i Izrael.
Kao što smo već naveli, najsnažnija zemlja po vojnim efektivima na planeti je Amerika. Ona ima 1,4 miliona pripadnika aktivnog vojnog sastava, 845 hiljada rezervista dok je za vojnu službu spremno više od 120 miliona državljana.   Amerika ima 6100 tenkova, 40.000 oklopnih vozila, više od 13.000 aviona i 490 brodova.  I ono najvažnije, što Americi donosi status super sile – vojni budžet od 740 milijardi dolara.

(EPA-EFE/TAMAS VASVARI)

Rusija ima nešto više od milion pripadnika aktivnog vojnog sastava i dva miliona rezervista. Za vojnu službu je spremno 46 miliona Rusa. Ta zemlja na raspolaganju ima 13.000 tenkova, nešto više od 27.000 oklopni vozila i oko 6.500 komada samohodne artiljerije ( četiri puta više nego Amerika). Rusija od Amerike ima i dva puta više komada raketnih artiljerijskih sistema. Ali, Rusija je slabija u avijaciji – samo 4.144 aviona. Mornarica ima 603 plovne jedinice. Vojni budžet je u tekućoj godini iznosio nešto više od 42 milijarde dolara.
Kina ima 2,18 milijardi vojnika i 510.000 rezervista. Iznenađuje da ta zemlja ima samo 3205 tenkova. Tu je i 35.000 oklopnih vozila i 1907 samohodnih artiljerijskih oruđa. Kina na raspolaganju ima 3200 vojnih aviona i 700 brodova.   Kineski vojni budžet iznosi 178 milijardi dolara.
Indija ima 1,44 milijardi vojnika i 1,15 milijardi rezervista.  Za službu je spremno 492 milijarde državljana Indije koja ima 4700 tenkova i deset hiljada oklopnih vozila. Indija ima samo sto samohodnih artiljerijskih oruđa, 2100 aviona i 285 brodova, među kojima je 17 podmornica. Vojni budžet iznosi 73 milijarde dolara.
Japan ima samo 250 hiljada vojnika i 55.000 rezervista. Za službu u vojsci je spremno 43 miliona Japanaca. Odbrambene snage Japana imaju hiljadu tenkova i 5.500 oklopnih vozila i 214 samohodnih artiljerijskih oruđa. Vazduhoplovstvo ima 1480 aviona od kojih četvrtina služi za obuku. I mornarica je u odnosu na druge države skromnija, sa flotom od 155 brodova. Vojni budžet za proteklu godinu je iznosio 51 milijardu dolara. Ipak, kada je reč o Japanu naglašava se da skromne brojke mogu da zavaraju jer je japanska vojska izuzetno moderna i stoga efikasnija od zemalja koje se oslanjaju na zastarelu tehniku.
U svakom slučaju, Amerika ima veći vojni budžet nego preostale četiri vojne sile iza nje, zajedno..

Papa: Skromnije proslavimo Božić, ono što uštedimo da pošaljemo Ukrajini
RIM - Papa Franja pozvao hrišćanske vernike širom sveta na skromniju proslavu Božića ove godine kako bi „konkretnim gestovima milosrđa” pomogli Ukrajincima.
„Lepo je slaviti Božić i praviti proslave, ali vas pozivam da malo smanjimo nivo božićne potrošnje. Proslavimo skromnije Božić i pošaljimo ono što uštedimo građanima Ukrajine kojima je to potrebno”, rekao je Papa, prenosi AP.
Papa Franja je u više navrata od početka rata u Ukrajini pozivao da se Ukrajini pošalje pomoć.
Vatikan je organizovao više humanitarnih akcija za pomoć Ukrajini, uključujući doniranje odeće ovog meseca kako bi se Ukrajincima obezbedila topla termo odeća zbog nestašica grejanja i struje u toj zemlji izazvanih ruskim raketnim napadima na ukrajinsku infrastrukturu, prenosi Tanjug.

Snežna oluja u Americi, tornada i mećave širom zemlje
VAŠINGTON - Snažna zimska oluja praćena obilnim snežnim padavinama donele je ekstremne vremenske uslove širom SAD i u nekim delovima Kanade.
Oluja je na jugu SAD dovela do snažnih tornada, a među najviše pogođenima su države Misisipi i Teksas.
U Teksasu je povređeno nekoliko ljudi i oštećene su zgrade, prenosi Bi-Bi-Si.
Oko 9.000 letova odloženo je u ponedeljak i utorak, a loši vremenski uslovi očekuju se tokom većeg dela ove nedelje.
Zbog vremena je došlo do zatvaranja puteva u nekim zapadnim državama SAD u kojima se očekuje do 60 centimetara snega.
Oluja se proširila i na Kanadu, a jak sneg i jak vetar pogodili su južni region Prerije, uključujući provincije Saskačevan i Manitobu, u utorak i sredu, prenosi Tanjug.

Franuska na putu da vrati u rad još četiri nuklearna reaktora
PARIZ – Francuska je na putu da vrati u rad 45 nuklearnih reaktora do januara, u odnosu na sadašnjih 41, što bi trebalo da pomogne zemlji da izbegne isključenja struje ove zime, izjavio je danas ministar finansija Bruno Le Mer.
„Na dobrom smo putu u pogledu izbegavanja isključenja struje”, rekao je Le Mer za televiziju Si Njuz, prenosi Rojters.
Francuski operater elektro mreže RTE smanjio je u ponedeljak ujutro izvoz električne energije u Britaniju u intervalu od oko pola sata, i uvezao dodatne količine iz Belgije i Italije, prenosi Tanjug, jer se suočio sa otežanim napajanjem usred ledenog vremena.

Bahami: Uhapšeni osnivač kriptoberze FTX (FTX) neće biti pušten na kauciju
NASAU- Osnivač i bivši izvršni direktor kripto berze FTX(FTX) Sem Bankman-Frid, koji je juče uhapšen na Bahamima, neće biti pušten na kauciju zbog rizika od bekstva.
Glavni sudija Bahama Džoj En Ferguson Prat odbila je peticiju za njegovo puštanje iz zatvora i dodala da će Bankman-Frid ostati u pritvoru do 8. februara, prenosi Bi-Bi-Si.
Tridesetogodišni Bankman-Frid optužen je u SAD za prevaru, zaveru s namerom da se izvrši pranje novca i za kršenje zakona o finansiranju kampanje.
Optužnica za ukupno osam krivičnih dela koju je podnelo Tužilaštvo Njujorka usledila je nakon građanske tužbe za prevaru investitora koju je podigla američka komisija za hartije od vrednosti.
Između ostalog, Bankman-Frid je optužen da je koristio depozite klijenata FTX (FTX) za plaćanje dugova i troškova svog fonda za rizične investicije ''Alamida riserč''(Alamida research).
U optužnici se takođe navodi da su Bankman-Frid i drugi bili u zaveri u nameri da krše savezne zakone o političkim donacijama.
Osnivač kriptoberze FTX( FTX) je bio jedan od najvećih donatora Demokratske stranke, ali prema sopstvenim tvrdnjama novac je davao i republikancima.
Druge FTX(FTX) kompanije su takođe davali novac i demokratama i republikancima tokom lobiranja za usvajanje povoljnog zakonskog okvira u domenu kriptovaluta.
Pre kolapsa kompanije FTX(FTX), Bankman-Fridovo bogatstvo procenjeno je na 26 milijardi dolara, prenosi Tanjug.
Bankman-Frid je nagovestio da će se boriti protiv izručenja u SAD.

Američki nuklearni bombarder se zapalio tokom prinudnog sletanja
Američki nuklearni bombarder „B-2 Spirit” prinudno je sleteo u vazduhoplovnu bazu u Misuriju zbog kvara i tokom prinudnog sletanja se zapalio.
Povređenih u tom incidentu nije bilo, a šteta na letelici još uvek se utvrđuje, preneo je američki vojni sajt militari. Informaciju o tom incidentu potvrilo je američko vojno vazduhoplovstvo.

Printskrin

B-2 Spirit je teški bombarder stelt tehnologije, sposoban da nosi i konvencionalno i nuklearno oružje. Godine 1992., američki predsednik Džordž Buš najavio je da će ukupan broj aviona ovog tipa B-2 biti 20, dok je kasnije povećan na 21.
Prvi put je korišćen za vreme NATO bombardovanja SRJ.
Jedan B-2 Spirit se srušio na uzletanju sa piste 2008. godine u Gvamu. Piloti su preživeli, dok je avion uništen.
Avion je dvosed, u mogućnosti može da im se priključi inženjer leta. Težak je 188 tona, nosi 90 tona goriva i može poneti 34,5 tona naoružanja. Za njegov let je potrebno angažovati oko 15 lovaca kao i Avaks da ga navodi, a u slučaju nesreće olupina mora odmah da se bombarduje.

Sijarto: Sankcije uvedene Rusiji nanele više štete Evropskoj uniji
BUDIMPEŠTA - Mađarski ministar spoljnih poslova Peter Sijarto rekao je da sankcije Zapada uvedene Rusiji nisu uspele da okončaju sukob u Ukrajini i samo su pogoršali ekonomsku situaciju u Evropi, kao i da planirani deveti paket sankcija neće biti izuzetak.
„Sankcije su nanele ozbiljnu štetu svima, ali Evropa nažalost još uvek nije napustila ovu politiku”, rekao je ministar u video obraćanju, objavljenom na njegovoj Fejsbuk stranici.
Prema njegovim rečima, deveti paket sankcija koji je sada u pripremi „po svemu sudeći će dodatno pogoršati situaciju u Evropi”.
„Proteklih osam paketa sankcija pokazalo je da je svaki od njih naneo više štete nama, Evropljanima, nego onima kojima su bili namenjeni”, rekao je ministar.
Dodao je da uvedene sankcije nisu uspele da okončaju sukob u Ukrajini već da su samo stvorile probleme i teškoće za zemlje Evropske unije.
„Naš cilj je da odbranimo nacionalne interese Mađarske. Ne smemo dozvoliti da sankcije još više štete mađarskoj ekonomiji”, saopštio je Sijarto, prenosi Tanjug.
Mađarski ministar je pozvao sve Mađare da izraze svoj stav o sankcijama tokom konsultacija na nacionalnom nivou u zemlji koje će trajati do 15. decembra.

Bajden potpisao zakon o gej brakovima
VAŠINGTON – Američki predsednik Džozef Bajden potpisao je zakon o gej brakovima pred više hiljada ljudi na ceremoniji u Beloj kući.
„ Ovaj zakon i ljubav koju brani zadaju udarac mržnji u svim njenim oblicima i zato je ovaj zakon važan svakom Amerikancu”, rekao je Bajden na južnom travnjaku Bele kuće.
Novi zakon ima za cilj da zaštiti gej brakove ako Vrhovni sud SAD ikada preinači presudu u slučaju Obergefel protiv Hodžesa. Novi zakon štiti i međurasne brakove u SAD.
Vrhovni sud SAD poništio je 1967. godine zakone u 16 saveznih američkih država koji zabranjuju međurasne brakove. Zakonom je predviđeno da crkve i dalje mogu da odbiju da sklapaju gej brakove.
Pored toga, pojedine države neće morati da izdaju dozvole za brak istopolnim parovima, ali od njih će se tražiti da priznaju takve brakove sklopljene na drugim mestima u zemlji. Većina republikanaca u Kongresu glasala je protiv tog zakona.
Ceremoniji su prisustvovali poslanici Demokratske i Republikanske stranke, kao i prva dama Džil Bajden, potpredsednica Kamala Haris i njen suprug Dag Emhof. Nastupili su pevači Sem Smit i Sindi Loper, preneo je AP.
Loper je na brifingu pre ceremonije rekla da njena porodica i mnoge porodice mogu da budu mirne jer su potvrđene.
Među prisutnima je bio i vlasnik Kluba K, gej noćnog kluba u Koloradu u kojem je petoro ljudi ubijeno u pucnjavi prošlog meseca, i dvoje preživelih u tom napadu, prenosi Tanjug.
</div>
  </body>
 </text>
</TEI>