<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-11-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/11/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Rinflajš
Potrebno je:

1 kg mesa od goveđih grudi
1 šuplja goveđa kost
4 šargarepe
1 paštrnak
veza peršuna
1 koren celera
veza lista celera
2 glavice crnog luka
2–3 lovorova lista
2 krompira
10 zrna bibera
5 g soli

U duboku šerpu sipajte dva litra vode i ubacite meso. Kuvajte ga 15 minuta dok ne pusti mast, a zatim prospite tu vodu i skinite mast sa šerpe koja je ostala. Opet nalijte vodu u šerpu pa ubacite sve povrće i blago posoljeno meso, osim krompira koji dodajete 40 minuta pre nego što će jelo biti gotovo.
Ubacite lovor i biber. Sve zajedno kuvajte poklopljeno na laganoj vatri oko 2,5 sata. Kada povrće i meso budu gotovi, izvadite ih iz vode i u nju ubacite rezance i peršun i tako ćete dobiti finu goveđu supu.
Kada je supa skuvana, meso i povrće poređajte u činiju, dodajte kuvani krompir i zalijte s malo supe.
    </div>
    <div id="kolumna">
Somborski kauboji
Konačno je Nikola Jokić ubrizgao po dve kapi u svoje nozdrve. Jedna je prgavost i bezobrazluk legendarnog Larija Birda, arogantnog i bezdušnog šutera, asistenta skakača i po potrebi plejmejkera. Bird je potekao iz belog predgrađa, kao momak iz skromne, radničke porodice, sa biografijom kao da je kandidat za prijem u SKJ. Ipak se učlanio u Boston seltikse i postao jedan od najvećih košarkaša svih vremena. Znao je da, uletevši u zabran momaka iz crnačkog geta koji su vladali NBA ligom, može uspeti samo ako brutalno ponižava svoje nabildovane čuvare. Učinivši to, stekao je poštovanje i postao pobratim crnom bratu Medžiku Džonsonu.
Druga kap koju je ulio Nikola bila je nemilosrdnost Bila Lejmbira, belog centra Detroit pistonsa, najprljavijeg igrača u istoriji NBA. Bil je bio toliko brutalna mašina za faulove da ga svi van granica Detroita i posle dve decenije strastveno mrze. U Detroitu ima status spomenika, kao da je prastara marka „forda” koju lickaju u garaži i čuvaju za izložbu oldtajmera.
Shvativši da je Amerika nastala na pištolju, egoizmu pojedinca i drčnosti, zapravo na matrici vesterna u kojoj pojedinac preuzima pravdu u svoje ruke, najkorisniji igrač NBA lige prošle godine, famozni MVP koji je kod sudija imao status neželjenog deteta, pa mu ne sviraju faulove koje bi video i Rej Čarls, Somborac je odlučio da postane usamljeni heroj. Odlučio je da se na hijerarhijskoj lestvici igrača koje poštuju sudije, mediji i publika, popne tamo gde i pripada, na sam vrh, jer po neformalnim pravilima američke profesionalne košarke, faulovi nad em-vi-pijem sviraju se i kada mu čuvari nežno šapuću na uvo.
Nikola je, dakle, morao da iskezi zube i pokaže da na njega ne može da se grubo nasrće a da prođe nekažnjeno. Valjda mu je dosadilo da ga posmatraju kao dobroćudnog momka kog priznaje samo statistika i provincijski grad, udaljen od centra duboke države NBA, Los Anđelesa. Ali kako će američki nacionalni mediji zaviriti u duboku provinciju ako dobri dečko svetske košarke konačno ne pokaže ko je šerif u svom gradu?
Dakle, patosirao je Markifa Morisa, igrača Majamija, koji je nekoliko sekundi pre toga napravio grubi faul nad Nikolom, ciljajući njegovo ranjeno koleno. Nikola je uzvratio baš kao što bi to učinili Bird i Lejmbir, grubo i s leđa. Tras na patos.
Ali pre nego što se ovo dogodilo, potrebno je znati da Nikola nije došao u Denver kao usamljeni jahač, istočno od Stenovitih planina, dakle, istočno od raja, već su s njim pošla njegova braća. Strahinja i Nemanja, visoki, krupni i istetovirani, potpuna su suprotnost Nikoli, čije nežno lice odudara od njegove snage u reketu i van linije iza koje ispucava trojke, asistira i radi šta god hoće. Kada je počinjao da igra ulični basket u Somboru, morao je najpre da dobije braću, potom da se pobije s njima, a da onda, posle tradicionalnog očuvanja porodičnih vrednosti u Srba, međusobno izmlaćeni, braća svrate do svirača i zagrljeni slušaju Zvonka Bogdana.
Shvativši da je mit o Divljem zapadu nastao na pištolju, egoizmu pojedinca i drčnosti, zapravo na matrici vesterna u kojoj pojedinac preuzima pravdu u svoje ruke, Strahinja i Nemanja krenuli su u lobističku kampanju, odbranivši suverenitet i teritorijalni integritet svoga brata Nikole
Baš to je u ravnici video trener Denvera Majkl Meloun kada je došao da otkrije tajnu magične košarke Nikole Jokića. Dobričina Nikola je morao da pobedi i prebije strašnu braću, pa da tek onda polupa čitavi sistem NBA, kao vojvođanski bircuz.
Tamo, u Denveru, braća su shvatila da su Nikoli potrebni i kao najbliža rodbina, i kao rame za plakanje, i kao vreće za boks – da se više ne povređuju – ali i kao revolveraši koji će ga štititi, najpre na tribinama. Sada su zaposeli društvene mreže i tradicionalne medije, a detroitske kamiondžije lepe plakate s njihovim likovima, ukrašavajući svoje drumske krstarice. Braća Jokić odlučili su da konačno prodrmaju Stenovite planine. Možda stignu i do Vašingtona, nikad se ne zna.
Treba razumeti još nešto. Navijači u NBA širom Amerike na tribinama uglavnom jedu kokice, hot-dogove i žestoki su kao pozorišna publika koja gleda „Ričarda Trećeg”, tako da je pojava braće Jokić bila eksplozivna akcija somborskih kauboja. Kao da su rotvajleri ušli na izložbu pudlica. Dizajnirani kao crna braća, stekli su imidž nezgodnih momaka, stereotipnih Srba s kojima se nije baš najpametnije kačiti. Videla je to i ekipa Finiksa, koju su glasno psovali nakon čarki s Nikolom prethodne sezone. Zamalo da ulete u teren, kao u kafić bez kovid propusnica.
– Ne šališ se s „Jokićevim klanom”. To što Jokić ima brata s tetovažom na vratu dovoljno govori – pisali su svojevremeno američki mediji, ali nije to ništa u odnosu na gungulu koja je nastala posle Nikoline odluke da pokaže zube i konačno stekne poštovanje Čarlsa Barklija i Šakila O’Nila. Dva nezaboravna košarkaška džina apsolutno su ga podržala kada je prgavog Morisa spojio s parketom.
Braća Jokić zaštitnički su delovali kada je gomila Majamijevih košarkaša krenula na Nikolu posle njegovog sukoba s Morisom. Situacija se nije smirila ni posle meča. Preteće poruke stizale su od košarkaša Majami hita, koji su čak i čekali Nikolu pred svlačionicom, pa je nešto ipak moralo da se preduzme. Braća Jokić su jedva čekali na to, kao njihovi vranci kada im se prikaže kocka šećera. Shvatili su da je došao konačno red da se manu političke korektnosti, već su krenuli u kampanju „Jokić”.
Da se razumemo, braća nimalo ne podsećaju na spin-doktore, niti bi iko pomislio da su sposobni da vode suptilne hibridne ratove. Zato somborski kauboji nisu povadili koltove, već mobilne telefone i namenski otvorili tviter nalog s jednostavnim nazivom „JokicBrothers”. Nalog je otvoren kao kanal komunikacije na kom razmenjuju poruke s Markusom Morisom, Markifovim bratom, koji je optužio Nikolu da je kukavički napao s leđa njegovog brata. Usred Amerike Jokići su uzvratili Morisovima:
– Markuse, trebalo bi da ovo što se desilo ostaviš tamo gde mu je mesto, na terenu, a umesto toga javno pretiš našem bratu! Tvoj brat je prvi napravio prljav potez. Ako želiš da ideš dalje od ovog, budi siguran, čekamo te! Braća Jokić – poslali su nežni tvit Strahinja i Nemanja.
Tviter rat je nastavljen s još po jednom suptilnom razmenom vatre, kao da će kad-tad izbiti rat između NBA familija. Naravno da neće. Ravničarski kauboji samo su radili na svom imidžu, odbranivši integritet i teritorijalni suverenitet svog brata. Znali su tačno šta treba NBA ligi. Treba im šou, to su im i dali.
Američki sportski komentatori predviđaju da će sudije sada biti mnogo naklonjenije Nikoli. Predlog za braću: neka odmah osnuju lobističku kompaniju! Za demokrate su previše sirovi, za republikance su nebrušeni dijamanti!

„Konačno rešenje” za Republiku Srpsku
Nemački visoki zvaničnici, od ministarke odbrane Anegret Kramp-Karenbauer do šefa spoljne politike Hajka Masa, u poslednje vreme ne biraju reči kojima će izraziti ratoborni nemački stav. Ministarka odbrane smatra da u obuzdavanju Rusije treba upotrebiti i nuklearno naoružanje, a šef diplomatije kaže da Nemačka neće moći skrštenih ruku da prati nastavak „neodgovorne” politike u Republici Srpskoj.
Nemačka je poslednja država na evropskom kontinentu koja ima pravo da drži lekcije bilo kome, a naročito Srbima. Kao što Masa navodno pogađa kada čuje da se ljudi u BiH „ponovo plaše nasilja”, tako Srbe naročito uznemirava kada Nemac kaže da neće sedeti skrštenih ruku. Najveće nasilje u poslednjih stotinak godina na evropskom prostoru, a posebno na Balkanu, ispoljila je upravo Nemačka. Dakle, za Srbe je to kao spominjanje „konačnog rešenja” u sinagogi.

Nemačka ministarka odbrane Anegret Kramp-Karenbauer na tenku „leopard 2 A6” u kasarni u Augustdorfu (Foto:: EPA-EFE/Sascha Steinbach)
DENACIFIKACIJA: Iako je formalno gledano na Berlinskom kongresu 1878. godine Nemačka zastupala stav da je Balkan preterano ne zanima, ipak je svesrdno pomogla Austrougarskoj da dobije pravo okupacije Bosne i Hercegovine, pokazavši time više sklonosti i sluha da narodi Balkana umesto slobode dobiju drugog porobljivača. Upravo zahvaljujući takvom odnosu, Austrougarska je 1908. okupaciju zamenila aneksijom.
Kada Austrougarska 1914. godine nije uspela i vojnički da ostvari višedecenijsko nastojanje da uništi i porobi Srbiju, ponovo je Nemačka, ovaj put otvoreno, vojskom, nasrnula na srpski narod. Da ovo nisu bili samo slučajni događaji, potvrdilo se 1941. godine okupacijom Jugoslavije i njenim rasparčavanjem, pri čemu je Nemačka za sebe zadržala upravo centralni deo Srbije. Treba li podsećati na uredbu streljanja 50 Srba za ranjenog nemačkog vojnika, stotinu Srba za ubijenog, streljanje đaka u Kragujevcu i ostale zločine. Čak i nakon nemačkog odricanja od nacizma i „denacifikacije”, odmah nakon ujedinjenja dve Nemačke – ujedinjena i očigledno opijena osećajem novostečene moći – Nemačka je pružila podršku u razbijanju SFRJ: naoružavanjem i ubrzanim priznavanjem otcepljenih republika.
Već 1999. dva dana nakon dolaska jedinica Kfora na KiM ponovo je proradilo nemačko oružje na ovim prostorima. Prvi put i prvi hici koje su ispalili nemački vojnici posle Drugog svetskog rata komandom „otvori vatru po neprijatelju” naredio je potporučnik Bundesvera David Ferk. Podlegli su 13. juna 1999. u Prizrenu srpski civili Žarko Andrijević i Slavko Veselinović. Na sudskom procesu povodom ovog ubistva potporučnik Ferk je oslobođen, a ministar odbrane Rudolf Šarping ga je potom odlikovao zlatnim ordenom Krsta časti Bundesvera za „besprekorno ispunjenje vojničke dužnosti”.
NACIONALISTI: Kristijan Šmit nije pucao u Srbe, ali je glavni akter kriminalnog dela lažnog predstavljanja – jer nije legalno izabran. Šteta što njegov prethodnik Valentin Incko uz zakon o negiranju genocida nije oktroisao i uredbu da se imaju kazniti svi koji ne priznaju Kristijana Šmita kao visokog predstavnika. Pored Srba u Republici Srpskoj i dela Srbije odmah bi trebalo da budu kažnjene Rusija i Kina koje ovom Nemcu nisu dozvolile da u nelegalnoj ulozi nastupi na sednici Saveta bezbednosti UN.
A nemački šef diplomatije kaže da visoki predstavnik igra ključnu ulogu, da on treba da jača državne institucije i nadzire sprovođenje Dejtonskog sporazuma. U Republici Srpskoj gledaju na to kao da kozi date da čuva kupus. Visoki predstavnici su neovlašteno doneli više od 140 „zakona” kojima su Republici Srpskoj uskratili prava garantovana Dejtonskim sporazumom. I kada je ona odlučila da vrati samo deo tih prava, ministar Hajko Mas je kazao: „Ova nacionalistička politika otvara stare rane i ugrožava mirnu budućnost cele zemlje.”
STARE RANE: Sreća je da denacifikacija Srba nije sasvim uspeo projekat i da se mnogi još sećaju preglasavanja u Sarajevu i donošenja odluka na štetu srpskog naroda. Sećaju se i da nisu Srbi organizovali referendum o otcepljenju, nego muslimani i da je na Baščaršiji ubijen srpski svat. Zato „stare rane” za Srbe u Republici Srpskoj ne znače nacionalizam, nego borbu za opstanak. Pritom ne misle da je sramota biti nacionalista.
Ali što nije uspelo u SB UN, „pogurao” je u Sarajevu Gabrijel Eskobar, udarajući ritam u potpalublju: imaju se staviti sankcije protiv pojedinaca i cele Republike Srpske. A Nemci ne sede skrštenih ruku. Sve što Nemačka ispoljava na Balkanu prema Srbima samo je deo šire slike onoga što u NATO-u nazivaju „odbranom od ruske agresije”. Iako najnovija zbivanja u vezi s migrantima na granicama Belorusije i EU izgledaju kao izolovan događaj, ona su deo velikog pohoda na Rusiju. Doda li se tome novo uplovljavanje ratnih brodova SAD i NATO-a u Crno more slika postaje potpuna. I dalje, sve već zvuči poznato. Kažu da se istorija ponavlja, a Nemcima je već savetovano da obnove neke lekcije.
    </div>
    <div id="sport">
Srbija pobedila Portugal 2:1, ide na SP u Katar 2022.
Fudbalska reprezentacija Srbije ostvarila je jednu od najvećih pobeda u istoriji našeg fudbala i trijumfom u Lisabonu protiv Portugalije od 2:1, pogotkom Aleksandra Mitrovića u 90. minutu. Time je izborila direktan plasman na Svetsko prvenstvo u Kataru 2022. godine. Jedan od najvećih fudbalera današnjice Kristijano Ronaldo nije uspeo da ostvari san i da bez baraža odvede svoju reprezentaciju na svetsko prvenstvo.

Portugalci su poveli već u drugom minutu pogotkom Renata Sančeza, posle sumnjivog faula nad Nemanjom Gudeljom, izjednačio je Dušan Tadić u 33, a gol vredan Mundijala postigao je Aleksandar Mitrović u 90. minutu.
Srpski tim predvođen selektorom Draganom Stojkovićem Piksijem održao je „čas fudbala” Portugalcima, potpuno dominirao svih 90 minuta i zasluženo izborio direktan plasman, dok će ekipa koju predvodi Kristijano Ronaldo morati u baraž.
U drugom meču grupe Irska je pobedila u Luksemburgu 3:0.
Srbija je osvojila prvo mesto u grupi sa 20 bodova, Portugal je ostao na 17, Irska i Luksemburg osvojili su po devet, a Azerbejdžan jedan bod.
Aleksandar Mitrović, strelac odlučujućeg gola izjavio je posle utakmice:
„Jedna velika pobeda, bili smo bolji u svakom pogledu…”
Vučić fudbalerima Srbije: Ponosni smo na vas
Predsednik Srbije Aleksandar Vučić poručio je fudbalskoj reprezentaciji da je Srbija ponosna na njih, nakon što su pobedili Portugaliju u Lisabonu sa 2:1 i plasirali se na Mundijal u Kataru. „Otišli ste i pobedili ste! Ponosni smo na vas! Hvala vam na svemu! Živela Srbija”, naveo je Vučić na Instagram nalogu.

Veče odluke u Lisabonu
Ne računaju se udarci koje zadajemo protivniku, već oni koje primamo i trpimo, kako bismo stalno išli napred. Zato iskreno verujemo, da je baš večeras došao pravi trenutak da starom fudbalskom dužniku zadamo težak udarac, da u naš reprezentativni fudbal, koji tavori već godinama, vratimo stari sjaj i izgubljenu nadu. Možda mesto i trenutak i nisu baš najbolji, jer treba pobediti nekadašnjeg prvaka Evrope. Ali, bežanja od istine nema, niti povratka na prošlost.
Odavno naši fudbaleri nisu bili tako motivisani kao pred večerašnji meč u Lisabonu. Dodatno samopouzdanje im je na ispraćaju dao i predsednik države, istakavši da veruje u uspeh i trijumf protiv renomiranog protivnika. A Srbija ni sada nije okrenula leđa svojim fudbalerima, čak ih je dodatno motivisala za lisabonsko finale...
Svi dobro znamo da je moguće promeniti se bez rasta, ali nemoguće je rasti bez promena. Zato, izazovi koji večeras u jednom od najlepših evropskih gradova na supermodernom fudbalskom zdanju, stoje pred naše fudbalere, jesu veliki. Ali, nadamo se i dostižni, jer, mnogo puta do sada u ovim ne baš lakim kvalifikacijama, koje su trajale neuobičajeno kratko, naši fudbaleri su pokazali da mogu. Čak i onda kada nismo previše verovali u njih. 
Svesni da su ovakvi trenuci retki i da su jedinstvena šansa da se naša reprezentacija posle dugo godina lutanja i tavorenja vrati na stari fudbalski kolosek, igrači ali i njihov selektor su spremni za poslednji čin u ovim kvalifikacijama. Igre i rezultati obećavaju da nemamo ništa slabiji tim od uvaženog domaćina. Definitivno, sadašnja reprezentacija Portugalije je samo za pet godina starija od one kada je nacionalni tim predvodio Radovan Ćurčić, kada se nismo obrukali u Lisabonu. A, Srbija je danas mlađa, odlučnija i daleko hrabrija. 
Šta su naši glavni aduti? Najpre selektor, koji je bar do sada uspeo da ukomponuje ekipu, koja danas više nema respekt ni prema kome. Selektor koji je uveo red, rad i disciplinu. Naravno, glavni aduti su nam u napadu, pre svih Aleksandar Mitrović i njegov mlađi kolega Dušan Vlahović. Sa njima, Srbija je u stanju da pobedi i najjače reprezentacije na svetu. Treće, imamo kapitena Dušana Tadića, pravog kreatora, nekoga ko nesebičnim asistencijama prosto „tera” naše napadače da daju golove. Naravno, ponosni smo i na ostale momke, u koje čvrsto verujemo.
Dragan Stojković Piksi je još na početku svog mandata, kada se prihvatio možda do sada svog najvećeg izazova u trenerskoj karijeri, rekao da će baš ova utakmica u Lisabonu biti odlučujuća. I uopšte nije pogrešio...
– Sada je došao baš taj momenat, trenutak kada bi trebalo da pokažemo šta znamo i koliko umemo. Dosadašnji pređeni put je pokazao da ova grupa fudbalera ima veliki potencijal, da ima još dosta prostora za napredak. Ali, ovakve utakmice, kao što je večerašnja, su prava prilika da se izmerimo sa reprezentacijom koja je uvek u vrhu ne samo evropskog već i svetskog fudbala. Znamo šta nas čeka, ko stoji na putu naših velikih želja. Spremni smo da budemo ona reprezentacija koja u ovako zadatom trenutku može najbolje – optimista je naš selektor.
Nema sumnje da su igrači napravili listu želja. Motivisani su do neba, jer ispred sebe imaju Portugaliju i Kristjana Ronalda.  
– Verujem u ovu grupu igrača, ne krije kapiten Dušan Tadić.– Ova reprezentacija Srbije iz dana u dan sve više napreduje. Iskreno, priželjkivali smo ovaj trenutak. Sada, kada nam se pružila šansa, ne smemo da je prokockamo. Svesni smo i težine zadatka i činjenice da će domaćin biti dodatno motivisan. Međutim, Srbija ima svoj cilj.
Visoki i snažni Sergej Milinković Savić je tek kod Dragana Stojkovića pokazao koliko zaista vredi. Fudbaler rimskog Lacija ne krije da su igrači spremni za najteži ispit u  kvalifikacijama.
– Dobro znamo šta su naši glavni aduti večeras. Svesni smo da je ispred nas jedna od najboljih svetskih ekipa. Sve je jasno, ali dobro znam i šta ova današnja reprezentacija Srbije može da uradi. Mislim da danas imamo jači tim nego pre pet godina kada smo se borili za Rusiju. O Ronaldu manje više sve znamo, da je igrač svetske klase, jedan od najboljih na svetu. Ali, ja umem da igram protiv takvih igrača – optimista je Sergej Milinković-Savić.
Naši fudbaleri večeras takođe moraju da imaju na umu: ako su do sada bili vredni i marljivi u svojim nastojanjima da iznova rastu, onda će biti mnogo bolje opremljeniji i spremniji da ispune svoj cilj. Čak iako to zahteva korenite promene. Uostalom, važno je ne menjati dosadašnji kurs, a neka igra i rezultat protiv Katara budu najbolji putokaz ka Mundijalu iduće godine....
    </div>
    <div id="kolumna">
Dobrih komšija ima i u Kanadi
Raspitaj se o komšijama pre nego kupiš kuću! Malo je onih koji se neće složiti sa ovom Jevrejskom poslovicom, ali kako u ovim modernim vremenima, modernom velikom gradu, saznati ko su ljudi koji žive u komšiluku kuće koja se nekako uklapa u sva naša druga merila kad kupujemo novi krov nad glavom.  
Kad smo odlučili da kupimo kuću u Edmontonu, glavnom gradu kanadske provincije Alberte, najviše smo se rukovodili lokacijom i blizinom dobre škole za decu. Naravno, cena je neizbežno jedan od glavnih faktora za kupovinu.
Edmonton je uvek bio u senci poznatijeg Kalgarija koji je finansijski centar bogate Alberte.
Iako je mladima atraktivniji Kalgari, za one kojima je porodični život prioritet, Edmonton pruža možda i najviše. 


Zima u Edmontonu (Piksabej)


Ono što ne valja je duga, oštra i surova zima, ali o ovdašnjoj zimi nekom drugom prilikom.
Nismo dugo tražili kuću koja bi se najbolje uklopila u naše želje i prohteve. Svidela nam se jedna u starom kraju grada, škola sa dobrom reputacijom je blizu, a i cenu smo mogli podneti.
Posle nekoliko dosadnih sastanaka sa advokatima i bankarima preselili smo se negde sredinom maja, baš u vreme kad u Edmontonu napokon sve ozeleni i kad priroda i ljudi  odahnu od duge zime.
Par dana posle preseljenja sin i ja smo pokušavali da prenesemo sve kutije koje smo privremeno smestili u garažu, a istovremeno smo u dvorištu tražili najpogodnije mesto da presadimo bor. Borić je bio visok oko jednog metra a zasadili smo ga prethodne godine u dvorištu gde smo ranije živeli. Svaki učenik u četvrtom razredu treba da zasadi jedno drvo a naš sin je izabrao da zasadi bor koga je nazvao Sem.
Taman smo se spremali da kopamo rupu i zasadimo Sema, kad nam na kapiju uđoše komšije Norm i Karol, stariji bračni par koji živi u kući do nas i Sofi i Džems koji žive u kući preko puta. Norm je nosio u rukama dvolitarsku bocu kalifornijsko vina, a Karol i Sofi šest vinskih čaša.


Bio sam iznenađen posetom i to se valjda i videlo na mom licu. Norm otvori vino i u ime svih komšija požele nam dobrodošlicu uz napomenu da dve vinske čaše ostavlja nama i da kad god poželimo možemo da dođemo u njihovo dvoriste jer on vina uvek ima i spreman je da ga sipa. Pomalo zbunjen zahvalim se, a oni su posedili tek koliko je bilo potrebno da se popije jedna čaša vina. Na odlasku Norm naglasi da se uvek možemo obratiti, kad god nam nešto zatreba.
Norm i ja smo od tada popili mnogo čaša vina u našem i njihovom dvorištu, pogotovo u toplim letnjim večerima, ali i u kasnu jesen uz vatru. Pričali smo o svemu i svačemu, ali su meni najinteresantnije bile njegove priče kako se nekada, u pedesetim i šezdesetim i sedamdesetim godinama živelo u Alberti, na farmama između Kalgarija i Edmontona i kako su ovi gradovi vremenom postajali velegradi.
U početku se bojao, verovatno da me ne uvredi, da pita kako se živelo i kako se danas živi tamo odakle mi dolazimo. Tamo daleko odakle smo delom morali a delom i odlučili da odemo. Pričao sam mu o detinjstvu, odrastanju, radostima i mukama koje su obeležile sedamdesete, osamdesete pa i devedesete godine prošlog veka.


Ledeni dani u Alberti 

Pričao sam mu o svemu što nas je decenijama razdvajalo i konačno razdvojilo kao i onome što nas je držalo zajedno, a neke od nas još drži neraskidivo povezane. Pažljivo je slušao, pokušavajući da shvati šta mu govorim.
Karol je bila učiteljica u srednjoj školi a penzionisala se nekoliko godina pre našeg dolaska. Norm je, kako bi se kod nas reklo, sam svoj majstor.
Desetak godina bio je predavač na koledžu, zatim je radio za veliku komunikacionu kompaniju, a posle je otvorio svoju firmu za renoviranje kuća i poslovnih objekata. Nikad nisam upoznao čoveka sa većom energijom od Norma. Što je bio stariji imao je više energije i elana. Poznaje dosta ljudi i ima jako dobre veze.
Ljudi su često navraćali kod njega na ručak ili roštilj i tada sam shvatio da je on jako poštovan, da mnogo pomaže drugima, da obavlja dosta poslova bez naknade i priskače u pomoć svakom ko u u nekom trenutku zapne u određenom poslu.
U našoj kući obavio je dosta poslova za, više nego fer, novčanu naknadu. Pokušavao sam da mu objasnim da i kod nas postoje mobe, kad ljudi pomažu u poslu, jedni drugima.
Jednog tipičnog hladnog decembarskog jutra, nekih sedam ili osam godina nakon našeg useljenja, ranu ujutru zvao me šef i rekao da hitno dođem.  Objasni mi brzo šta se dešava i vidim da ne preteruje, pa se na brzinu obučem i izletim iz kuće do garaže.



A napolju zavejao sneg, temperatura ispod minus 25 stepeni. Procenim da mogu da izađem autom iz garaže bez čišćenja snega, pritisnem dugme za otvaranje garažnih vrata i krenem polako unazad da izađem iz garaže.
Sledećeg trenutka čuo sam glasno „bum” i pomalo panično izletim iz auta da vidim šta je bilo. Verovatno zbog niske temperature garažna vrata se nisu potpuno otvorila, nisam to video kroz zadnje staklo i udario sam u vrata. Na autu nije bilo vidljive šteta ali se zadnji panel na garažnim vratima potpuno iskrivio.
Pokušam ručno da otvorim vrata, ali ne ide. Žurim a ni iz garaže ne mogu da izađem. Prva pomisao je bila da pozovem Norma. Zovnem ga i on se stvori  pred garažom za jedan minut, potpuno obučen za zimu kao da je sedeo i spremno čekao da ga zovnem. Zajedno uspemo da otvorimo vrata, izađem autom, ali ljutito konstatujem da sam budala jer sam praktično uništio vrata koja se sad ne mogu zatvoriti. Norm mi samo mirno mahnu rukom pokazujući da idem svojim poslom.


Ulica u Edmintonu u jesen (L.B.)


Nisam imao izbora, uzbuna na poslu, šef čeka i ja polako krenem zavejanim ulicama. Već posle par stotina metara mislima se prebacim na problem koji mi je šef kratko opisao. Zovnem ga telefonom da mi da više detalja i tako krenu taj moj novi radni dan. Bio je to jedan on onih dana kada se događaji smenjuju takvom brzinom da se nema vremena ni osvrnuti na ono što je bilo pre pola sata.
Tek kasno posle podne, kad se već odavno smrklo, zaključili smo da je problem, koliko-toliko pod kontrolom i nas nekoliko se zaputilo kućama. Ni jednog trenutaka nisam pomislio na problem sa garažnim vratima. Tek pred samom kućom setih se šta je bilo tog jutra i to mi je izgledalo tako davno. Samo što sam počeo da razmišljam šta ću i kako ću, primetim da su garažna vrata širom otvorena. Vidim Norma unutra kako sprema alat. Pozdravi me i mahnu sa širokim osmehom, a na moje veliko iznenađenje vidim da je sve popravljeno, zadnji panel vrata zamenjen, vrata se normalno otvaraju i zatvaraju. Kao da ništa nije bilo.  
Norm mi reče da sam stigao baš na vreme, jer je sve završeno. Malo je reći da sam bio iznenađen. Priskočim da mu barem pomognem da pokupi alat. Pitam ga koliko sam mu dužan, a on samo odmahne rukom sa objašnjenjem da je neki njegov prijatelj koji mu duguje dosta usluga, imao baš takav panel za vrata pa ga nije ništa ni koštalo. Opet pitam, koliko je za njegov rad, a on samo reče da mu je trebalo pola sata da sve to završi. Mnogo ranije bi bio gotov, još jutros, ali nije stigao zbog neke druge obaveze.
Neće da čuje za bilo kakvu kompenzaciju, jednostavno reče da smo komšije, da mu je bilo zadovoljstvo da pomogne i pod izgovorom da je hladno pođe prema svojoj kući.
I jeste bilo hladno i mogu misliti koliko je njemu bilo hladno dok je menjao taj panel. U odlasku samo mahnu i dobaci da se moramo videti ovih dana da mu ispričam kako je bilo na poslu.

Uđem u kuću i žena me se vrata pita kad ću popraviti garažna vrata koja sam tako vešto jutros uništio. Kažem joj da sam već sve popravio. Nikad je nije bilo lako prevariti, samo me pogleda i reče: „Norm već sve popravio, a?" Zna me dobro i zna koliko bi mi trebalo da popravim tako nešto, a zna i Norma.
Godine su prolazile, uklopile se u jednu, a sada već skoro i u drugu deceniju, od kako smo u ovoj našoj kući. Sem je odavno porastao i sad je znatno viši od naše kuće. A Norm, iako u ozbiljnim godinama, još radi i, čini mi se, više pomaže nego ranije. I dok nas ostale stižu godine i sve češće razmišljamo o penziji, Normu vreme kao da ne može da naudi mnogo, ni fizički ni psihički. Sa vremenom je jači, brzi i izdržljiviji.
Da me je neko pitao, kad smo kupovali kuću, da opišem kakvog bih komšiju voleo da imam, čini mi se da ni izbliza ne bi znao da opišem tako dobrog komšiju kao što je moj dobri komšija Norm.
 
Luka B. Barakoz, Edmonton, Alberta, Kanada
    </div>
    <div id="magazin">
Dopadljiva so6a
Prošlo je tačno deset decenija otkako je, 1908. godine, bečki arhitekt-purist Adolf Los promovisao svoju čuvenu sintagmu „Ornament je zločin”. Njegovi sledbenici ublažili su ovaj poklič devizom: „Manje je više”, koja je suvereno vladala mišlju i svešću arhitekata više od pola stoleća. Sedamdesetih godina 20. veka, arhitekti i dizajneri su se usprotivili diktatu, prvo stidljivo, s novom devizom „Manje je dosadno”, da bi konačno potvrdili svoj stav koji je glasio: „Manje je – manje”. Kratko, jasno i logično, uz potpitanje: „Kako se toga i ranije nismo setili?”
Kako danas, na početku novog milenijuma, izgleda enterijer kuće običnog čoveka, čiji su ekstremi: s jedne strane kuća Barbare Kartlend, preplavljena lepezastim oblicima i ružičastim pudlicama po krevetima, i s druge, zastrašujuća nastrana kuća, ispunjena „erotskim dizajnom”, prikazana nedavno u Muzeju dizajna u Londonu.
Danas je u modi nova, ženstvena kuća, podatna i meka, komforna i gostoljubiva, topla ali ne sladunjava. Glavni pečat joj daje žena, što ne isključuje prisustvo muškarca, mekšeg i manje strogog nego ranije.

Ovakav dom predstavlja antitezu belom, minimalističkom ambijentu iz kojeg su proterane boje. Boje su različite, u sofisticiranim gradacijama. Često se koriste nijanse iste boje ili delikatne varijacije komplementarnih boja, kao što su boja dinje, sladoleda od pistaća ili mandarine. Kao dekoracija koristi se pravo cveće, dok su njegovi oblici i na tkaninama, zaobljenim površinama i senzualnim materijalima. Čak su i sa grubih aparata za domaćinstvo nestale oštre ivice, i oni nisu samo u crno-beloj varijanti.
U kući je danas sve meko, lako, transparentno i pomalo – seksi. Podovi su zastrti, prozori nisu ogoljeni. Električna brojila, klima uređaji, prekidači i radijatori skrivaju se iza tananih mreža i arabeski.
Zato, uživajte u svojoj kući koliko god možete, u njenim bojama ukrasima... Jer, nikad se ne zna odakle vreba neki novi – Adolf Los!
Arh. Radmila Milosavljević
www.dopisna-skola-ambijent.rs
    </div>
    <div id="vesti">
Erdogan stiže u Podgoricu da podrži turske fudbalere
PODGORICA - Predsednik Turske Redžep Taijp Erdogan prisustvovaće u Podgorici utakmici turske reprezentacije protiv Crne Gore, u kvalifikacijama za Svetsko prvenstvo, objavio je danas portal “Kafe del Montenegro” pozivajući se na turske medije, prenosi Tanjug.
Fudbalske selekcije Crne Gore i Turske igraju u utorak od 20.45 sati.
Erdogan je u avgustu boravio u zvaničnoj poseti Crnoj Gori.

Neredi u Mostaru, jedan povređeni u teškom stanju, uhapšeno šest osoba,
MOSTAR - Mostarska policija uhapsila je šest osoba zbog osnovane sumnje da su učestvovali u obračunu navijačkih grupa u tom gradu.
U jučerašnjem okršaju povređeno je više osoba, među kojima su i dva policajca, a jedan mladić je životno ugrožen.
Portparol MUP-a Hrvatsko neretvanskog kantona Ljudevit Marić izjavio je za portal Klix da je policija radila neumorno tokom noći i da se i dalje intenzivno radi kako bi taj slučaj bio rasvetljen.
„Do sada je šest osoba privedeno i nad njima se provodi kriminalistička obrada. Radimo operativno na terenu i na prepoznavanju osoba koje su izazvale incident, pa će u skladu sa zakonskim propisima biti svi procesuirani”, rekao je Marić.
U Mostrau je juče došlo do fizičkog sukoba više mlađih nepoznatih pripadnika navijačkih grupa koji su se tukli palicama i kamenjem, a intervencijom pripadnika policije sukob je prekinut, preneo je Tanjug.
Povređeno je više osoba, a 19-godišnji E.P. je zadobio povrede opasne po život.
Navodno je do sukoba navijača Veleža i Zrinjskog došlo zbog ispisanih grafita.

U požaru u kovid bolnici u Bugarskoj nastradala tri pacijenta
SOFIJA - Trojica muškaraca nastradala su u požaru koji je izbio u bolnici u južnom bugarskom gradu Slivenu, na odeljenju za pacijente obolele od korona virusa, saopštili su danas zvaničnici.
Požar, koji je brzo ugašen, izbio je oko pola sata posle ponoći po lokalnom vremenu i zahvatio je jednu prostoriju, prenosi agencija Rojters.
Šest pacijenata koji su se našli u susednim sobama premešteni su na druga odeljenja bolnice, rekao je načelnik regionalnog odeljenja protivpožarne bezbednosti Vladimir Demirev.
U saopštenju Ministarstva zdravlja navodi se da su vatrogasci pronašli dva muškarca mrtva, a da je treći pacijent, koji je zadobio teške opekotine, prevezen u drugu bolnicu, gde je kasnije preminuo.
Dodaje se da se uzrok požara istražuje, ali je najverovatniji uzrok požara, cigareta koju je zapalio pacijent, prenosi Tanjug.
Više od 8.000 pacijenata zaraženih korona viruom, uključujući 700 onoh koji se nalaze u jedinicama intenzivne nege, leči se u bugarskim bolnicama, dok se u ovoj balkanskoj zemlji održavaju treći parlamentarni izbori ove godine, navodi britanska agencija.

Ko je oprao 20 miliona evra, Rezard Tači pomenuo Mila Đukanovića
PODGORICA - Nekadašnji albanski naftni tajkun, Rezart Tači, pomenuo je crnogorskog predsednika Mila Đukanovića u slučaju sumnjivih milionskih isplata, o kojima italijanska i albanska policija vode istragu.
Tači se, kako javlja RTCG pozivajući se na albanske medije, udružio sa grupom italijanskih državljana radi transfera oko 20 miliona evra na račune albanskih banaka, kako policija u Italiji ne bi blokirala taj novac.
Za operacije međunarodnih isplata novca, prema transkrpitima Tačijevih prisluškivanih razgovora, albanski biznismen intervenisao je kod Đukanovića.
Za RTCG, povodom pisanja albanskih i italijanskih medija, i pominjanja imena Đukanovića, komentar su dali iz kabineta potpredsednika Vlade Crne Gore Dritana Abazovića.
„Sektor bezbednosti postupaće po zakonu i preduzeće sve neophodne radnje u pravcu istrage. U radu bezbednosnih službi, nema selektivnosti i prema svakom građaninu postupa se na isti način. Bitno je napomenuti da Finansijsko-obaveštajna jedinica u sastavu MUP-a već radi na mnogim slučajevima visoke korupcije i finansijskog kriminaliteta, kao i Nacionalni savet za borbu protiv korupcije na visokom nivou. Za nas nema nedodirljivih. Naš cilj je veća distribucija pravde. Nadamo se i da će Tužilaštvo slediti primer i reagovati proaktivno”, poručili su iz kabineta Abazovića.
Ova afera pranja novca danima je jedna od vodećih tema u albanskim medijima.
„Rezart Tači intervenisao je kod predsednika Crne Gore Mila Đukanovića. Kod njega je intervenisao za transfer iz „predsednikove banke”, koja bi takođe dobijala sopstveni iznos novca kada se transfer završi”, preneli su albanski portali „dosja.al”, kao i „cna.al”.
Ti portali donose transkripte prisluškivanih razgovora Tačija, gde se vidi da on pominje crnogorskog predsednika u kontekstu intervencije za obavljanje međunarodnih novčanih isplata, navodi RTCG, prenosi Tanjug.
 
Kabinet Đukanovića: Još jedna u kontinuitetu obmana
PODGORICA - Iz kabineta predsednika Crne Gore reagovali su na pisanje Portala RTCG, a u vezi sa objavom u albanskim medijima o transkriptima razgovora nekadašnjeg albanskog naftnog tajkuna Rezarta Tačija, koji pominje crnogorskog predsednika Mila Đukanovića.
Kako su kazali, u pitanju je još jedna u kontinuitetu obmana.
„Još jedna u kontinuitetu laži i obmana kojima se već decenijama uzaludno pokušava diskreditovati predsjednik Đukanović. Samo što je ovoga puta u Crnoj Gori za lansiranje iskorišćen portal Javnog servisa. I ova će, što se Predsjednika tiče, završiti na smetlištu politike i novinarstva, kao i sve ranije. Za neke je to ovjereno i sudskim epilogom. Ostaje da se vidi ko je nalogodavac ove najnovije, i za koju apanažu. Ili su se, kao mnogo puta, i za ovu našli domaći volonteri”, navodi se u reagovanju, prenosi Tanjug.
RTCG podseća da su pojedini albanski portali objavili su transkripte prisluškivanih razgovora Rezarta Tačija, gde se vidi da on pominje crnogorskog predsednika u kontekstu intervencije za obavljanje međunarodnih novčanih isplata.

Prevoz na koji se čekalo skoro ceo vek
Kada je čuveni Duško Radović pre više od tri decenije prokomentarisao: „Kad će taj metro? Mnogi Beograđani su već odavno pod zemljom i čekaju”, teško da je iko mogao da zamisli da će se od tada, čekajući metro, promeniti tri države čiji je Beograd bio glavni grad.
Prve ideje o metrou pojavile su se krajem tridesetih godina 20. veka, kada su kao trase predloženi pravci od današnjeg Bulevara kralja Aleksandra do Zemuna, od Kalemegdana do Autokomande i od Topčidera do Železničke stanice Dunav. Poremetio ih je Drugi svetski rat, posle kojeg je usledio oporavak saobraćajne infrastrukture.
Pedesetih godina prošlog veka metro ponovo dolazi na dnevni red – predloženo je da prvi pravac bude Kalemegdan–Čubura. Na tome se i stalo.
Jedna studija urađena je i krajem šezdesetih, kada su osmišljene tri linije ukupne dužine 33 kilometra kojima bi metro-vezu dobili Zemun, Novi Beograd, Zvezdara, centar grada, Čubura, Banjica, Čukarica, Palilula, kasnije i Braća Jerković i naselja na levoj obali Dunava.
Projektu metroa mnogo ozbiljnije se pristupa tek u vreme gradonačelnika Branka Pešića, koje je za infrastrukturne projekte bilo zlatno doba prestonice. Početkom sedamdesetih osniva se Sektor za metro, na čije čelo je postavljen čuveni arhitekta-urbanista Branislav Jovin. Njegov tim uradio je Generalno urbanističko rešenje: pet linija 72 kilometra na užem podružju grada „distributivnog” metroa (račvanje linija na obodu centralne zone) sa 84 metro-stanice i četiri linije „regionalnog” metroa (48 kilometara na širem području grada). Broj linija i broj stanica definisan je na osnovu projektnog uslova: srednje vreme putovanja „od vrata do vrata” – 30 minuta za 80 odsto stanovnika dvomilionskog Beograda. Između 1978. i 1982. urađena su idejna građevinsko-arhitektonska i elektromašinska rešenja prve etape metroa – 14,6 kilometra metro-linija; idejno rešenje drumsko-šinskog metro-mosta na poziciji Nemanjine ulice; idejni projekti 18 metro-stanica... Prva linija trebalo je da Zemun i Novi Beograd preko Terazijske terase poveže s Vukovim spomenikom, a kasnije i s Malim Mokrim Lugom. Zemun i Terazijska terasa trebalo je da budu povezani već osamdesetih. Kada su završeni projekti, raspisan je samodoprinos u kojem je sakupljeno 200 miliona dolara. Beč je, recimo, 1967. počeo izgradnju prve linije sa 100 miliona dolara u Fondu za metro.
Međutim, 1982. godine Sektor za metro je suspendovan. Prestonica prelazi u „Tramvaj za 21. vek”, to jest proširuje se tramvajska mreža.
Priča o metrou opet je zaživela tek 1997. u doba gradonačelnikovanja Zorana Đinđića. Beogradske vlasti tih godina ubrzano su se smenjivale, ali nije se odustajalo od ideje – izgraditi liniju od Zemuna i Novog Beograda ka Vukovom spomeniku.
U prvoj dekadi 21. veka demokrate su ponovo preuzele prestonicu s idejom da grade takozvani laki metro, kao jeftinije rešenje koje bi iskoristilo postojeću železničku infrastrukturu.
Nacionalni savet za infrastrukturu 2008. proglasio je prvu etapu metro-sistema za razvojni projekat Srbije. Ali odluka o tipu metroa ponovo se menja tako da zacrta kombinaciju lakog i teškog metroa, to jest nadzemne i podzemne železnice. Trasa ostaje ista.
U vreme mandata gradonačelnika Beograda Dragana Đilasa usvojena je studija prema kojoj je metro, kao nezavisni šinski sistem, a ne kao „moderan tramvaj”, najpre trebalo da poveže Ustaničku i Aleksandra Dubčeka u Zemunu i da prva faza radova bude završena 2018.
Međutim, u jesen 2013. uz podršku SPS-a, dojučerašnjeg saveznika Đilasovih demokrata, SNS ga smenjuje, što se odrazilo i na projekat metroa. U proleće 2014. na čelo grada dolazi Siniša Mali i najavljuje početak gradnje do 2016. To se nije desilo, a u septembru iste godine Mali je za naš list istakao da će prve mašine na gradilištu metroa začuti – do kraja 2018. Samo nekoliko meseci kasnije rok za početak radova pomera se na kraj 2019, a ubrzo i na početak 2020. Kao razlog za ovo licitiranje bivši gradonačelnik je navodio da su prvobitne prognoze davane na osnovu „neodgovarajućih podataka iz vremena prethodne vlasti”.
U međuvremenu, Aleksandar Vučić, tada kao premijer, u jesen 2016. obznanjuje da bi prva linija metroa trebalo da poveže pravac Makiško polje – Karaburma, a da bi druga linija trebalo da postane ona koja je decenijama bila viđena kao prva, pravac Zemun–Ustanička. To je bio totalni obrt jer je posle četiri decenije napuštena ideja o trasi prve linije koja bi prešla Savu. Ubrzo je postalo jasno da će prva sigurno povezati Makiš i Mirijevo, a druga Zemun i Mirijevo, da će se seći ne na Trgu republike, kako je to decenijama bilo predviđeno, već na novom Savskom trgu. U leto 2017. grad predstavlja Saobraćajni master plan i tvrdi da će se prvi putnici metroom voziti za tri-četiri godine od početka gradnje, okvirno 2023.
Nesuđeni otac beogradskog metroa Jovin bio je izričito protiv i takvog pristupa planiranja i sve do smrti 2018. nije odstupio od svoje vizije nezavisnog šinskog sistema: predvideo je metro za grad do dva miliona stanovnika, a njegovu gradnju planirao iz centra u prvoj fazi, dodajući nove linije ka periferiji.
Prvi delovi tunela već probijeni
Metro kroz Beograd tek treba da protutnji, ali zavarava utisak da na terenu nije učinjeno baš ništa u pogledu toga. Ispod perona na železničkoj stanici Prokop poprečno je probijeno po 100 metara za tunele budućeg metroa. I na stanici Vukov spomenik već je urađena veza za metro. Ona je godinama prekrivena ogromnim vajarskim platnom.
    </div>
    <div id="kultura">
Dobila sam podršku Pekinga za svoje ideje
Jedna od prvih i najvećih žrtava pandemije kovida 19 jeste kultura. Virus je oterao publiku s mnogih kulturnih događaja i manifestacija, što je naša sagovornica, direktorka Beogradskog festivala igre Aja Jung, najbolje osetila na svojoj koži. Već dve godine zaredom suočava se s velikim problemima da održi festival koji već 19 godina povezuje Srbiju sa svetom, dovodeći u Beograd najznačajnije baletske i trupe savremene igre. Upravo ovih dana stiglo joj je i veliko priznanje iz sveta – u okviru kineske globalne inicijative „Pojas i put”, poznatije kao „Put svile”, izabrana je za predsedavajuću u sferi kulture i umetnosti za naredne tri godine.
Nedavno ste bili u Milanu i posetili ste Balet Milanske skale. Kako izgleda nakon strašnih udara pandemije i rigoroznih mera u Lombardiji?
Balet Milanske skale gledali smo 2008. na Beogradskom festivalu igre. Nastupili su pred prepunom salom Sava centra s komadom „Mediteranea” Maura Bigoncetija. Tako je ceo region, u najširem smislu reči, upisao prvo gostovanje jedne od najstarijih opersko-baletskih kuća Starog kontinenta. Intendant teatra bio je slavni dirigent Rikardo Muti. Sećam se da su pregovori trajali nekoliko godina, na kraju smo dobili premijeru, zbog koje su jednim avionom u Beograd doputovali igrači i tehničari, a drugim, o svom trošku, abonenti Skale. Danas je teatar poveren Dominiku Majeru, intendantu koji je stigao sa dugogodišnjim iskustvom vođenja Pariske opere i Bečke opere. Premijeru baleta „Don Kihot” u verziji Rudolfa Nurejeva postavio je u Milanu nedavni gost Beograda, baletska zvezda Hulio Boka. Bilo je predivno videti punu salu i čuti gromoglasne aplauze, nakon mnogo vremena. Predstave se i dalje gledaju pod maskama i svima su potrebni zeleni sertifikati, to jest kodovi za ulazak u teatar. Ipak, sve se zaboravi već s prvim otvaranjem zavese i izlaskom prelepe Nikolete Mani na scenu.
Aktivni ste na međunarodnom planu, a nedavno je stiglo i priznanje iz Kine – postali ste predsedavajuća inicijative „Pojas i put”, zadužena za kulturu i umetnost. Velika je čast za Srbiju da vodi ovaj komitet Unije 16+1 u narednom periodu.
U okviru delegacije Ministarstva kulture Srbije 2016. sam otišla u Peking. Tada je formirana Unija 16+1 za kulturu i umetnost. Beogradski festival igre i Nacionalna fondacija za igru, dve organizacije koje predvodim, pozvane su da budu među osnivačima. Potpisan je glavni akt i tražili smo načine da oživimo saradnju. Odmah po povratku pozvala sam pedagoge čuvene Baletske akademije iz Pekinga da dođu i predaju u Srbiji. Ponudili smo im jednogodišnje ugovore. Tako su u Beograd stigli baletski stručnjaci koje mi nemamo, a u Peking su, na moju preporuku, otišli pedagozi i koreografi savremene igre. Kasnije su usledili kongresi u Šangaju i Pekingu, zajednički gala koncerti u Beogradu povodom susreta gradonačelnika 16+1, kao i veliki kongres koji je 2019. godine organizovan u okviru Beogradskog festivala igre. Tokom 2020. i 2021. godine preselili smo se na virtuelne platforme. Susreti su postali iscrpljujući, u formi monologa o pandemijskim problemima i iskustvima. U jednom trenutku sam se pobunila jer nisam razumela svrhu naših izlaganja. Uostalom, i u Beogradu sam insistirala na programima, a ne na opravdanjima. Usledio je poziv. Na jednoj od poslednjih onlajn sesija kineske kolege su me predložile za predsedavajuću. Iako sam naslućivala da se nalazim u užem izboru, bilo je lepo čuti zvanično obrazloženje za poziciju Beograda u ovoj organizaciji i podršku iz Pekinga za moje ideje.
Da li ste dobili i podršku država regiona?
Politika je ozbiljan faktor koji ume da zaslepi čak i kada razgovaramo o baletu ili edukaciji u oblasti umetničkih profesija. Zato su pojedini predstavnici iz regiona ostali uzdržani tokom glasanja. Jasno je ipak svima da Beogradski festival igre baca bleštavo svetlo iz ove naše male avlije. Trebalo bi sada zasukati rukave i bez tradicionalnog naricanja, svojstvenog nama i komšijama, prionuti na posao. Cilj je da Unija 16+1, u delu koji se bavi umetnošću, a ponajviše igrom, bude vidljivija. Za početak najavljujem veb-sajt koji će na jednom mestu prikazati aktivnosti organizacija koje čine članstvo iz 17 zemalja.
U poslednje četiri godine ste odbornica u Skupštini Beograda, ali ste poznati po tome da imate svoje mišljenje i da se ne ustežete da ga iznesete. Recimo, niste se složili s promenom naziva nekih ulica, kao ni u nekim drugim prilikama.
Smatram da je Sarajevska ulica važna za Beograd jer je Beograd veliki i kosmopolitski grad. Verujem da staro jezgro mora da čuva svoje toponime, poput Ulice Strahinjića Bana. S druge strane, Beograd raste i širi se. Postoje ulice koje čekaju svoje ime i kuće koje čekaju svoju adresu. Svakako, ni tu se ne treba zaletati, već temeljno promisliti predloge. Nakon poslednjih beogradskih izbora među odbornicima su se našle brojne nestranačke ličnosti. Neki su poziv shvatili kao usputnu stanicu, ubrzo zahtevajući unapred zamišljene funkcije. Ja nisam imala nikakvu želju. Bilo mi je dovoljno što me je predsednik pozvao i otvorio ozbiljan prostor za drugačija mišljenja i stavove. Ostala sam do kraja četvorogodišnjeg mandata, smatrajući to elementarnim vaspitanjem i lojalnošću onom ko mi je ukazao poverenje. Nisam se mešala u teme kojima ne vladam, ali nisam umela ni da ćutim kada su u pitanju odluke iz kulture i zaštite svega što predstavlja istoriju i autentičnost grada.
I sami ste izloženi kritikama, zamerano vam je što ste „kupili” kartu za metro, govorili su da je to fatamorgana. Mnogi nisu verovali da je to moguće, ali sada, međutim, počinje izgradnja ovog najznačajnijeg projekta u istoriji Beograda.
U slavu balkanskog mazohizma i destrukcije metro je, umesto rešenja za nesnosnu gužvu i beskrajno traženje parkinga, u jednom delu ovdašnje javnosti prerastao u metaforu pogrešnog i nemogućeg. Metro imaju svi veći evropski gradovi, pa ne razumem zašto bi Beograd bio izuzetak. Iako smo u decenijskom kašnjenju, to ne znači da neke stvari nikada ne treba da nam se dese. Sputavajući svoju urođenu dorćolsku odvažnost, uvek saslušam kritike i sugestije, uz preduslov da su dobronamerne i stručne. Verujem da je mišljenje profesionalaca i stručnjaka u svakom poslu najvažnije. Međutim, ovde je samo u jednim novinama moje ime pomenuto 137 puta u vezi s metroom. Držanje karte koja je trebalo da označi početak projekta s francuskim partnerima iznedrilo je na stotine vickastih komentara i u drugim medijima. Zarad tiraža ili lajka na mrežama, nadmetali su se neznani junaci čija je kritika zastajala na prizemnim pošalicama. Nažalost, svi znamo da se i najbolji kafanski vicevi izližu ponavljanjem.
Kako ocenjujete stanje u kulturi posle četiri godine? Grade se muzeji grada Beograda i Nikole Tesle, zgrada Filharmonije...
Izuzetno je važno to što su nakon dugih radova otvoreni važni muzeji. Grade se novi prostori, ulaže se u opremu, govori o investicijama koje mogu trajno da unaprede umetničku ponudu... Nikada nije bilo toliko projekata i planova, ali ne zaboravite da publika uvek govori o izložbi, umetniku, predstavi, a gotovo nikada o konzervatorskim uslovima, hidrauličnom liftu za dizanje scenografije ili udobnom sedištu. Za rezultate u kulturi i njihovu konkurentnost na svetskom tržištu odgovorni su oni koji vode institucije. Činjenica je da među glasnogovornicima i direktorima važnih ustanova i manifestacija ima onih koji su tu bili i pre par ili više decenija. Takođe možemo da primetimo, ali ne uvek i da prihvatimo, ponekog izuzetnog menadžera i važne pomake. Dok se uspeh ne bude merio prodatim ulaznicama, nego slavskim čestitkama, nećemo imati sasvim jasnu sliku neuspeha.
Tendencije u Evropi povezane su s približavanjem kulture mladim generacijama?
Prelazak iz prošlosti u sadašnjost takođe bi trebalo da uključi mlade ljude ili one koji imaju radne kapacitete i želju za rizikom. Bez tih rezova ne vrede nam prostori. Ako Balet Milanske skale može da izađe na ulicu i nastupa na 17 lokacija u svom gradu, ako se izložbe slavnih slikara danas priređuju sa zadatkom da dizajnom, animacijama i kodovima privuku najmlađe, ako se vođenje kroz muzeje odigrava na vašem telefonu, onda zaista ne znam u kom smo se mi to vremenu zaglavili. Drago mi je da se ovih dana u Beogradu gledaju radovi Igora Vuka Torbice. U slavu talenta, ali i u cilju surovog podsećanja da mi takve hrabre i drugačije autore nismo spremni da podržimo onda kada je potrebno, jer brižljivo negujemo i zalivamo prosek. Primera je, nažalost, mnogo.
Tri trupe nam je kovid 19 zauvek ugasio
Beogradski festival igre, koji s velikim entuzijazmom vodite već skoro dve decenije, među retkima je u Evropi koji nije otkazan zbog pandemije, ali niste imali nijedan slučaj zaražavanja. Da li biste mogli da opstanete da nemate podršku velikih kompanija?
Beogradski festival igre je priča koja je odavno prevazišla zamisli svojih inicijatora. Međutim, bez strasti, hrabrosti i sulude posvećenosti, ne bi ga bilo. Tako je, verujem, u svakom poslu. Na samom početku ove strašne pandemije, kada su zamandaljeni svi teatri u svetu i prizemljeni svi avioni, donela sam odluku da nećemo otkazivati predstave. Zbog naše publike odlagali smo neke naslove i po pet-šest puta, ali smo ipak uspeli da ih izvedemo. Dve stresne godine zaokružićemo nastupom Drezden–Frankfurt trupe u decembru i onda možemo da kažemo da smo u potpunosti ispunili obećanja prema našoj publici, osim u slučaju tri trupe koje je kovid 19 zauvek ugasio. Iz Evrope, Amerike, Izraela, sa Kube i iz daleke Indije doveli smo sjajne umetnike. Nažalost, kapacitet sala je bio ograničen, pa smo u želji da publika ipak vidi nastupe nalazili nove kanale komunikacije i, zahvaljujući RTS-u, snimali i emitovali pojedine komade. Pomeranja, nemogućnost regularne prodaje ulaznica i odustajanje dela sponzora, doneli su ogromne finansijske gubitke. Zahvalni smo kompanijama koje nas tokom ove dve godine nisu napustile. Nadam se i želim da verujem da će 19. Beogradski festival igre izgledati baš ovako kako je početkom oktobra najavljen i da nećemo morati ovoliko da se borimo za svaki program. Uspeh je evidentan, ali ni umor nije zanemarljiv.
    </div>
    <div id="ekonomija">
Krše javne nabavke i dobijaju ogromne subvencije
„Putevi Srbije”, „Elektroprivreda Srbije” i „Infrastruktura železnica” su načinili nepravilnosti u sprovođenju tendera i napravili štetu od 125,61 milijardu dinara ili oko milijardu evra. Neispravnost u sprovođenju javnih nabavki koje su uočene kod ova tri javna preduzeća predstavljaju oko 97 odsto utvrđenih nezakonitosti u svim javnim nabavkama, navela je Državna revizorska institucija (DRI) u izveštaju o poslovanju za 2020. godinu.
„Putevi Srbije”, nisu sproveli postupke javnih nabavki, a da pri tom nisu postojali razlozi za izuzeće od primene Zakona o javnim nabavkama. „Elektroprivreda Srbije” donela je odluke o dodeli ugovora i zaključila sporazume o javnim nabavkama, sa ponuđačima čije ponude su sadržale bitan nedostatak, zbog koga su iste morale biti odbijene kao neprihvatljive. Ovo preduzeće je kako napominju u DRI menjalo elemente ugovora pri čemu za navedene izmene nisu bili ispunjeni uslovi. „Infrastruktura železnice Srbije” u postupku revizije nije dokumentovalo da su procenjene vrednosti javnih nabavki, zasnovane na sprovedenom ispitivanju, istraživanju tržišta koje uključuje proveru cene, kvaliteta, perioda garancije, održavanja i slično, kao i provere da je procenjena vrednost validna u vreme pokretanja postupka javne nabavke.
Od Uprave za javne nabavke Ministarstva finansija nismo dobili odgovor da li su i kako kontrolisali raspisivanje i sprovođenje nabavki u pomenutim preduzećima.
Nemanja Nenadić, programski direktor Transparentnosti, objašnjava da se u izveštaju državnog revizora o poslovanju „Puteva Srbije” za 2018. i 2019. navodi da je ovo preduzeće bez tendera nabavilo dobra, usluge i radove (na održavanju i zaštiti puteva, kao i održavanju instalacija) u iznosu od 51,3 milijarde dinara, a da nisu postojali razlozi za izuzeće od primene Zakona o javnim nabavkama. To je prema njegovim rečima najdrastičniji i najveći pojedinačni vid nepravilnosti. Nenadić naglašava da od kada DRI kontroliše poslovanje „Putevi Srbije”, uvek se ponavlja ista neispravnost – nabavka bez tenderske procedure.
– Revizori dolaze naknadno, gledaju podatke koji se odnose na prethodnu godinu i tu više ne postoji mogućnost da se bilo kakva šteta spreči, već samo da se utvrdi da je ona nastala. Zato je ključno da funkcionišu mehanizmi kontrole pre nego što dođe revizor. Svako javno preduzeće mora da ima interne revizije i kontrolne mehanizme koji bi trebalo da obezbede da se ovako nešto ne dešava. Zapanjujuće je da se tako očigledne povrede zakona događaju, a da to niko nije unutar same firme sprečio ili makar prijavio. Trebalo bi da se vidi da li postoji odgovornost ne samo menadžmenta nego i Nadzornog odbora. Ono što je posebno zanimljivo jeste da su nabavke „Puteva Srbije”, „Infrastrukture železnica” i EPS-a nelegalne, zato što su vršioci dužnosti direktora u nezakonitom statusu. Svima je istekao mandat i ugovore koje potpisuju su ništavi – objašnjava Nenadić.
Sa druge strane, dok se ova preduzeća nedomaćinski ponašaju kada je reč o nabavci robe i usluga, država neka od njih obilato subvencioniše. „Putevi Srbije” su 2019. dobili subvencije u iznosu od 18 milijardi dinara, a godinu su završili sa gubitkom od 16,85 milijardi. Prošle godine su finansirani sa 26,4 milijarde dinara, pa su zahvaljujući državnoj pomoći 2020. završili sa profitom od 5,14 milijardi.
Iz Fiskalnog saveta u oceni oktobarskog rebalansa budžeta za 2021. navode da subvencije za drumski saobraćaj snažno rastu (skok od gotovo 40 odsto u odnosu na aprilski limit), a ova pozicija i dalje ostaje nedovoljno dobro objašnjena. Subvencije u oblasti saobraćaja rastu za 11 milijardi dinara – prirast sa 31 milijarde iz aprila na 42 milijarde iz oktobra. Reč je o novcu koji se prebacuju „Putevima” i „Koridorima Srbije” kako bi se nadomestio nedostatak izvornih prihoda ovih preduzeća za obavljanje zakonskih nadležnosti.
– Tokom proteklih nekoliko godina iz resornog ministarstva građevinarstva, saobraćaja i infrastrukture više puta je ukazivano na potrebu za ubrzanjem reformi u putarskim preduzećima, jer su u njihovom poslovanju evidentirane neefikasnosti (između ostalog i u tenderskim procedurama i zastarelim ugovorima o održavanju) koje ukupne troškove ovih preduzeća uvećavaju preko realnih potreba. Imajući u vidu da se deo njihovog poslovanja direktno pomaže novcem poreskih obveznika, smatramo da bi budžetska dokumentacija morala jasnije da to razloži i opiše – napominju iz Fiskalnog saveta.
Budžetom za 2022. predviđene su subvencije za drumski saobraćaj („Putevi” i „Koridori Srbije”) u iznosu 19,7 milijardi dinara, a za železnički saobraćaj 17,7 milijardi. Podsticaji za sva četiri železnička preduzeća ove godine iznose 17 milijardi dinara i uvećani su u odnosu na originalni budžet za oko tri milijarde.
Uprkos subvencijama od 14 milijardi dinara železnička preduzeća ostvarila su ukupan negativan rezultat od skoro pet milijardi u 2019. Ta situacija je zbog pandemije pogoršana u 2020. kada su sva četiri železnička preduzeća ostvarila gubitak od oko 5,5 milijardi. Sudeći po iznosu subvencija, ne očekuje se da će i ovu godinu bolje završiti.
„Elektroprivreda Srbije” sa druge strane ne dobija dotacije i ona je 2020. prema podacima APR-a bila najprofitabilnija kompanija u Srbiji. EPS je zaradio 12,88 milijardi dinara. Dobit je bila čak tri i po puta veća nego prethodne godine.
Država ne subvencioniše ovo javno preduzeće ali garantuje za njihove kredite.
Nenadić kaže da situacija u kojoj javna preduzeća sa jedne strane dobijaju subvencije, a sa druge nezakonito troše novac i sprovode nabavke čini problem vidljivijim.
– To da li će preduzeće dobijati subvencije zavisi od mnogo faktora. Čak i preduzeća koja ne dobijaju sredstva iz budžeta imaju pomoć od države na posredne načine kroz davanja garancija za kredit za koji se često zna da ga neće nikada vratiti, nego da će biti plaćen iz budžeta. Imamo situaciju da su firme profitabilne, a posluju neracionalno. Profitabilne su jer imaju neku vrstu monopola. Svakako da bi subvencije mogle biti manje kada bi se ovim preduzećima upravljalo domaćinski – zaključuje Nenadić.

Šta donose izmene Zakona o poljoprivredi
Omogućavanje avansnog plaćanja i ubrzanje odobravanja podsticaja za IPARD korisnike, uvođenje softverskog rešenja e-agrar i uspostavljanje sistema za kontrolu plaćanja u poljoprivredi i ruralnom razvoju u skladu sa propisima Evropske unije, neke su od ključnih izmena predviđenih izmenama i dopunama Zakona o poljoprivredi i ruralnom razvoju koje je usvojila Vlada Srbije.
Kako je nedavno saopštilo Ministarstvo poljoprivrede, na ovaj način biće omogućena isplata avansa kao dozvoljenog troška i to do 50 procenata javne pomoći od odobrene vrednost podsticaja za IPARD korisnike.
„Time će se korisnicima evropskih fondova za poljoprivredu obezbediti znatan deo finansijskih sredstava za realizaciju planirane investicije, dok će avansno plaćanje uticati na poboljšanje korišćenja EU finansijskog doprinosa i smanjenje rizika od povraćaja sredstava Evropskoj uniji. Avans podleže bankarskoj garanciji ili ekvivalentnoj garanciji koja odgovara do 110 odsto odobrenog avansnog iznosa”, navode iz Ministarstva poljoprivrede.
Naglašavaju da je zbog potrebe da se smanji vreme obrade zahteva predložena obavezna dokumentacija prilikom podnošenja zahteva za IPARD podsticaje. Ukoliko zahtev sadrži formalni nedostatak koji sprečava postupanje po njemu on može biti dopunjen u roku koji ne može biti kraći od osam dana niti duži od 20. Izmenom propisa definiše se i softversko rešenje e-agrar i uspostavlja registar poljoprivrednih gazdinstava kao jedinstvena, elektronska i centralizovana evidencija. Uvode se samo elektronski postupci u vezi sa registrom poljoprivrednih gazdinstava – postupak upisa u registar, obnove registracije, promene upisanih podataka i brisanja iz te evidencije.
Još jedna od novina je i uspostavljanje IACS sistema za kontrolu plaćanja u poljoprivredi i ruralnom razvoju, a Uprava za agrarna plaćanja je nadležna za njegovo uspostavljanje. Takođe, precizirane su odredbe koje se odnose na LPIS (Sistem za identifikaciju zemljišnih parcela), kao jedne od komponenti IACS, i to u smislu poslova i ovlašćenja za donošenje podzakonskih akata.
Nadležni naglašavaju da se uvođenjem elemenata IACS sistema za kontrolu plaćanja u poljoprivredi, Srbija usklađuje sa propisima Evropske unije. Ovo je sistem kontrole koji koriste sve države članice prilikom sprovođenja zajedničke poljoprivredne politike. Obuhvata kontrolu plaćanja za sve mere direktnih plaćanja, kao i agroekološke klimatske mere i mere organske proizvodnje.
Kako je pojašnjeno, navedeni sistemi uvode se s odloženom primenom: e-agrar od 1. jula 2022. godine, LPIS od 1. januara 2025. i IACS od 1. januara 2027.
Ministar poljoprivrede Branislav Nedimović povodom predloženih izmena izjavio je da je cilj digitalizacije da poljoprivrednici mogu da podnose zahtev elektronski i prate ceo proces, što će ubrzati obradu zahteva i omogućiti otvorenost procesa. On je naglasio da srpska poljoprivreda u ovoj godini beleži dobre rezultate što se tiče izvoza.
„Ove godine ćemo sigurno premašiti izvoz od pet milijardi dolara, što je nešto o čemu smo mogli da sanjamo pre deset godina kada je bio dve milijarde. Do sada smo imali dva velika projekta kroz IPARD, jedan za meru tri i za meru sedam, i kroz njih smo najviše novca plasirali. Slede nam objave, jer moramo brzo da obavljamo proces”, naveo je on i podsetio da se IPARD dva završava, a da od juna naredne godine ulazimo u IPARD tri i tako demantovao glasine da neće biti više poziva za finansiranje.

Momirović: Gradimo i projektujemo više od 1.200 km autoputeva
Ministar građevinarstva, saobraćaja i infrastrukture Tomislav Momirović izjavio je danas da Srbija trenutno gradi i projektuje više od 1.200 kilometara autoputeva, što je, kako kaže, više nego što rade sve zemlje u regionu zajedno.
U emisiji „Lica nacije” Radio televizije Pančevo, Momirović je istakao da je Srbija pre svega orijentisana na investicije u stratešku infrastrukturu, kao što su autoputevi, brze saobraćajnice, brze pruge, luke, aerodromi, preneo je Tanjug.
Govoreći o komercijalnom ugovoru o projektovanju i izvođenju radova na izgradnji pristupne saobraćajnice Gornji Milanovac - petlja Takovo i Okvirnom sporazumu o relizaciji projekata izgradnje obilaznica oko Požege, Užica, Loznice i tunela ispod prevoja Kadinjača koji je u petak potpisan sa predstavnicima kineske kompanije „Power construction corporation of China”, Momirović je rekao da je to jedan atipičan projekat u odnosu na ostale.
Objasnio je da je atipičan jer se, kako kaže, ne može infrastruktura zemlje bazirati samo na investicijama u velike infrastrukturne projekte, dodajući da država danas investira ogroman broj regionalnih, državnih i lokalnih puteva.
„Uvećao se broj automobila, kamiona, kako ekonomija raste broj kamiona na putevima je još veći. Nama danas, na primer u Užicu, prolazi svaki dan pored dve osnovne škole ogroman broj kamiona. U Gornjem Milanovcu, koji ima jako razvijenu industriju i jako veliki broj fabrika, kroz centar grada prolaze kamioni. Mi to ne možemo da tolerišemo više. Iz saobraćajnog ugla gledano, a i iz ekološkog ugla. Naročito u Užicu koje ima možda i najgoru situaciju sa aerozagađenjima”, rekao je Momirović.
Istakao je da su zbog toga ugovori potpisani u petak sa Kinezima važni.
„Ovim ugovorom i sporazumom nije predviđena izgradnja autoputeva, ali za te gradove to je važnije od autoputeva”, rekao je Momirović.
Naveo je da samo tako država može da tim gradovima obezbedi komfor u saobraćaju, i da imaju rešeno ekološko pitanje u vezi sa aerozagađenjem.
Momirović je istakao da Užice nije imalo kapitalnu investiciju u prethodnih 30 godina i dodao da smatra da investicije u infrastrukturu ne treba niko da kritikuje, jer su one, kako navodi, čiste, prvoklasne, velike i direktna posledica politike predsednika Srbije Aleksandra Vučića.
Govoreći o brzim prugama, Momirović je kazao da i tu radovi napreduje, kao i da je jedan brzi voz već stigao u Srbiju, a da se očekuju još dva.
„To su najbolji vozovi na svetu u svojoj kategoriji. Pruga koju smo mi praktično izgradili je bolja i kvalitetnija od većine pruga u Švajcarskoj. Mi smo sad u samoj završnici građevinskih radova. Dva najveća grada u Srbiji, Beograd i Novi Sad, biće povezana najbržom prugom u istočnoj Evropi”, rekao je Momirović.
Govoreći o legalizaciji objekata, ministar je zamolio građane da legalizuju svoje objekte i poručio da neće biti toleranicije za bahate investitore.
„Ovaj proces podrazumeva više miliona ljudi i njihove objekte koji treba da budu uvedeni u pravni okvir koji je legalan. To nije jednostavno pitanje i molim ljude da ne čekaju. Naš cilj je da do 2023. godine završimo sa tim pitanjem, jer smo praktično 25 godina u procesu legalizacije. Nećemo tolerisati bahate investitore”, rekao je Momirović.
Kada je reč o poziciji Srbije u regionu, Momirović je istakao da Srbija danas ima poziciju glavnog partnera na Balkanu svim svetskim silama SAD-u, EU, Rusiji, Turskoj, Kini i velikom broju manjih regionalnih lidera.
    </div>
    <div id="vesti">
Video-link smanjuje troškove suđenja i rizike od zaraze
U Srbiji se godišnje troši dva miliona evra na prevoz pritvorenika iz zatvora u sudove, a uvođenje opreme za suđenja na daljinu koštalo bi od dva i po do tri miliona evra.
Ovaj podatak izneo je direktor Pravosudne akademije Nenad Vujić na regionalnoj konferenciji „Video-link i druga tehnička sredstva kao način preduzimanja procesne radnje u kaznenom postupku”, koja je održana u Institutu za kriminološka i sociološka istraživanja, u zajedničkoj organizaciji sa Srpskim udruženjem za krivičnopravnu teoriju i praksu i uz pomoć misije Oebsa u Srbiji.
Kamere, mikrofoni i računari, sa kvalitetnim zvukom i dobrom internet vezom, omogućili bi da se suđenja odvijaju uz znatno manje fizičkih kontakata između sudija, tužilaca, advokata, okrivljenih, svedoka, veštaka, zatvorskih i sudskih stražara. Uz manji rizik od širenja virusa korona, ostvarile bi se uštede goriva i izbegli neki bezbednosni rizici – ako bi okrivljeni mogli da iznesu svoje odbrane iz posebnih prostorija u pritvorskim jedinicama i da na taj način budu prisutni na suđenjima, iako fizički nisu u sudnici.
Neophodne su izmene Zakonika o krivičnom postupku (ZKP), kojima treba precizno propisati slučajeve u kojima je moguće suđenje na daljinu, kao i tehničke uslove da bi takav postupak mogao da se odvija bez problema, zaključili su krivičari.
– Nema nijednog razloga koji bi govorio protiv uvođenja tehničkih sredstava za prenos slike i zvuka u krivičnim postupcima, ali to mora biti kvalitetno normirano zakonom. Ne treba dozvoliti da se video-link koristi po svaku cenu. Postojeća zakonska rešenja ne pružaju dovoljno mogućnosti za upotrebu video-linka ni u krivičnom, ni u postupku za uslovni otpust – rekao je prof. dr Stanko Bejatović, predsednik Srpskog udruženja za krivičnopravnu teoriju i praksu.
Profesor Pravnog fakulteta u Beogradu dr Milan Škulić podsetio je na davna vremena kada su se sudije protivile uvođenju pisaće mašine u sudnice, već su tražile da se sudski zapisnik vodi perom koje su zapisničari umakali u mastilo.
– Kao što je tada postojao otpor da se zapisnik vodi na pisaćoj mašini, tako sada postoje otpori prema savremenoj tehnologiji. Načelo neposrednosti ne bi bilo narušeno upotrebom ekrana i mikrofona, jer bi okrivljeni bio prisutan u sudnici u realnom vremenu i mogao bi da prati postupak izvođenja dokaza i da učestvuje u njemu, isto kao i javni tužilac i branilac, iako se fizički ne nalazi u sudnici. Ne bi bila dovedena u pitanje „jednakost oružja” optužbe i odbrane. Pored toga, bila bi ostvarena i zaštita svedoka i žrtava od sekundarne viktimizacije – objasnio je profesor Škulić.
Prilikom odlučivanja o molbi za uslovni otpust, prisustvo osuđenika nije obavezno, a video-link bi dao priliku da se čuje i njegov glas, dodao je profesor. Ipak, preporučuje da treba biti veoma oprezan u proceni kada jeste, a kada nije svejedno da li se na određenom suđenju koristi video-link.
Predsednik Višeg suda u Novom Sadu Miroslav Alimpić podsetio je da se moderna oprema za prenos slike i zvuka upotrebljava još od 2003. godine u Specijalnom sudu u Beogradu, gde su putem video-linka saslušani veštaci iz Visbadena na suđenju za ubistvo premijera dr Zorana Đinđića.
Drugi sudovi u Srbiji nemaju ovu tehničku mogućnost, ali je u proleće prošle godine, „suđenje na daljinu” najpre zaživelo u Palati pravde u Novom Sadu, gde su uz pomoć laptopa saslušavani okrivljeni za kršenje samoizolacije, koji su se nalazili u posebnim karantinskim pritvorima. Pravni osnov za korišćenje video-linka bili su, naglasio je sudija Alimpić, ratifikovani protokoli o međunarodnoj pravnoj pomoći u krivičnim stvarima.
Advokat Jugoslav Tintor naglasio je da je „najskuplje vreme provedeno u sudnici”, a da se ono često troši na rasprave o tome šta je i kako uneto u zapisnik. On je izbrojao koliko ima sudnica u svim sudovima u Srbiji i predložio da se uvođenje opreme za „suđenja na daljinu” sprovedi u dva koraka.
– Imamo ukupno 300 sudnica u apelacionim, višim i privrednim sudovima, a zatim još 1.100 u osnovnim sudovima. Planira se uvođenje tonskog snimanja i u parnicama – rekao je Tintor.
Naveo je da će snimanje naterati učesnike u postupku da budu ekstremno pripremljeni za suđenje, pa će se na taj način dobiti i na kvalitetu i na vremenu.
– Neće se voditi višečasovne rasprave o unošenju tačnih iskaza u sudske zapisnike. Sve što je snimljeno biće proverljivo i trajno sačuvano – kazao je Tintor.
Jasmina Pavlović iz Prekršajnog apelacionog suda rekla je da prekršajni sudovi do sada nisu imali iskustva sa suđenjem „na daljinu” i naglasila da takva suđenja zahtevaju opremu visokog kvaliteta i obučeni stručni kadar koji će nadzirati upotrebu tehnologije.
Govor tela okrivljenog
– Ako na ekranu vidimo lik okrivljenog, ne vidi se njegov govor tela. Internet veze često su loše, pa se prekidaju, a to je za izvođenje saslušanja katastrofalno. Poznati su slučajevi kada su žrtva ili svedok prepoznali okrivljenog po njegovom karakterističnom mirisu, što putem video-linka nije moguće – kazao je na regionalnoj konferenciji prof. dr Vid Jakulin sa Pravnog fakulteta u Ljubljani.
– U praksi sam imao bar stotinu prepoznavanja okrivljenog i nikada se nije desilo da su ga žrtva ili svedok prepoznali po mirisu. Preko ekrana mogu da vidim i kada okrivljeni pocrveni u licu i kada krši prste. Smatram da nema argumenata protiv suđenja na daljinu ako otklonimo opasnosti lošeg zvuka i imamo kvalitetnu i proverenu opremu – odgovorio je na to sudija Miroslav Alimpić, predsednik Višeg suda u Novom Sadu.
Dokazna moć kamere
Sudija Višeg suda u Beogradu Tatjana Sretenović ukazala je da prisustvo kamera na mestu zločina ima značajnu dokaznu moć u sudnici. U jednom slučaju silovatelj je otkriven na osnovu proreza na fantomki koju je nosio kada je silovao devojku ispred lifta u ulazu zgrade, jer je kamera dobro snimila njegove oči i telesnu građu, pa je antropološko veštačenje potvrdilo identitet osumnjičenog. U drugom slučaju mladić je oslobođen optužbe za pokušaj dvostrukog ubistva. Snimak sa kamere je pokazao da on nije prvi napao, već je bio napadnut, pa je sud zaključio da je bio u prekoračenju nužne odbrane.
– Snimanje suđenja zahteva ozbiljan nivo koncentracije i pripreme. Sud mora da ima dobru službu informatičara, a sudija mora da zna da koristi tehniku – navela je sudija Tatjana Sretenović.

Srpsko tužilaštvo traži podatke o „lažnom” svedoku od Hrvatske
Više javno tužilaštvo u Beogradu zatražilo je od hrvatskih nadležnih organa podatke o svedoku iz tamošnjeg procesa za ratni zločin u Glini - Koste Danilovića, koji je na suđenju, pored ostalog, rekao da je „tamo video sadašnjeg predsednika Srbije Aleksandra Vučića, kako govori koga će ubiti, a koga će zaklati”.
Zbog ovih navoda beogradsko tužilaštvo formiralo je predmet u pravcu utvrđivanja uslova i pretpostavki za krivično gonjenje zbog krivičnog dela „Izazivanje panike i nereda” ili krivičnog dela „Davanje lažnog iskaza”, s obizorm na to da je tekst o njegovom svedočenju objavio portal „Telegram.hr”, 28. oktobra, a koji su preneli i srpski mediji, što je izazvalo uznemirenje javnosti u Srbiji.
Tim povodom je Više javno tužilaštvo u Beogradu uputilo zamolnicu Hrvatskoj, u koju je Tanjug imao uvid.
U zamolnici tužilaštvo shodno Zakonu o međunarodnoj pravnoj pomoći traži od nadležnih hrvatskih organa da mu dostavi lične podatke svedoka Danilovića i posebno da navedu da li je on državljanin Republike Srbije.
Danilović je svedočio u postupku protiv predsednika Ratnog predsedništva Gline Dušana Jovića, koji je 2010. godine optužen za ratne zločine izvršene od septembra 1991. godine do aprila 1992. godine na području Gline.
U prilogu zamolnice tužilaštvo je ukazalo na sve oblike izvršenja krivičnih dela „Izazivanje panike i nereda” i Davanje lažnog iskaza”, za koje je, u zavisnosti od oblika, zaprećena kazna do osam, odnosno do pet godina zatvora.

Prevrnuo se kombi pun migranata, dvoje poginulo, 20 ljudi u bolnici
PIROT - U teškoj saobraćajnoj nesreći koja se dogodila noćas na pružnom prelazi u pirotskom naselju Radin Do, na izlazu ka Knjaževcu, prilikom prevrtanja kombija punog ilegalnih migranata, dve osobe su poginule, a u pirotskoj bolnici je zbrinuto 20, uglavnom maloletnih pacijenata.
Kako je Tanjugu kazao načelnik Odeljenja ortopedije pirotske bolnice dr Nebojša Jovanović, noćas oko ponoći u pirotsku bolnicu transportovano je 20 pacijenata, a dve osobe su poginule na licu mesta. Nakon nadljudskih napora svih raspoloživih timova Opšte bolnice Pirot, tokom noći najveći broj pacijenata je zbrinut, a u pirotskoj bolnici na dalje lečenje nalaze se još trojica pacijenata.
Po rečima Jovanovića, samo jedan od 20 primljenih pacijenata bio je punoletan, svi ostali su maloletni dečaci.
Dva lica su preminula na licu mesta. Svi su bili u istom kombiju kada je došlo do prevrtanja. Radi se mladim ljudima od kojih je samo jedan punoletan, uglavnom su to deca, i jedno lice je naš državljanin, kazao je on.
Što se tiče povreda, dva pacijenta su primljena na ortopediju, jedan na odeljenje hirurgije i jedan pacijent koji je bio u najtežem stanju zbog unutrašnjeg krvarenja je nakon adekvatne obrade primljen u jedinicu intenzivne nege, hirurška ekipa je ušla u operacionu salu. Hteo bih da pohvalim sve zdravstvene timove koji su bili uključeni u zbrinjavanje ovako velikog broja pacijenata, kazao je dr Jovanović, preneo je Tanjug.
Čuvar pružnog prelaza Siniša Dimić kaže da je njegov kolega koji je noćas radio čuo jak prasak nakon čega je izašao da vidi o čemu se radi i kako bi pomogao koliko može.
Do nesreće je došlo u 23,40, polomljen je pružni prelaz, a u to vreme nije bilo vozova, rekao je Dikić.

Najznačajniji servis mobilnosti Beograđana
Značajnije aktivnosti u planskom definisanju metroa, kao dela sistema javnog transporta putnika (JTP), počinju nakon usvajanja GUP-a iz 1950. godine. Svi planovi do danas, a bilo ih je više, uzimajući u obzir i nemali broj njihovih izmena i dopuna, bili su osnovni pokretači analiza, studija i kontroverzi u vezi s njegovim razvojem. Komparacija ranije predlaganih varijanti metroa teško je sprovodiva jer se one znatno razlikuju u nivou detaljnosti razrade, a i zbog različitih vremenskih preseka razvoja grada i zatečenih stanja njegovog transportnog sistema. U skladu s tim može se uočiti:
diskontinuitet u vođenju transportne politike;
animozitet na relaciji prethodni (novi) autor – grad – mediji;
odsustvo sistemskog pristupa u planiranju;
minimalan nivo integracije sa ostalim podsistemima;
odsustvo analize uticaja predloga na stabilne procese unutar celine sistema JTP;
neusklađenost zahteva u pogledu razvoja sa objektivnim mogućnostima;
odsustvo finansijskih sredstava za razvoj;
skromna informaciona osnova u modelovanju budućeg razvoja;
neusklađenost plana razvoja s razvojem grada i budućim namenama površina;
neodlučna transportna politika u domenu destimulisanja korišćenja putničkih automobila;
nedovoljno uvažavanje činjenice da se grad transformiše iz monocentrične u policentričnu strukturu;
odsustvo primene transportnog inženjeringa (na primer, sve što nije pod zemljom nije metro) i tako dalje.
Radi preciznog informisanja javnosti važno je naglasiti da nijedan od projekata koje je Saobraćajni fakultet (SF) radio za potrebe grada nije imao u svom sadržaju i obimu dubinsku analizu bilo kojih tehničko-tehnoloških elemenata budućeg metroa. Ključni dokument današnjeg koncepta metroa prvi put je prezentiran 2017. u Smart planu koji je izradila britanska kompanija „WSP Parsons Brinckerhoff” s lokalnim partnerom iz Beograda (JUGINUS). Inače, u našoj zemlji nema institucija sa dokazanim referencama i iskustvima u pogledu razvoja svih elementa strukture metroa. Mi imamo kompetentne institucije koje mogu da rade pojedine aktivnosti u tom procesu (pre svega CIP i pojedini fakulteti). To je verovatno jedan od razloga zbog kojih je grad izabrao „Ežis rejl” za nosioca izrade projektne dokumentacije. Logično je da takva renomirana institucija (sa dokazanim iskustvom u razvoju metro-sistema) donosi odluke bazirane na čvrsto utemeljenim brojevima, podacima i činjenicama uz doslednu primenu transportnog inženjeringa. …
*Šef Katedre za drumski i gradski transport Saobraćajnog fakulteta u Beogradu i potpredsednik Međunarodnog udruženja za javni prevoz (UITP)
Ceo tekst čitajte u štampanom i digitalnom izdanju "Politike"

Trebalo je povezati centar starog i Novog Beograda
Nakon objavljivanja primedaba Građevinskog fakulteta, umesto odgovora mogli smo da čujemo samo „primedbe na primedbe”. Nijedna institucija, nijedan ekspert na koje se poziva gradska vlast nije ni pokušala, a kamoli uspela da ospori konkretne i argumentovane primedbe fakulteta, iza kojih čvrsto stojimo. Umesto njih, o metrou su se izjašnjavali gradski čelnici, odbornici, stranački aktivisti, penzionisani i aktivni nastavnici i ostali koji se nikada nisu bavili planiranjem saobraćaja.
Najpre da razjasnimo kako je to Građevinski fakultet kompetentan da učestvuje u planiranju metroa. Na Građevinskom fakultetu izučavaju se osnovni principi komponovanja saobraćajne infrastrukture i raspoloživog prostora, osnove urbanizma i planiranje i projektovanje svih vidova saobraćajne infrastrukture. Naši profesori su još od šezdesetih godina prošlog veka bili vodeći učesnici u svim prethodnim studijama beogradskog metroa. Posebno ističem naše profesore Mihaila Maletina i Jovana Katanića, koji su sa Branislavom Jovinom bili nosioci studije beogradskog metroa koja je rađena od 1976. do 1981. godine.
Druga netačna teza je da su podaci koje je koristio fakultet – zastareli. Poslednja brojanja saobraćaja pokazuju da su ključni elementi saobraćajne mreže u Beogradu već preopterećeni. Ovo potvrđuju i ulazni podaci za plan koji je uradio Urbanistički zavod iz Beograda. Raskrsnicom kod Narodne skupštine tokom 12 sati prođe od 5.000 do 5.900 vozila na sat, raskrsnicama na obodima Brankovog mosta 5.000, odnosno 6.000 vozila, raskrsnicom Ruske i Vojvode Mišića 5.000 vozila, a raskrsnicom kod Pravnog fakulteta prođe 4.000 vozila. Preko „Gazele” svakoga dana pređe 130.000 do 150.000 vozila.
U skladu sa navedenim podacima, jedan od prioritetnih ciljeva mora biti prevođenje putovanja sa individualnog transporta na metro. Time bi se umanjio nepovoljan uticaj saobraćaja na životnu sredinu, kao i prostorne posledice po grad jer putnički automobili zauzimaju čak 90 odsto saobraćajnih površina, a u realizaciji ukupnih putovanja učestvuju sa svega 20 odsto. Ako se broju vozila na „Gazeli” i Brankovom mostu doda i broj vozila na Starom savskom mostu (što je isti pravac), kao apsolutni prioritet izdvaja se metro-linija koja će spojiti centar Novog Beograda s centrom starog dela grada. ....
Ceo tekst čitajte u štampanom i digitalnom izdanju "Politike"

Sveti ljudi utemeljili SPC u Americi
Sa nešto manje od pet hiljada stanovnika, prema popisu iz 2010, i gotovo 9.000 kilometara udaljen od Beograda – Džekson u Kaliforniji nalazi se na početku priče duge jedan vek, priče o Srbima i Srpskoj pravoslavnoj crkvi u Americi. Crkva Svetog Save u ovom malom američkom gradu prva je bogomolja SPC koju su sagradili srpski doseljenici i danas se nalazi i na grbu grada Džeksona. Podignuta 1894, ona obuhvata onaj deo istorije pre zvaničnog ustrojstva prve eparhije Srpske pravoslavne crkve, koja je osnovana odlukom Svetog arhijerejskog sabora 1921. pod imenom Srpska pravoslavna eparhija amerikansko-kanadska.
Ove godine zagazili smo u prvi vek od donošenja te saborske odluke, ali je planirana proslava na američkom kontinentu morala biti odložena za neko bezbednije vreme kada je reč o zdravlju i kada pandemija virusa korona više ne bude predstavljala ovoliku pretnju.
Za istoriju SPC uopšte, a posebno u Americi, nezaobilazna su imena arhimandrita Sevastijana (Dabovića), episkopa Nikolaja (Velimirovića), prvog administratora nove eparhije, i jeromonaha Mardarija (Uskovića), potonjeg prvog srpskog pravoslavnog episkopa u Americi i Kanadi, navodi u razgovoru za „Politiku” protojerej-stavrofor dr Velibor Džomić.
– Interesantno je da su oni odlukama Svetog arhijerejskog sabora pribrojani likovima svetih. Dakle, sveti ljudi su utemeljivači srpskog crkvenog života u Americi i Kanadi – kaže Džomić.
Uz potonje episkope, sveštenike i monahe koji su na američkom kontinentu služili crkvi i rodu naš sagovornik ističe veliki doprinos koji su razvoju srpskog crkvenog života u Americi i Kanadi dali i patrijarsi obnovljene srpske patrijaršije: Dimitrije, Varnava, Gavrilo, Vikentije, German, Pavle i Irinej.
– Upravo zbog toga nisu bez osnova sve češći glasovi da srpski patrijarh treba da ima svoj stavropigijalni manastir u Americi. Glasoviti srpski naučnici i narodni poslenici su našim arhijerejima bili od velike pomoći tokom prethodnih sto godina – ističe Džomić.
Vernici celivaju mošti Svetog Mardarija u manastiru Svetog Save u Libertivilu (Foto: Eparhija novogračanička/S. Radović)
On dodaje da se tokom prethodnih sto godina misija SPC proširila i na prostore Južne Amerike, pa tako srpska crkva danas na prostoru Severne i Južne Amerike ima pet eparhija i pet episkopa, dok u Americi i Kanadi ima više od 150 srpskih pravoslavnih hramova, 15 manastira i skitova i više od 150 sveštenika.
– Srpska groblja u Americi i Kanadi su divni spomenici naše crkvene i narodne istorije, a epitafi na spomenicima opominju i podsećaju potomke i prolaznike na zavete i identitet onih koji počivaju u tim grobovima. Može se slobodno reći da je manastir Svetog Save u Libertivilu kod Čikaga, sagrađen tridesetih godina 20. veka, bio i ostao duhovni centar pravoslavnih Srba u Americi. U njemu se danas nalaze netruležne mošti Svetog Mardarija. On je i njegov najveći ktitor. Na biciklu je obilazio i sabirao Srbe u čikaškom kraju, a narod ga je, prilikom prikupljanja priloga za izgradnju manastira, opevao stihovima: „Crkvu gradi, umire od gladi” – kaže protojerej-stavrofor dr Velibor Džomić.
Uz dve obimne monografije (episkopa šumadijskog dr Save Vukovića i protođakona dr Stanimira Spasovića), brojne knjige, jubilarne spomenice hramova i manastira štampane u emigraciji, znatan broj članaka u emigrantskim časopisima poput „Amerikanskog Srbobrana”, „Slobode”, „Srbije”, za izučavanje istorije SPC u Americi, protojerej-stavrofor Velibor Džomić ističe i značaj tamošnjih crkvenih arhiva.
– Tokom svojih boravaka u eparhijama i parohijama naše crkve u Americi imao sam priliku da pregledam deo crkvene arhive. Slobodno mogu da kažem da se radi o veoma važnoj i obimnoj istorijskoj građi koja još uvek, nažalost, nije sređena u dovoljnoj meri. Pored ostalih važnih poslova koji stoje pred našom crkvom, jedan od važnijih jeste stručna obrada i sređivanje arhivske građe, adekvatno čuvanje i njeno digitalizovanje kako bi bila dostupna istraživačima u otadžbini i šire. Duhovni, nacionalni, kulturni i politički život Srba u emigraciji treba da postane predmet istraživanja na našim fakultetima i institutima – ističe Džomić.
Govoreći o pastvi srpske crkve na američkom kontinentu, on kaže da nju čine uglavnom Srbi, ali ima i Amerikanaca.
– Srpski narod na američkim prostorima čuvao je svoju veru, jezik, kulturu i običaje, najviše zahvaljujući episkopima, sveštenicima i monasima srpske crkve. Najlepši primer te žrtve i ljubavi jesu naši pravoslavni hramovi, manastiri i crkveno-narodni domovi oko kojih se sabirao naš narod. Od svojih mukotrpno zarađenih sredstava gradili su i sagradili svoje hramove. Srbi na tim prostorima nisu samo čuvali svoju veru i identitet nego su je i svedočili pripadnicima drugih naroda. U pravu je pesnik Matija Bećković, koji je rekao da su iz otadžbine najmanje uzeli, a najviše poneli oni koji su najdalje otišli. Slobodno se može kazati da je redak Srbin koji se na bilo koji način nije upisao u istoriju eparhija srpske crkve u Americi i Kanadi. I danas ima brojnih izazova i problema u životu naše crkve u Severnoj i Južnoj Americi, posebno u pravnom pogledu, ali je najvažnije je da se u miru i bratskoj ljubavi očuva crkveno jedinstvo i bogato nasleđe koje nam je pripalo u staranje da ga predamo novim generacijama – ističe protojerej-stavrofor dr Velibor Džomić.
Američki crkveni raskol
Nažalost, 1963. godine je nastao takozvani američki crkveni raskol, koji je po svemu imao politička obeležja, podseća naš sagovornik.
– Skoro tri decenije su braća bila podeljena i zavađena, ali je, trudom patrijarha Pavla, a uz njega najviše mitropolita Amfilohija, episkopa zahumsko-hercegovačkog Atanasija i episkopa bačkog Irineja s jedne i mitropolita novogračaničkog Irineja s druge strane, ta velika rana na telu naše crkve zalečena i obnovljeno je crkveno jedinstvo na Sretenje 1992. godine u Beogradu. To naše bolno iskustvo i blagodatni pristup toj rani od strane naših arhijereja u Svetom arhijerejskom saboru i te kako može da pomogne u rešavanju unutrašnjih crkvenih problema i u drugim jurisdikcijama. Nije to išlo ni lako, ni jednostavno, ali je uz božju pomoć i veliku bratsku ljubav problem rešen – ističe protojerej-stavrofor Velibor Džomić.

Svi putevi vode u Mirijevo
Mirijevo će povezati s Makišem, spojiti ga sa Bežanijom, a nju približiti Banjici. Te tri njegove linije biće duge oko 65 kilometara, sa po 23 stanice na relaciji Novi Beograd – Zvezdara i Voždovac – Novi Beograd, dok će između Čukarice i Zvezdare biti 21. Koštaće oko šest milijardi evra. Za sedam godina prvi putnici sešće u kompozicije „Sigurnost” i za tridesetak minuta stići od Makiša do Mirijeva. Druga linija biće prohodna 2030, a tri godine kasnije možda i treća. Ovo su podaci iz lične karte beogradskog metroa za koji će kamen temeljac biti postavljen 22. novembra u Makiškom polju, preko puta najvećeg vodoizvorišta prestonice.
Tog dana, posle višedecenijskog planiranja i lomljenja koplja povodom trase, tipa metroa i finansiranja, počeće pripremni radovi – nasipanje platoa za budući depo čija je gradnja planirana za novembar 2022.
Zeleno svetlo za izgradnju tog tipa javnog prevoza je Plan generalne regulacije šinskih sistema sa elementima detaljne razrade za prvu fazu prve linije metro-sistema, usvojen 8. novembra u Skupštini Beograda. Prva faza prve linije duga je 16,6 kilometara i ima 16 stanica raspoređenih između Makiša i Karaburme.
Na potpisivanju ugovora za projekat izgradnje infrastrukture i nasipanje platoa za depo ministar finansija Siniša Mali početkom meseca taksativno je naveo ambiciozno zacrtane rokove. Ciljni datumi za realizaciju najvećeg i najskupljeg nacionalnog projekta prema mišljenju glavnog beogradskog urbaniste Marka Stojčića nisu nerealni, već suprotno, pod uslovom, kaže, da svako radi svoj posao kako treba.
– To su realni rokovi za ozbiljne kompanije, a takve će i raditi beogradski metro – naglašava Stojčić.
Hoće li mu poverovati žitelji glavnog grada koji stanuju na potezu od Vukovog spomenika do Zoo-vrta? Jer oni su na svojoj koži osetili šta znači kada neuporedivo manje zahtevni projekti, poput rekonstrukcije nepuna četiri kilometra saobraćajnica, umesto šest meseci, traju više od dve godine.
Da za ovakve propuste, to jest neozbiljnosti u projektu metroa, ne bi smelo da bude mesta, u gradu su uvereni jer, ističe Stojčić, za njegovu gradnju i opremanje angažovani su – najboljih od najboljih.
Građevinski deo posla poveren je kineskoj kompaniji „Pauer Čajna”. Kinezi su, uverava Stojčić, najsposobniji i grade najduže metro-trase. Opremu, signalizaciju i vagone obezbedićemo od francuskog „Alstoma”, kompanije za koju gradski urbanista tvrdi da ima najsavremeniju metro-opremu na svetu. ---
Ceo tekst čitajte u štampanom i digitalnom izdanju "Politike"

Beogradski metro između struke i politike
Sumnjičav sam zbog izgradnje metroa. Stanica mi nije ispred kuće, što me već ozbiljno ljuti, a do posla se prošetam desetak minuta. Zašto bih onda vodio računa o problemima onih s periferije? Toliko ih žalim da mi suza kvasi tastaturu. Ako im se žuri, neka uzmu taksi. Ako zakukaju zbog nesnosne saobraćajne gužve, neka stave slušalice na uši. Kažu da muzika deluje dobro na nervni sistem. Predlažem da slušaju transcedentalne etide Franca Lista, nikako Đanija. To ne važi za taksiste. Oni su stekli kolektivni imunitet na virus saobraćajnog meteža.
Kritičari se pitaju zašto se zasipa onolika zemlja na Makiškom polju. Ne misle valjda da Vučić planira da Beograđane napije česmovačom i da tako sigurno dobije beogradske izbore?
Ne razumem, takođe, ni toliku halabuku povodom cene gvozdenog konja koji će galopirati ispod zemlje. Naravno da mi se cifra čini previsokom. Evo zašto. Poznajući Gorana Vesića, a krenuo je u akciju, sam protiv svih, Goran bi krampom sam prokopao prvu metro-liniju, a onda bi i vukao vagone. Ako mu se posreći, u kompoziciji bi bio i Aleksandar Šapić. Po toj računici sve osim Vesićeve nadnice bačena je lova.
Mogu da nabrajam dalje svoju antiprotivnost prema beogradskom metrou, mogu da se pridružim profesorima Građevinskog fakulteta, pojedincima urbanistima i takozvanoj stručnoj javnosti, ali taj posao će biti puko traćenje vremena. Kada za nekoliko decenija budu čitali ovaj pokušaj gunđanja, smatraće me izgubljenim slučajem iz ovog vremena. Jasnije rečeno, biću smešan. Bilo je mnogo takvih svetlih primera. Jedan novinar „Politike”, sada u penziji – a poznajem čoveka, važi za mudraca – o „Beograđanki” je sredinom februara 1987. godine pisao kao o – bolesnoj palati.
Zaposleni u njoj, tvrdio je on, do podneva su izgledali normalno, ali bi tačno u podne počele da ih spopadaju bubice. Što u glavi, što spolja. Zaposlene je hvatala glavobolja i nesvestica, pa su, posle dolaska kući, padali u krevet. To je bila diverzija bubica u glavi. One bubetine spolja, pravi kapitalci, spopadali su strane investitore s namerom da ih pojedu!
Dakle, bila je to medijska kolektivna histerija koja je, čudom, zaobilazila jednog čoveka. Zvao se Duško Radović. Kako li je Duško ostao pri sebi? Kolega nije stigao da ga pita za junačko zdravlje. Bavio se deratizacijom.
Sirota „Beograđanka”, građena od 1969. do 1974. godine, prema projektu arhitekte Branka Pešića, kao prvi oblakoder u užem centru grada, predstavlja jedno od najznačajnijih ostvarenja beogradske arhitekture s kraja šezdesetih godina prošlog veka. U to vreme bila je najviša zgrada u Beogradu i na Balkanu. Ipak, tokom gradnje je osporavana od dela stručne javnosti, pa je nazivana „antisimbolom Beograda”. Predlagano je da se ova ružna zgrada nazove „Crnograđanka”. Em crna, em ružna. Ko se sada seća kritičara, osim onih kojima je do kopanja po novinarskoj dokumentaciji?
Šta hoću da kažem? Pohvale, primedbe i baražna paljba koje prate početak gradnje prvog srpskog metroa, večnog sna svih Beograđana, potpuno su razumljive i očekivane. Nisu u pitanju samo politički razlozi jer su se konačno tog posla dohvatili ovi koji vladaju danas, te su zaista duhovite primedbe da je odluka o njegovoj gradnji politička. Naravno da je reč o političkoj odluci najvišeg ranga, a simpatije i antipatije vezane za vlast prenose se i na metro. Dakle, u Srbiji ništa novo. Razume se da je početak radova kalendarski neuobičajeno blizak izborima na svim nivoima. Vlast bi bila neobično neinteligentna da je drugačije. Tako se vučićevci već uveliko voze pod zemljom, antivučićevci im proriču sa površine da će jedina stanica biti kod „Beograda na vodi” i da se zbog te male, bogate skupine stanara bacaju milijarde. Zar da Žika Šarenica ide peške? ... 
Ceo tekst čitajte u štampanom i digitalnom izdanju "Politike"

Preminulo 58 ljudi, 2.777 novozaraženih koronavirusom
U Srbiji je u poslednja 24 sata testirano 11.399 uzorka od kojih je kod 2.777 potvrđen koronavirus.
Borbu sa kovidom izgubilo je još 58 ljudi. Od posledica zaraze od početka epidemije u Srbiji je preminulo 10.839 osoba.
 Na bolničkom lečenju je 6.455 ljudi, a na respiratorima 275 pacijenata.
    </div>
    <div id="vreme">
Danas umereno oblačno, najviša temperatura do 14 stepeni
U Srbiji će ujutru mestimično biti magle ili niske oblačnosti, a tokom dana se očekuje malo do umereno oblačno, saopštio je Republički hidrometeorološki zavod.
Samo na zapadu i jugozapadu Srbije i u Timockoj Krajini biće oblačno ponegde sa slabom kisom.
Vetar će biti slab i umeren, u košavskom području jak, na jugu Banata i sa udarima olujne jačine, istočni i jugoistočni. Jutarnja temperatura od -2 C do 6 C, a najviša dnevna od 9 C do 14 stepeni C.
U Beogradu se ujutru očekuje niska oblačnost, a tokom dana malo do umereno oblačno sa sunčanim uintervalima. Vetar slab i umeren, jugoistočni. Najniža temperatura od 4 C do 6 C, a najviša dnevna oko 13 stepeni C.
Prema prognozi za narednih sedam dana, u Srbiji će do srede u većem delu pretežno sunčano i vetrovito sa umerenim i jakim, na jugu Banata i u Podunavlju povremeno i olujnim, južnim i jugoistočnim vetrom, samo u Timočkoj Krajini oblačno i tmurno sa slabom rosuljom, preneo je Tanjug.
U sredu na zapadu i jugozapadu, a od četvrtka do subote i u ostalim krajevima očekuje se oblačno, malo hladnije, mestimično sa kišom, u planinskim predelima sa snegom. Zatim nastupa period suvog i malo toplijeg vremena.
    </div>
    <div id="politika">
KiM: Izlaznost 38 odsto, najveća u Klokotu
PRIŠTINA / Do 19 sati kada su zatvorena biračka mesta za drugi krug lokalnih izbora na Kosovu i Metohiji glasalo je 475.751 osoba ili 37,88 odsto upisanih u biračke spiskove, saopštila je Centralna izborna komisija.
Prema podacima CIK, najveća izlaznost - 53 odsto, zabeležena je u opštini Klokot, jedinoj sa većinskim srpskim stanovništvom u kojoj je održan drugi krug izbora, javlja Tanjug.
Kandidat Srpske liste za gradonačelnika Klokota Vladan Bogdanović ubedljivo je pobedio u drugom krugu lokalnih izbora u toj opšstini, javlja Kosovo onlajn.
Kako navodi, Bogdanović je osvojio 1.021 glas, dok je njegov protivkandidat iz Građanske inicijative „Srpska narodna sloga” Strahinja Spasić osvojio 830 glasova. Srpska lista je, pobedom u Klokotu, ostvarila pobedu u svih 10 opština sa srpskom većinom.
Na KiM su u 7 sati otvorena birališta, glasalo se u 575 biračkih centara, na ukupno 1.638 biračkih mesta, koja su bila otvorena do 19 sati.
Centralna izborna komisija je potvrdila da je u birački spisak bilo upisano 1.260.571 birača.
Gradonačelnik u drugom krugu lokalnih izbora biran je u skroo svim velikim opštinama, osim u Peći i južnom delu Kosovske Mitrovice.
Na KiM ima 38 opština, a u prvom krugu predsednici su izabrani u 17, uključujući devet sa srpskom većinom - Gračanica, Severna Mitrovica, Zvečan, Leposavić, Zubin Potok, Štrpce, Parteš, Novo Brdo i Ranilug.

Venecuela i Srbija dele sličnu sudbinu
Venecuela će uvek biti posvećena političkim interesima srpskog naroda, vlade i države, poručio je šef diplomatije te zemlje Feliks Plasensija i istakao da Venecuela ima najveće rezerve nafte na svetu, ali da ne prihvata imperijalizam. „Venecuela se oseća vrlo bliskom sa Srbijom, jer mnogo toga nas povezuje. Znamo koliko ste propatili, ali i koliko ste sposobni da izgradite bolje društvo i ekonomiju. Sada ste jači. Venecuela će uvek biti posvećena i političkim interesima vašeg naroda, vaše vlade i Srbije”, rekao je Plasensija za RTS, na konstataciju da je Srbija zahvalna njegovoj državi na principijelnoj podršci po pitanju Kosova i Metohije.
On je, komentarišući globalnu energetsku krizu i sankcije koje su uvedene Venecueli, rekao da Venecuela ima razvijenu naftnu industriju više od sto godina. „Imamo najveće rezerve nafte na svetu. I pre nezavisnosti, naša naftna industrija bila je usmerena isključivo na jedno tržište – američko, koje je veliko i važno. Predsednik Ugo Čaves odlučio je da naše poslovanje bude raznovrsnije, i da poslujemo i sa Srbijom, Kinom, Rusijom, Iranom, Bliskim istokom, Malezijom, Indonezijom...”, podsetio je šef venecuelanske diplomatije.
On je istakao da njegova zemlja, kako je rekao, brani svoje pravo da sarađuje sa drugim partnerima. „Ne prihvatamo imperijalizam”, poručio je.
Na pitanje da li Venecuela, koja je nekada proizvodila dva i po miliona barela dnevno, a sada proizvodi pet puta manje, zbog sankcija i nedostatka investicija, može da obnovi raniji obim proizvodnje sa novim partnerima kao što su Rusija, Kina i Iran, odgovara potvrdno, ali napominje da se to ne događa preko noći. „Pre svega, potrebno je mnogo investicija, vremena i razvoja infrastrukture. Imamo resurse, energente, ljudske resurse, prijatelje u svetu. I među njima su srpski narod i srpska vlada”, naglasio je ministar spoljnih poslova Venecuele.
Naveo je i da se Venecuela nada boljim odnosima sa SAD, uz uzajamno poštovanje. „Suverena smo zemlja. Želimo da sa Amerikom razgovaramo o svim pitanjima”, poručio je on.
Na pitanje šta bi bilo od koristi za obe strane u tom odnosu, kaže da bi „vin-vin” situacija bila poštovanje suverenosti Venecuele jer postoji poslovni interes na obe strane. „Američko tržište je veliko. U istom smo regionu. Venecuela ima dosta resursa – ne samo najveće naftne rezerve, već su naše rezerve prirodnog gasa među najvećima u svetu. Imamo i minerala, velike zalihe zlata, vodne resurse za 10 puta veću populaciju, obradivo zemljište”, poručio je on.

Zukorlićev sin izabran za predsednika Stranke pravde i pomirenja
Sin pokojnog lidera Stranke pravde i pomirenja (SPP) Muamera Zukorlića-Usame, izabran je danas za predsednika te stranke na sednici proširenog sastava Predsedništva te stranke.Kako je objavljeno na sajtu SPP-a, Usame Zukorlić je izabran jednoglasno.
Novoizabrani VD predsednika zahvalio je na imenovanju i rekao prisutnima da je pokojni muftija ostavio „institucije i timove, ljude kojima je verovao i koji su sposobni da ih vode”, prenela je Beta.
„Želim naglasiti da mi hoćemo jedinstvenu Islamsku zajednicu sa duhovnim centrom u Sarajevu u matici Bosni i Hercegovini. Mi imamo kao stranka potpisan sporazum sa vladajućom partijom i želim naglasiti da ćemo se kao stranka pobrinuti da se ispuštuje svaki član i ono što je naš vođa ostavio u amanet da se sprovede do kraja”, rekao je Zukorlić.

Vučić: Situacija na Balkanu teška, boriću se za mir
MOSKVA - Predsednik Srbije Aleksandar Vučić izjavio je da je zabrinut zbog teške situacije na Balkanu i da je zato za njega važan predstojeći susret sa ruskim predsednikom Vladimirom Putinom, planiran za 25. novembar.
Predsednik Vučić je, u ekskluzivnom intervjuu za Jutjub kanal „Solovjev lajv”, čiji su delovi danas prikazani na TV Rusija 1 i na platformi „Smotrim”, istakao da će se boriti za mir praktično po svaku cenu, prenosi agencija RIA Novosti.
„Sve što mogu da ti kažem, dragi prijatelju, je da imam veliki strah pred budućnošću. I zato mi je, između ostalog, važan susret sa Putinom. Boriću se za mir praktično po svaku cenu, ali situacija nije laka”, rekao je Vučić odgovarajući na pitanje o mogućnosti rata u regionu.
Dodao je da se boji da bi sve drugo što bi mogao da kaže bilo samo dolivanje ulja na vatru i da bi ljudi to mogli pogrešno da protumače.
„Zato ću samo reći da je situacija ozbiljna, nije laka, teška je, bez sumnje”, dodao je predsednik Srbije.
Govoreći o vojnoj saradnji Rusije i Srbije, Vučić je rekao da je ona odlična i da Beograd dobija savremenu opremu iz Ruske Federacije po korektnim cenama.
„Mnogo puta smo dobijali pomoć i podršku - oklopna vozila, tenkove, pri tom moderne tenkove. Takođe smo izvodili izuzetne vežbe i imamo odličnu vojnu saradnju sa Rusijom, to nije tajna. Avioni, lovci, helikopteri i još mnogo toga. Imamo najsavremeniju tehniku koju dobijamo po korektnim cenama iz Ruske Federacije, i mnogo toga”, istakao je Vučić, prenosi Tanjug.
Ukazao je da je Vojska Srbije danas mnogo jača nego što je bila, zahvaljujući i ogromnoj podršci i pomoći predsednika Putina.
Predsednik Vučić je rekao da Srbija želi da ima ruski PVO sistem S-400, ali da to još ne može sebi da priušti.
Predsednik Srbije je naveo da će njegov predstojeći susret sa Putinom biti 19. po redu u poslednjih sedam godina, na čemu mu je veoma zahvalan.
„Zamislite, 19. put predsednik Putin je našao vremena za predsednika ili premijera Srbije, 19. put za poslednjih sedam godina. Koliko je energije uložio u odnose sa Srbijom. Beskrajno mu hvala na tome, mi to veoma cenimo”, istakao je Putin.
Vučić je u ekskluzivnom intervjuu za Jutjub kanal Solovjev lajv, sa poznatim ruskim novinarom Vladimirom Solovjevim, čiji su delovi na tom kanalu sinoć prikazani, govorio o predstojećem susretu sa predsednikom Rusije Putinom i energetskoj situaciji u svetu i Srbiji.

Dačić: Komšić treba da se izvini novinaru Tanjuga
Predsednik Skupštine Srbije Ivica Dačić predočio je danas da se niko u državnom rukovodstvu nije bavio muralom Ratka Mladića i da je u pitanju očigledna politizacija cele teme.
On je podsetio da zna se na koji način bi trebalo da se postupa ukoliko postoji bilo šta što nije u skladu sa zakonom.
„Mi smo čak i bili previše revnosni u hapšenju onih koji su bili osumnjičeni u Haškom truibunalu. To smo radili čak i kršeći sopstveni Ustav, jer naš Ustav nije dozvoljavao izručenje optuženih za ratne zločine. Sada neko pokušava da nas okrivi za negiranje ili veličanje ratnih zločina”, rekao je Dačić gostujući za TV Prva.
Zamoljen da prokomnetariše slučaj novinara Tanjuga Marka Ivasa, koji je radio intervju sa Željkom Komšićem u Sarajevu kada je Komšić prekinuo razgovor, a novinar tužen za negiranje genocida u Srebrenici, Dačić je rekao da to još jedan dokaz zaslepljenosti hrvatskih i bošnjačkih političara u BiH.
„Novinar Ivas trebalo je da pita Komšića da li polazimo od toga da je u Jasenovcu počinjen genocid. Komšić je izazvao međunarodni incident i BiH bi trebalo da se izvini novinaru Tanjuga. To svakako ne podiže ugled BiH. To je u stvari sramota, jer pokazuje kolika je mržnja prisutna i potvrđuje da se žele incidenti”, ocenio je Dačić, preneo je Tanjug.
On je ukazao da svi koji tako govore i tako se ponašaju smatraju da su Srbi ratni zločinci i da je Srbija država koja je počinila genocid.
„To je sramno. Hrvati i Bošnjaci su počinili genocid u Srbiji još tokom Prvog svetskog rata boreći se na strani Austrougarske. Isto je bilo i u Drugom svetskom ratu, da ne govorim posebno o Jasenovcu. Sada neko hoće da poredi Srebrenicu, gde je nesumljivo počinjen zločin, koji mi ne poričemo i naša skupština je donela rezoluciju o tome. Ali ovde se želi poreći činjenica da su Srbi bili najveće žrtve etničkog čišćenja na prostoru bivse SFRJ”, zakljucio je Dačić.

Na Kosovu i Metohiji počeo drugi krug lokalnih izbora
PRIŠTINA - Na Kosovu i Metohiji jutros u sedam časova otvorena su biračka mesta za drugi krug lokalnih izbora, koji će biti održan u 21 od 38 opština.
Glasanje se obavlja na 1.638 biračkih mesta, a Centralna izborna komisija je saopštila da će u drugom krugu biračko pravo imati 1.260.571 građanin.
Drugi krug se održava u gotovo svim velikim opštinama, osim u Peći i južnom delu Kosovske Mitrovice.
Drugi krug lokalnih izbora održava se i u Klokotu, opštini sa većinski srpskim stanovništvom, gde su u drugi krug ušli kandidat Srpske liste i GI SNS.
    </div>
    <div id="vesti">
Nova antikorupcijska partija osvojila najviše glasova na izborima u Bugarskoj
SOFIJA - Nova bugarska partija Nastavljamo sa promenom, nastala na talasu masovnih protesta protiv korupcije, osvojila je najviše glasova na današnjim vanrednim parlamentarnim izborima, pokazuju rezultati na osnovu izlazne ankete, prenosi Beta.
Prema izlaznoj anketi agencije Galup, ta centristička partija je osvojila 25,8 odsto glasova, znatno više od očekivanog, a na drugom mestu je koalicija donedavno vladajuće konzervativne stranke GERB bivšeg premijera Bojka Borisova, koja ima oko dva odsto manje.
U parlament sa 240 mesta, prema izlaznoj anketi, ulazi još pet lista.
Među njima su koalicija oko Bugarske socijalističke partije (BSP) Kornelije Ninove, koja ima 14,4 odsto glasova, stranka turske manjine sa 10,2 odsto, i antielitistička, populistička stranka Ima takvih ljudi, sa 8,1 odsto.
Stranka Ima takvih ljudi televizijskog voditelja Slavija Trifonova zabeležila je znatno lošiji rezultat nego na izborima u julu, takođe vanrednim, kada je zauzela prvo mesto.
Analitičari su uoči glasanja ocenjivali da su se mnogi birači stranke Ima takvih ljudi sa julskih izbora u međuvremenu okrenuli partiji Nastavljamo sa promenom.
U parlament ulaze i liberalna koalicija Demokratska Bugarska, sa sedam odsto, i nacionalistička stranka Preporod, koja ima 4,3 odsto.
Konačni zvanični rezultati mogli bi da budu objavljeni tek za nekoliko dana.
Ako rezultati na osnovu izlazne ankete budu potvrđeni, mandat za formiranje nove vlade dobiće 41-godišnji preduzetnik Kiril Petkov, lider partije Nastavljamo sa promenom.
Bugari su danas glasali i na predsedničkim izborima koji nemaju naročit značaj s obzirom da je reč o pretežno ceremonijalnoj funkciji.
Aktuelni šef države Rumen Radev, koga podržava koalicija oko socijalista, ima ubedljivu prednost, ali će se za drugi petogodišnji mandat boriti u drugom krugu jer danas nije izašlo potrebnih 50 odsto birača.
Njegov protivkandidat 21. novembra biće univerzitetski profesor književnosti Anastas Gerdžikov, podržan od stranke GERB.
Na izlaznost je uticala i činjenica da se Bugarska suočava sa novim smrtonosnim talasom korona virusa, odnosno naglim rastom broja infekcija i smrtnih ishoda od posledica zaraze.
Bugarska je ove nedelje prijavila najveći broj umrlih od korona virusa u jednom danu od početka pandemije. Sedmodnevni prosečni broj smrtnih ishoda na milion stanovnika dostigao je 24,13, dok je u EU 3,1.

Orban ponovo izabran za lidera vladajuće stranke Fides
BUDIMPEŠTA - Mađarski premijer Viktor Orban ponovo je danas izabran za lidera vladajuće stranke Fides na 29. kongresu te stranke u Budimpešti.
Orban je izabran sa 1.061 glasom „za”, preneo je MTI.
On je rekao da Mađarska neće napustiti Evropsku uniju, ali da će se odupreti pokušajima Brisela da naruši njen suverenitet, preneo je Rojters.
„Posle komunističke birokratije... ne želimo nove diktate ovoga puta iz Brisela”, rekao je Orban delegatima na kongresu, dodajući da će Mađarska odbaciti zapadni liberalizam.
„Nećemo odustati od prava da branimo naše granice, da zaustavimo migrante... insistiramo na tome da je brak u Mađarskoj između muškarca i žene, otac je muškarac, a majka je žena... i oni treba da ostave našu decu na miru”, dodao je on.
Orban (58) je rekao da se EU mora reformisati i da je cilj Mađarske da se dogode promene, a ne da napusti blok kojem se pridružila 2004. godine.
„Uopšte ne želimo da izađemo iz EU, ne mogu da nas se otarase tako lako”, rekao je on.
„Želimo da zadržimo naš suverenitet i ne želimo da se nađemo u ujedinjenim evropskim državama, umesto u integraciji”, poručio je Orban.

Austrija uvela zabranu kretanja za nevakcinisane, građani protestuju
BEČ - Vlada Austrije je uvela zabranu kretanja za nevakcinisane koja stupa na snagu u ponoć, radi obuzdavanja širenja korona virusa.
Prema ukazu Vlade, nevakcinisanim građanima starijim od 12 godina zabranjuje se da napuštaju domove u narednih deset dana, osim zbog osnovnih aktivnosti kao što su odlazak na posao, u prodavnicu i u šetnju, ili na vakcinaciju.
Vlasti su se odlučile na taj potez zbog sve većeg broja smrtnih ishoda od posledica korona virusa i mogućnosti preopterećenja bolnica,prenosi Beta.
Protest protiv „zaključavanja” nevakcinisanih
Posle objavljivanja odluke austrijske vlade o uvođenju restriktivnih mera i ograničavanja kretanja za nevakcinisane građane usledio je protest više stotina demonstranata ispred sedišta vlade.
Sudeći po transparentima „Ne obaveznoj vakcinaciji”, „Možemo i bez vakcina”, radilo se o protestu antivaksera.
 
Kancelar Aleksander Šalenberg rekao je da je vlada donela odluku o „zaključavanju” nevakcinisanih jer je njen posao da zaštiti ljude.
Zabrana kretanja će pogoditi oko dva od 8,9 miliona Austrijanaca.
Ona se ne odnosi na decu do 12 godina starosti koja za sada ne mogu da budu vakcinisana.
Zabrana kretanja će za sada trajati deset dana, a Vlada je zatražila od policije da proverava da li su prisutni na javnim mestima vakcinisani.
U slučaju kršenja novog propisa, nevakcinisani mogu da budu kažnjeni novčano do 1.450 evra.
Austrija, u kojoj je potpuno imunizovano oko 65 odsto stanovništva, ima jednu od najnižih stopa vakcinacije u Zapadnoj Evropi, a prethodnih nedelja je došlo do skoka broja novih infekcija.

Snažan zemljotres pogodio jug Irana
TEHERAN - Snažan zemljotres jačine 6,5 stepeni po Rihterovoj skali pogodio je danas južnu iransku provinciju Hormozgan, u blizini lučkog grada Bandar Abas, javili su Evropski mediteranski seizmološki centar (EMSC) i iranska državna televizija.
Ranije je navedeno da je zemljotres bio jačine 6,1 stepeni po Rihterovoj skali i da se dogodio na dubini od 10 kilometara, naveo je EMSC, javlja Rojters, a prenosi Tanjug.
„Zemljotres se osetio u nekoliko južnih iranskih gradova u provinciji Hormozgan”, rekao je lokalni zvaničnik za državnu televiziju.
Državna televizija je izvestila da su oblast pogodila dva potresa i da su poslate spasilačke ekipe.
Za sada nema informacija o eventualnim žrtvama niti pričinjenoj materijalnoj šteti.

Papa: Ne osuđujte siromašne, oni su često žrtve nepravde
VATIKAN - Papa Franja je na nedeljnoj misi u bazilici Svetog Petra, kojoj je prisustvovalo 2.000 siromašnih ljudi, osudio društva koja ravnodušno prolaze pored siromašnih, često ih osuđujući umesto da im pomognu.
Tokom propovedi, papa Franja je uputio i apel protiv, kako je rekao, „rastuće ravnodušnosti” prema siromašnima, koji su, kako je naveo, nepravdom često primorani na siromaštvo, prenosi agencija AP.
Poglavar Rimokatoličke crkve koristi svoju funkciju od 2013. godine kako bi skrenuo pažnju na one koji žive na marginama društva, navodi agencija.
„Mi smo deo istorije obeležene nevoljama, nasiljem, patnjom i nepravdom, koji uvek čekamo oslobođenje koje izgleda nikada neće doći”, kazao je papa.
Fokusirajući se na siromašne, kako je kazao papa, Crkva „traži od nas da ne skrećemo u stranu, da se ne plašimo da izbliza pogledamo patnju najugroženijih”.
Papa Franja nije posebno isticao uticaj klimatskih promena na siromašne, koji bi mogli biti primorani da napuste svoje domove zbog suša i poplava, preneo je Tanjug.
Međutim, naveo je da „osim ako se naša nada ne pretvori u odluke i konkretne gestove brige, pravde, solidarnosti i brige za naš zajednički dom, patnje siromašnih neće biti olakšane, ekonomija otpada koja ih tera da žive na marginama neće biti preobraćeni, njihova očekivanja neće ponovo procvetati.”
On je na misi podsticao ljude da poboljšaju svet tako što će „deliti hleb sa gladnima, radeći za pravdu, podižući siromašne i vraćajući im dostojanstvo.„
Papa je uputio apel da ljudi donesu svetu nadu kroz „nežnost prema siromašnima i to bez osuđivanja.''

Gadafijev sin kandidat na predsedničkim izborima
TRIPOLI - Saif al-Islam al-Gadafi, sin nekadašnjeg libijskog lidera pukovnika Muamara al-Gadafija, prijavio se kao kandidat na predsedničkim izborima 24. decembra, potvrdio je jedan zvaničnik iz izborne komisije.
Predsednik Francuske Emanuel Makron juče je izjavio da međunarodna zajednica u potpunosti podržava termin izbora u toj severnoafričkoj zemlji, preneo je Rojters.
Nemačka kancelarka Angela Merkel ocenila je da predstojeći izbori igraju odlučujuću ulogu.
Ona je podsetila da je Turska je rezervisana oko povlačenja svojih trupa iz Libije, dok je Rusija izrazila spremnost da podrži povlačenje stranih snaga iz Libije po principu reciprociteta.
„Turska strana je rezervisana, ali ruska strana je priznala da bi to moglo da se uradi po principu reciprociteta”, rekla je ona i istakla da bi pripreme za izbore 24. decembra trebalo da budu izvršene na način da na kraju rezultat izbora bude prihvaćen, preneo je ranije Rojters.

Indiji uskoro stiže ruski raketni sistem S-400
DUBAI - Rusija je počela da isporučuje Indiji raketne sisteme protivvazdušne odbrane S-400, javile su u danas ruske novinske agencije pozivajući se na izjavu Dmitrija Šugajeva, šefa ruske agencije za vojnu saradnju.
Nabavka ruskih raketnih sistema S-400 dovela je Indiju u opasnost od uvođenja sankcija SAD prema američkom zakonu iz 2017. godine, koji je donet s ciljem da se strane države odvrati od kupovine ruske vojne opreme, prenosi Rojters.
„Prve isporuke su već započete”, rekao je danas Šugajev na sajmu vazduhoplovstva u Dubaiju i precizirao da će prva jedinica sistema S-400 stići u Indiju do kraja godine, javio je Interfaks, a prenosi Tanjug.
Ugovor koji su 2018. godine sklopili Rusija i Indija,. vredan je 5,5 milijardi dolara za pet dalekometnih raketnih sistema zemlja-vazduh S-400, za koje Indija kaže da su potrebni da bi se neutralisala pretnja iz Kine.

Britanci zabrinuti za EU: „Severni tok” potkopava evropsku bezbednost
Ministarka inostranih polova Velike Britanije Liz Tras pozvala je Evropsku Uniju da ojača svoje veze sa drugim državama istomišljenicima, da revidira svoju zavisnost od isporuka gasa iz Rusije, i da blokira konačnu sertifikaciju za gasovod „Severni tok 2”, piše britanski „Sandej Telegraf”.
„Ovaj gasovod može da potkopa evropsku bezbednost, omogućivši Rusiji da pojača kontrolu nad državama koje se oslanjaju na njen gas, uprkos tome što nas pandemija podseća na važnost postojanja različitih lanaca snabdevanja kako bi se izbegla strateška zavisnost od nepouzdanih partnera“, izjavila je Trasova „Telegrafu”.
Ona je naglasila da „u ovom kritičnom trenutku treba produbiti naše investicione i trgovinske veze sa državama koje poštuju pravila i omogućavaju procvat slobodnih tržišnih ekonomija. Ne možemo i nikada nećemo pružati pomoć onima koji žele da potkopaju slobodu i demokratiju“.
Gasovod „Severni tok 2” polazi od obale Rusije preko Baltičkog mora do Nemačke i čine ga dva kraka ukupnog kapaciteta 55 milijardi kubnih metara gasa godišnje. Njegova izgradnja završena je 10. septembra, podseća Sputnjik.
Trenutno je u toku proces sertifikacije kompanije „Nord strim 2 AG“ kao nezavisnog operatora gasovoda.
Sertifikacija će se odvijati u dve faze: prvo će nemački regulator izraditi nacrt rešenja, a zatim će ga oceniti Evropska komisija. Ceo proces mogao bi trajati nekoliko meseci.

Od sutra u Austriji na posao samo vakcinisani ili sa negativnim testom
BEČ - U Austriji od sutra na radnim mestima počinje u potpunosti da se primenjuje 3G pravilo.
Zaposleni na radno mesto mogu da dođu samo ako su vakcinisani, imaju potvrdu o preležanom kovidu-19 ili negativan test, jer je istekao prelazni rok od dve nedelje, tokom koje su mogli bez testa i da nose FFP2 maske.
Poslodavac mora da kontroliše, kako to predviđa uredba Vlade, da li zaposleni sa sobom ima jedan od tri dokaza 3G pravila, a i vlasti će sprovoditi kontrole.
Od ove mere su izuzete samo one osobe koje nisu duže od dva puta po 15 minuta dnevno u kontaktu sa drugim ljudima ili ako rade pod vedrim nebom.
To znači da izuzev, na primer šumara i vozača kamiona, nema mnogo izuzetaka.
Prema proceni Ministarstva zdravlja, za ispunjavanje 3G pravila oko 1,4 miliona zaposlenih moraće redovno da se testira, prenosi Tanjug.
Privredna komora Austrije smatra da nedostaje infrastruktura za testiranje kako bi se savladao taj broj, što Ministarstvo negira.

U sukobima u zatvoru u Ekvadoru ubijeno 68 zatvorenika
KITO - Najmanje 68 zatvorenika ubijeno je u novim brutalnim sukobima u zatvoru u Ekvadoru.
Neredi u zatvoru Litoral u gradu Gvajakilu su navodno počeli u petak uveče, a policijske taktičke jedinice koje su ušle u zatvorske zgrade pronašle su oružje, eksploziv i sečiva, navodi Bi-Bi-Si.
Samo ove godine u ekvadorskim zatvorima je smrtno stradalo više od 300 ljudi.
U borbama rivalskih bandi prošlog septembra poginulo je više od 100 zatvorenika, kažu zvaničnici.
Septembarsko nasilje u zatvoru vezano za rat bandi bilo je najgore u istoriji Ekvadora.
U to vreme, zatvorenici iz jednog krila zatvora puzali su kroz rupu da bi došli do drugog krila, gde su napali članove rivalske bande, prenosi Tanjug.
Smrtonosni sukob, u kojoj su neki zatvorenici obezglavljeni, skrenuo je pažnju javnosti na rastući uticaj transnacionalnih kriminalnih grupa u Ekvadoru kao što su karteli Sinaloa, Halisko i Nova generacija sa sedištem u Meksiku.

SAD i saveznici sve agresivnije iznose optužbe na račun Rusije
MOSKVA - Sjedinjene Američke Države i njihovi saveznici počeli su agresivnije da iznose optužbe na račun Rusije na temu hemijskog oružja, ponovo se pozivajući na „slučaj Skripalj” i trovanje blogera Alekseja Navaljnog, saopštilo je Ministarstvo spoljnih poslova Rusije.
„U postupcima Amerike i njenih evroatlantskih saveznika primetili smo još jednu negativnu tendenciju. U Organizaciji za zabranu hemijskog oružja i u Savetu bezbednosti UN zemlje koje su 'povezane' evroatlantskom solidarnošću, kao i njihovi klijenti i sateliti, počeli su još agresivnije da iznose neosnovane optužbe protiv Rusije za navodno skrivanje dela bivšeg vojno-tehničkog programa S S SR-a. Ponovo se poteže 'slučaj Skripalj' i navodno trovanje Alekseja Navaljnog”, navodi se u saopštenju.
Kako prenosi Sputnjik, ruska strana naglašava da London i dalje izbegava da pruži bilo kakve dokaze koji bi potvrdili njihove optužbe, a Nemačka, Francuska i Švedska, kršeći Konvenciju o zabrani hemijskog oružja i međunarodne sporazume o pravnoj pomoći, odlučno odbijaju da sarađuju sa Moskvom na pronalaženju odgovora na pitanja gde je, kada i pod kojim okolnostima van teritorije Rusije u biološkom materijalu Navaljnog pronađena otrovna supstanca koju na Zapadu nazivaju „novičok”.
„Sa žaljenjem moramo da konstatujemo da se, nekada autoritativna nezavisna tehnička organizacija - OZHO, pretvara u instrument za zadovoljavanje geopolitičkih interesa uske grupe država”, precizira ruski MIP, prenosi Tanjug.
Navodi se da u poslednje vreme Amerika na međunarodnim platformama i u medijskom prostoru sve aktivnije promoviše temu svoje „posvećenosti” realizaciji obaveza prema Konvenciji o zabrani hemijskog oružja, a pritom Vašington ne naglašava da je planirano da se bojni otrovi unište ne ranije od septembra 2023. godine što više od 10 godina premašuje rokove, prvobitno određene Konvencijom.
    </div>

  </body>
 </text>
</TEI>