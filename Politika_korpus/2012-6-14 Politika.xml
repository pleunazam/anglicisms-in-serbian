<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Šampion pregazio borbene Irce
U igri mačke i miša svetski i evropski prvak Španija je opravdala ulogu favorita i u drugom kolu, u Gdanjsku, lako i ubeljdivo pregazila Irsku s 4:0 (1:0). „Crvena furija” je najubedljivijom pobedom u dosadašnjem toku ovog takmičenja preuzela čelnu poziciju u „C” grupi, dok su „zeleni” izgubili i teoretske šanse da se plasiraju u četvrtfinale.
Visokim presingom na polovini Iraca gotovo da nisu dozvolili protivniku ni da pređe centar. „Zeleni” su jedva uspevali da povežu par dodavanja i veoma brzo gubili loptu. Rutinska igra šampiona protiv borbenog, ali njima nedoraslog rivala, nije rezultirala još ubedljivijim trijumfom samo zato što su njegovi igrači često preterivali s kombinovanjem.
Irci su prvi zapretili, pošto je u drugom minutu Koks udarcem sa preko 20 metara naterao Kasiljasa da se ispruži i spreči iznenađenje, a isto je u 76. učinio i kapiten Kin. Sve ostalo predstavljalo je potpunu dominaciju prvaka, sa sporadičnim pokušajima „zelenih” da bar ugroze mrežu protivnika.
Neravnopravni duel prvog kandidata za titulu i najvećeg autsajdera, kvota na Irce u pojedinim kladionicama je 1001, rano je dobio konačan epilog. Već u četvrtom minutu Španija je povela. Intervenisao je Dan i nakratko prekinuo sjajan pas upućen ka Silvi. Na njegovu nesreću akciju je pratio Tores, uzeo loptu, lako obišao Varda i iskosa s desne strane raspalio je i zakucao iznad glave nemoćnog Givena – 1:0.
Pokušao je Trapatoni, najstariji selektor u istoriji kontinentalnih prvenstava, da promeni situaciju na terenu, pa je na početku drugog dela uveo Voltersa umesto Koksa. Epilog je bio identičan, a zatim i katastrofalan po njegovu selekciju, pošto je Španija malo dodala gas. I u četvrtom minutu drugog dela „crvena furija” je postigla pogodak i duplirala prednost. Inijesta je tukao, Given odbranio, ali je odbio loptu samo da Silve. Pored trojice protivničkih igrača Silva se dugo nameštao, prebacivao loptu s leve na desnu nogu i obrnuto, i posle dva „lažnjaka” poslao je kroz noge Dana u golmanov donji desni ugao – 2:0.
Tores je u 70. minutu povisio na 3:0. Ponovo su Španci dugo kombinovali, da bi Silva ubacio loptu u prazan prostor, napadač „crvene furije” bio je brži od odbrane Iraca i iako mu je Dan „duvao za vrat” rutinski matirao nemoćnog Givena.
Konačan rezultat 4:0 postavio je rezervista Fabregas u 83. minutu. Prihvatio je loptu posle izvedenog kornera i iskosa s desne strane snažnim udarcem poslao je između Givena i Endrjuza od suprotne stative u mrežu.
Predivna slika u finišu susreta. Navijači Irske pesmom su pozdravljali svoje fudbalere iako su doživeli težak poraz, dok je ostali deo publike njihovu reakciju nagradio aplauzom.
Stadion: Arena Gdanjsk. Gledalaca: 39.150. Sudija: Proensa (Portugalija). Strelci: 1:0 Tores (4), 2.0 Silva (49), 3:0 Tores (70), 4:0 Fabregas (83). Žuti kartoni: Alonso, Martinez (Španija), Kin, Vilan, Sent Ledžer (Irska). Nadoknada vremena: prvi deo: 1 minut, drugi: 3.
ŠPANIJA: Kasiljas, Arbeloa, Pike, Ramos, Alba, Čavi, Buskets, Alonso (od 65. Martinez), Silva, Tores (od 74. Fabregas), Inijesta (od 80. Kazorla). Selektor: Del Boske.
IRSKA: Given, O'Ši, Sent Ledžer, Dan, Vard, Daf (od 76. Mek Klin), Endrjuz, Vilan (od 80. Grin), Mek Gidi, Koks (od 46. Volters), Kin. Selektor: Trapatoni.
IGRAČ UTAKMICE: Fernando Tores (Španija).
----------------------------------------------
V GRUPA
Prvo kolo: Španija – Italija 1:1, Hrvatska – Irska 3:1
Drugo kolo: Italija – Hrvatska 1:1, Španija – Irska 4:0
Treće kolo (18. juna, oba meča 20.45 č): Hrvatska – Španija, Italija – Irska.
Tabela

Španija


2


1


1


0


5:1


4


Hrvatska


2


1


1


0


4:2


4


Italija


2


0


2


0


2:2


2


Irska


2


0


0


2


1:7


0

Po bod nade za Italiju i Hrvatsku
U derbiju drugog kola „C” grupe Italija i Hrvatska su u Poznanju igrale nerešeno 1:1 (1:0). Ovim bodom Hrvati su se primakli nadomak plasmana u četvrtfinale, dok Italijani ni u šestom međusobnom susretu nisu pronašli način kako da ih savladaju.
I jedni i drugi su se držali taktike koja im je donela pozitivne rezultate u prvom kolu. Tradicija je davala prednost Hrvatima, ali su oni prepustili terensku inicijativu „azurima” i čekali priliku da iz polukontri i kontri nadmudre četvorostrukog svetskog prvaka. Italijani su morali da zaigraju otvoreno, pošto im je samo pobeda produžavala nadu da mogu da se plasiraju u četvrtfinale.
Ipak, kao da su se protivnici podelili, pa su u prvom delu igrali „na četvrt sata”. Baloteli je prvi zapretio u trećem minutu, kada je prihvatio loptu pored Ćorluke i tukao levicom za malo neprecizno. Ni Markizio nije bio uspešniji. Raspalio je sa oko 25 metara, ali je lopta prohujala preko prečke. Ponovo je Baloteli pokušao, međutim, Pletikosa je bio dobro postavljen i snažan udarac odbio u polje.
Hrvatska je uzvratila u 20. minutu. Srna je odlično centrirao, ali je Jelavić za malo bio „kratak”, pa je Bufon uz dosta muke iz dva pokušaja prigrabio loptu u naručje. Sedam minuta kasnije posle kornera, koji je izveo Srna, šutirao je Perišić glavom, a golman Italije lako odbranio svoju mrežu.
Na drugoj strani Kasano nije bio precizna u 33. minutu, pa Baloteli par trenutaka kasnije. Sjajnu priliku omogućio je Kasano saigraču Markiziju, ovaj se vešto oslobodio Srne, ali mu je Pletikosa odbranio dva udarca.
„Azuri” su poveli u 39. minutu efektnim pogotkom Pirla iz slobodnog udarca s preko 20 metara iskosa s leve strane. Kreator igre Italijana poslao je loptu između glava Rakitića i Vukojevića, bacio se Pletikosa ali nije uspeo da spreči vođstvo rivala – 1:0.
Kasano je šutirao glavom pored gola, nakon kornera Pirla, dok je Bufon odbranio udarac Mandžukića u poslednjim sekundima prvog dela.
Hrvati su u drugi deo ušli neuporedivo odlučnije. Modrić je u 47. i 49. zapretio Bufonu. Prvi šut kapiten Italijana je odbranio, a drugi ispratio pogledom, jer nije bio precizan.
Razvila se borba u kojoj su se uloge promenile. Bilićevi izabranici su diktirali tempo, a Italijani vrebali priliku da iz kontranapada postignu i drugi gol. Baloteli je u 61. minutu šutirao preko gola.
Odolevala je odbrana „azura” sve do 72. minuta. Izvanredan centaršut Strinića s leve strane Mandžukić je prihvatio i sa tri metra raspalio, a lopta se od leve stative odbila u mrežu – 1:1.
Montolivo je sa preko 25 metara snažno šutirao u 76. minutu, ali je Pletikosa bio spreman.
Do kraja susreta su pokušavali i jedni i drugi, ali promene rezultata nije bilo.
Engleski arbitar Veb, koji uživa veliko poverenje Sudijske komisije Uefe, imao je nekoliko grešaka u procenama prekršaja. Između ostalog, nije video ni kada je Srna laktom udario Motu u potiljak, pa je reprezentativac Italije posle ukazane pomoći, ipak, morao da napisti teren.
Stadion: Munisipal u Poznanju. Gledalaca: oko 30.000. Sudija: Veb (Engleska). Strelci: 1:0 Pirlo (39), 1:1 Mandžukić (72). Žuti kartoni: Mota, Montolivo (Italija), Šildenfeld (Hrvatska). Nadoknada vremena: prvi deo: 1 minut, drugi: 6.
ITALIJA: Bufon, Bonuči, De Rosi, Kjelini, Pirlo, Markizio, Mota (od 62. Montolivo), Mađo, Đakerini, Baloteli (od 69. Di Natale), Kasano (od 83. Đovinko). Selektor: Prandeli.
HRVATSKA: Pletikosa, Srna, Ćorluka, Šildenfeld, Strinić, Vukojević, Modrić, Rakitić, Perišić (od 68. Pranjić), Jelavić (od 83. Eduardo), Mandžukić (od 90+4 Kranjčar). Selektor: Bilić.
----------------------------------------------
V GRUPA
Prvo kolo: Španija – Italija 1:1, Hrvatska – Irska 3:1
Drugo kolo: Italija – Hrvatska 1:1, Španija – Irska 4:0
Treće kolo (18. juna, oba meča 20.45 č): Hrvatska – Španija, Italija – Irska.
Tabela

Španija


2


1


1


0


5:1


4


Hrvatska


2


1


1


0


4:2


4


Italija


2


0


2


0


2:2


2


Irska


2


0


0


2


1:7


0

Šveđani bez prava na grešku
Švedski mediji, posebno Ekspres osuli su paljbu po svojim igračima posle neslavnog starta i poraza od Ukrajine, ocenjujući igru izabranika Erika Hamrena – kukavičkom. Posebno ljut bio je Zlatan Ibrahimović, koga je dodatno razljutilo ponašanje saigrača posle poraza i nonšalantan odnos prema dresu koji nose. Naime, većina švedskih fudbalera je izbegla nove obeveze, trčanje posle poraza, i uglavnom se zabavljala u neformalnom ćaskanju sa pripadnicama lepšeg pola. Prva zvezda švedskog tima je tražila od selektora Hamrena da pojača disciplinu jer u suprotnom ne piše se dobro Švedskoj.
- Ne mogu da razumem ponašanje mojih saigrača, kao da im je sve jedno što smo izgubili. Sada nas očekuje možda i teži protivnik, jer Engleska će pokušati da dođe do prve pobede na šampionatu. Nama ostaje da izvučemo određene pouke iz utakmice sa Ukrajinom, jer sve osim pobede bilo bi ravno porazu, zaključio je Ibrahimović.
Izabranici Roja Hodžsona su protiv Francuske zabeležili remi, međutim, pred duel sa Šveđanima ambicije su znatno porasle.
- Respektujemo protivnika, analizirali smo njihovu igru iz prvog meča, ali, očekujem da se pobedom ponovo vratimo u igru, rekao je Stiven Džerard.
Prošle godine u novembru Engleska je sa 1:0 savladala Švedsku i mnogi pred današnji duel u Kijevu priželjkuju isti rezultat i pobedu.
- Na šampionatu je svaka utakmica važna, kaže Runi, napadač Mančester junajteda. Mislim da je došlo vreme da se radujemo da potvrdimo koliko vredimo. Objektivno bolji smo od Švedske, međutim, neće biti lako.
Vođenje utakmice povereno je Slovencu Damiru Skonini, meč počinje u 21 čas na stadionu u Kijevu, gde će se igrati i finale Evropskog prvenstva.
Švedska: Isakson, Lustig, Melberg, Grankvist, Olson, Elm, Larson, Kalstrom, Ibrahimović, Svenson, Elmander.
Engleska: Hart, Kol, Teri, Leskot, Džerar, Jong, Milner, Čembrlen, Parker, Runi, Defo.

Ukrajinci prete Francuzima
Andrej Ševčenko je heroj Ukrajine. Fenomenalni strelac je na startu šampionata sa dva efektna pogotka srušio sve nade Šveđana, svojoj ekipi obezbedio prvu pobedu na evropskom prvenstvu, pa sada jedan od domaćina sa velikim očekivanjem čeka svog novog rivala, opasnu Francusku. Ukrajinci i Francuzi su se do sada tri puta sastajali, jednom je bilo nerešeno i to u prvom međusobnom okršaju pre pet godina (2:2) dok su u ostale dve utakmice slavili izabranici Rolana Blana, 2:0 i 4:1.
Pred današnji duel u Donjecku u Dombas areni Ukrajina veruje da može da ponovi sjajan uspeh iz prve utakmice a najveće nade polažu u opasnog strelca.
- Mnogo nam znači pobeda nad Švedskom, ne krije Andrej Ševčenko opasni strelac koji je sa dva pogotka doneo prva tri boda svojoj reprezentaciji. Sada nas očekuje mnogo teži zadatak jer Francuska je skup sjajnih fudbalera koji su fizički odlično pripremljeni. Ipak, veruejmo da ćemo uz naše sjajne navijače uspeti da ostvarimo dobar rezultat.
Ševčenko je zajedno sa Andrejom Voronjinom zadavao najviše problema švedskoj odbrani.
- Ako pobedimo Francuze a znam da možemo, onda sigurno idemo u drugi krug. Naša grupa je jedna od najtežih i svaki plasman u narednu rundu takmičenja značio bi našoj ekipi, istakao je Voronjin, nekadašnji igrač Bajera iz Leverkuzena a danas glavna uzdanica Dinama iz Kijeva.
Selektor Oleg Blohin se javno zahvalio Ševčenku na sjajnoj partiji što potvrđuje da Ukrajinci imaju odličnu atmosveru.
Sa druge strane naši ljubitelji fudbala mogli su da se uvere u snagu trikolora u nedavno odigranom  prijateljskom meču sa Srbijom 31. maja u Remsu. Tada su Benzema i Riberi potvrdili izvanredan kvalitet u napadu. Francuska je u prvom kolu igrala nerešeno 1:1 sa Engleksom.
- Naš cilj je jasan plasman u drugu fazu takmičenja, kaće selektor Blan, nekada sjajni štoper Francuske. Svesni smo da igra Ukrajine umnogome zavisi od Ševčenka i Voronjina i ukoliko njih dvojicu budemo zaustavili siguran sam da neće biti problema. Jednu prepreku smo prebrodili nadam se i drugu.
Utakmica Ukrajina – Švedska igarće se na jednom od najlepših stadiona na Dombas areni u Donjecku u domu fudbalera Šahtjora.
Stadion: Dombas arena.- Sudija: Bjorn Kipers (Holandija)
Ukrajina: Pjatov, Selin, Kačeridi, Timoščuk, Ševčenko, Gusev, Voronjin, Jarmolenko, Mihalik, Nazarenko, Konopljanka.
Francuska: Loris, Evra, Rami, Mekses, Koščelni, Riberi, Nasri, Maluda, Diara, Ben Afra, Benzema.

Muhamed Ali novo lice „Luja Vitona”
Malo je ko očekivao da će luksuzni francuski brend „Luj Viton” izabrati boksersku ikonu Muhameda Alija za novo lice svojih proizvoda. Pa ipak, na nedavno objavljenoj fotografiji, slavni bokser pozira za čuvenu marku u društvu svog unuka koji nosi bokserske rukavice. Lep omaž za jednog od najvećih sportista svoje generacije, koji danas, u 70. godini bije bitku sa Parkinsonovom bolešću.
Iv Sarsel, predsednik kompanije „Luj Viton”, veoma je ponosan na ovu saradnju. „Počastvovani smo što je pristao da pozira za našu reklamnu kampanju i oduševljeni načinom na koji ovaj fantastični portret šampiona i njegovog unuka ilustruje ideju generacijskog nasleđa, vrednosti koja je u srcu Luja Vitona”, rekao je Sarsel.
Muhamed Ali se tako pridružio brojnim zvezdama koje su pozajmile svoje lice čuvenom brendu, poput Katrine Denev, Andželine Džoli i Šona Konerija.
Onima kojima se ovaj izbor čini čudnim, kuća „Luj Viton” objašnjava: „Ali je istinska živa legenda koja prevazilazi svet boksa”. „Luj Viton” je zasad objavio samo jednu fotografiju, dok će ostale biti predstavljene danas, povodom lansiranja nove reklamne kampanje brenda.

Poezija je duša naroda
Srpska književna zadruga objavila je drugo, prošireno izdanje „Antologije beloruske poezije”, koju jesastavio, kao i prvo (1993), Ivan Čarota (1952), beloruski slavista, profesor slovenskih književnosti Beloruskog državnog univerziteta u Minsku, inostrani član Srpske akademije nauka i umetnosti. Pesme i predgovor preveo je profesor dr Miodrag Sibinović. Antologija sadrži izbor poezije 68 beloruskih pesnika, koji su živeli i stvarali od dvanaestog (Kiril Turovski), i od kraja petnaestog veka (Francisk Skarina), pa do naših dana. Među njima su i dvojica klasika beloruske poezije – Janko Kupala i Jakub Kolas, čijoj je 130. godišnjici rođenja posvećeno ovo izdanje.
Gost Srpske književne zadruge, koja ove godine slavi 120 godina od osnivanja, upravo je Ivan Čarota. U susretu s novinarima, pored poznatog slaviste, učestvovali su Vladimir Čušev, ambasador Belorusije u Srbiji, Miodrag Sibinović, Slobodan Rakitić i Dragan Lakićević, a stihove beloruskih pesnika kazivao je Srba Milin. 
Profesor Čarota je pohvalio prevode Miodraga Sibinovića i rekao da je „ispoljio izuzetno suptilno razumevanje beloruske pesničke reči”, potom je objasnio kako je nastao naziv – Belorusija. Po prvoj priči, to je zbog bele odeće seljaka, njihove bele kose i bele boje kože. Druga priča govori da su državu napala tatarsko-mongolska plemena. Uspeli su da se odbrane, zahvaljujući, između ostalog, i velikim kišama, i tako ostali bela, čista Rusija, Rusija bez Tatara.
Smatra da smo vrlo slični. Bilo mu je prijatno kada je od jednog srpskog kolege dobio zbirku pesama sa posvetom: „Bratu iz praotadžbine”, ali, isto tako, sa uvažavanjem, prihvata mišljenje kolege-sunarodnika koji tvrdi da su Belorusi došli s Balkana. U Belorusiji su boravili: Jurij Križanić, Stefan Zanović, Simeon Piščević, Dositej Obradović... Klasična dela: „Aleksandrida”, „Povest o Tristanu” i „Povest o Bovi”, sačinjena su „iz knjiga srpskih”.
Od sredine 19. veka, prigušivana nacionalna svest Belorusa, oživela je sentencu: „Narod je živ – dok živi njegova pesma”. Početak 20. veka, kaže, s pravom se smatra razdobljem beloruskog kulturnog preporoda. U poeziji se javlja čitav niz pesnika najviše vrednosti. Neki od njih su odmah stekli punu afirmaciju, a nekima zasluženo priznanje stiže tek danas. Ima i stvaralaca čija prava vrednost nije, do kraja, shvaćena. Čarota ukazuje na veliki značaj pesnika Maksima Bogdanoviča, čiju je stogodišnjicu rođenja Unesko uneo u kalendar svetski značajnih datuma. On je ostao bez majke kao odojče. Otac je napustio zavičaj i Bogdanovič se školovao i vaspitavao u Rusiji. Ipak, vratio se svom jeziku, i kao pesnik, i kao prevodilac, i kao esejista, i kao kritičar, i kao istoričar književnosti. Prevodio je rimske, francuske, nemačke, španske i skandinavske pesme. Prevodio je, naravno, i sa jezika srodnih beloruskom. Sa srpskog je preveo, prepevao, obradio, našu šaljivu pesmu „Smrt stršljena”, u desetercu. Utemeljivači novije beloruske poezije su i Janko Kupala, Jakub Kolas, Ales Garun... A nastavljači njihovog dela: Vladimir Dubovka, Vladimir Hadika, Vladimir Žilka, Natalija Arsenjeva...
U „Antologiji beloruske poezije”, ističe Čarota, našli su se i beloruski pesnici iz dijaspore. Bilo je važno da se svi oni sakupe „pod jedno nebo – rodno nebo poezije”. Ovo je, dakle, prvi pokušaj da se predstavi panorama ukupne beloruske poezije, na osnovu čisto književnih kriterijuma, bez upliva aktuelne politike, ideoloških podela i postojećih granica. Istorija pamti i drugačije primere: Adam Mickijevič je rođen na „beloruskom području”, a pripada samo poljskoj književnosti. U Litvi, od 16. veka, postoji porodica Dostojevski, a Fjodor Mihajlovič pripada samo ruskoj književnosti.
Najčešće reči u beloruskoj poeziji, mada to statistički nije potvrđeno, jesu: močvara, bara, glib, od ptica – roda, drvo – vrba, cvet – različak, žbun – glog, zatim izvor, mlado, zeleno žito... Močvara, bara, glib – objašnjava Čarota – koriste se u prvobitnom značenju: pramaterija, od koje je stvoren svet. Najčešće pominjani praznik jeste – Kupala (Ivanjdan), dan solsticija, početak novog ciklusa.
U poeziji, tvrdi profesor Ivan Čarota, aktivira se ono – što pod različitim imenima – ne menja svoju suštinu. Nije, zato, slučajno što u mnogim jezicima postoje izrazi čiji je zajednički smisao: „Poezija je duša naroda”.
----------------------------------------------
Čaroti nagrada „Fjodor Mihailovič Dostojevski”
Visoko internacionalno priznanje „Fjodor Mihailovič Dostojevski”, koje dodeljuje Sveslovensko književno društvo, uručeno je Ivanu Aleksejeviču Čaroti za „duhovni, podvižnički rad u povezivanju beloruskog i srpskog naroda” i prevođenje dela Nikolaja Velimirovića, Justina Popovića, patrijarha Pavla, Ive Andrića, Branislava Nušića, Desanke Maksimović, Branka Ćopić, Dragoslava Mihailovića, kao i za prevođenje knjiga „Kosovska bitka traje” i „Srpska pravoslavna crkva”.

Glumce podržalo 85 kolega: Nije Atelje upravnik niti zgrada
BEOGRAD – Delu glumačkog ansambla Ateljea 212 koji traži smenu direktora Kokana Mladenovića javnu podršku danas su uputile kolege iz drugih pozorišta, poručujući da Atelje 212 „nije upravnik niti je zgrada”, već „šezdesetogodišnja tradicija hrama umetnosti”.
Pismo solidarnosti potpisalo je 85 umetnika, među kojima su glumci Mirjana Karanović, Slobodan Beštić, Goran Jevtić, Bane Vidaković, Nebojša Glogovac, Nikola Đuričko, Vojin Ćetković, Branislav Lečić, Zoran Cvijanović, Svetlana Bojković, Dragan Bjelogrlić...
„Poštovane kolege, želimo da Vam pružimo javnu podršku, jer u vašim zahtevima prepoznajemo iskrenu želju da Atelje 212 ponovo postane pozorište u kojem će se poštovati umetnici, pozorišna etika, specifičnost umetničkog stvaranja, a suspendovati autoritarnost i modeli ponašanja koji su duboko neumetnički, retrogradni”, navodi se u pismu koje je danas dostavljeno medijima.
Solidarnost su potpisom iskazali i reditelj Tanja Mandić Rigonat, dramaturg Božo Koprivica, kritičar Ivan Medenica, dramska autorka Milena Marković, reditelj Oleg Novković, kompozitor Isidora Žebeljan...
Po njihovom mišljenju, u bilo kom pozorištu u kojem ne postoji dobra komunikacija između umetničkog ansambla i upravnika, žrtve su i umetnost i stvaraoci, a problemi koje imaju glumci u Ateljeu nisu suštinski javno prepoznati, jer „javno mnjenje se spinuje i stvara lažna slika”.
Uz dužno poštovanje svih zaposlenih u neumetničkim sektorima, ističe se da su ličnost i talenat umetnika kapitalna vrednost bez koje je nemoguće stvarati pozorišnu umetnost:
„Atelje 212 nije upravnik niti je zgrada. Atelje 212 je šezdesetogodišnja tradicija hrama umetnosti, pozorišne etike i širokog spektra estetika, u čijem su stvaranju svoj doprinos dali najznačajniji pisci, reditelji, scenografi, kostimografi, kompozitori, gostujući glumci i, naravno, Vaš ansambl koji se decenijama menjao i u kojem nikada nezadovoljstvo na relaciji umetnici-upravnik nije imalo današnje dimenzije.„
U pismu se podseća i da „Atelje nikada nije bilo mesto građanskog ni umetničkog kukavičluka, niti je je ikad bilo sinonim za zatvorenost, ksenofobiju, provincijalizam i nerad”.
„Dakle, vaš sadašnji upravnik nije došao na pozorišne ruševine, već je postavljen da bude upravnik uspešnog pozorišta. Njegov individualni talenat nesmetano je mogao da se ulije u bogatu tradiciju Ateljea 212, samo da nije pomislio da istorija tog pozorišta počinje baš od njega. Kakva greška i za njega i za svakog potencijalnog upravnika”, ukazuje se, između ostalog, u pismu i zaključuje:
„Kao ljudi i vaše kolege, ogorčeni smo raznim interpretacijama razloga vaše pobune, počev od toga da ste ljudi koji ne žele da rade, infantilni lenjivci koji bi da 'uživaju na jaslama budžeta', jer shvatamo da je vaša nasušna potreba upravo da radite, ali u civilizovanim i dostojanstvenim uslovima.„
------------------------------------
Menadžment Ateljea: Od danas sve preko Skupštine Grada
Menadžment pozorišta Atelje 212 saopštio je danas da neće više učestvovati u „sramoćenju” te kuće i da će rešavanje spora sa glumačkim ansamblom vršiti preko nadležnog organa, Skupštine Beograda.
„Konačni stav menadžmenta Pozorišta Atelje 212 je da više ne učestvuje u ovoj vrsti sramoćenja naše kuće, uključujući dezinformacije iznete na konferenciji za štampu glumačkog ansambla, koja je održana 13. juna, o poslovanju pozorišta u prethodnom periodu”, saopštila je PR služba Ateljea.
Kako se navodi, mendžment je zato odlučio da „sve svoje argumente i dalje informacije potkrepi dokumentacijom” koju će, kako kažu, u najkraćem roku dostaviti osnivaču Ateljea 212, odnosno Skupštini Grada Beograda.
„Svu dalju komunikaciju i rešavanje ovog sramnog spora vršićemo isključivo preko nadležnog organa, u ovom slučaju Skupštine Grada Beograda”, zaključuje se u saopštenju.

Izložba „Grifon 2012” od 18. juna do 7. jula
BEOGRAD - Izabrani radovi sa devetog Konkursa za najbolji grafički dizajn u Srbiji, Republici Srpskoj i Crnoj Gori u 2010. i 2011. godini biće izloženi od 18. juna do 7. jula u Galeriji Grafičkog kolektiva, u okviru postavke „Grifon 2012” .
Predstaviće se 48 umetnika radovima u kategorijama: knjiga i druge publikacije, vizuelni identitet, plakati i oglašavanje, ambalaža, tipografsko pismo, promotivni materijal i hartije od vrednosti, filmska, video i TV-grafika i veb-dizajn.
Na otvaranju autoru najboljeg rada biće uručena nagrada „Grifon”, koju dodeljuje žiri u sastavu: Zoran Blažina, Maja Lalić, Miroslav Mušić, Filip Bojović i Milan Stevanović.
Bijenalni konkurs i izložba „Grifon”, kako je navedeno, prati promene u oblasti grafičkog dizajna na lokalnom terenu.

Henri Šesti premijerno na domaćoj sceni
Predstava po komadu Vilijema Šekspira „Henri Šesti” u adaptaciji i režiji Nikite Milivojevića premijerno će biti izvedena u Narodnom pozorištu u Beogradu u petak 15. juna, nakon uspešnog nastupa tog ansambla u londonskom „Glob teatru”, 11. maja.
Upravnik Narodnog pozorišta Božidar Đurović rekao je na konferenciji za novinare da je predstava „Henri Šesti” po opštem uverenju ocenjena kao najbolja među svih 37 učesnika Šekspirovog festivala u Londonu.
„To nije samo uspeh Narodnog pozorišta, već uspeh srpskog teatra i glumišta”, rekao je Đurović i dodao da o uspešnoj Milivojevićevoj postavci Šekspira svedoče kritika i publika, ali i radost reditelja i glumaca koji su pripremili predstavu.
On je kazao da su selektori Bitefa uvrstili taj komad u zvaničan program tog festivala i da će ona biti izvedena 15. septembra na Velikoj sceni Narodnog pozorišta, a beogradskoj publici bi u oktobru trebalo da budu prikazana sva tri dela „Henrija Šestog”.

„Trampa” instrumenata za rođendan Filharmonije
Goste su dočekali šalama. „Servirali” su im smeh do suza. One koji su na rođendansko slavlje pristizali mimo zakazanog roka, upućivali su na binu ili na stazu pokraj nje. Mnogi su stajali i na vrhovima prstiju pa čak i sedeli na parketu da bi uživali u neobičnom programu koji su za svoj 89. rođendan priredili članovi Beogradske filharmonije.
A domaćini su, primajući čestitke od posetilaca, uzvraćali iznenađenjima – muzički program nije bio nalik nijednom dosadašnjem.
Guslar je za početak „opevao” istorijat Filharmonije, a potom se violinistkinja Mina Mladenović, ne krijući da uživa u igri, dočepala – klarineta. Ovaj instrument zadao joj je mnogo muke dok je, na radost publike, „lovila” tonove. Isti problem imao je i kontrabasista Boban Stošić, koji se obreo za klavirom.
Posetioci su prasnuli u smeh kada je violinistkinja Jelena Dimitrijević teturajući na scenu iznela kontrabas. Da bi dohvatila žice popela se na – gajbu i uspela da odsvira flažolete. Snježana Pavićević, koja u orkestru svira pikolo flautu, obgrlila je harfu. Nju je, kaže, htela da uči još od detinjstva: „Vidite da za pravu ljubav nikad nije kasno!” Brzo se uverila da nije ni lako, pa je zavapila: „Neka mi neko pomogne!” Za tili čas, probijajući se kroz masu, na trotinetu je stigao klarinetista Mihailo Samoran. Zajedničkim snagama odsvirali su jednu numeru. I taman kada su pomislili da će im prave lekcije pokazati Milana Zarić, harfistkinja, ona je iskoristila priliku da se okuša – na udaraljkama!
S obzirom na to da nastupe Filharmonije obavezno prate i novinske kritike, njih je sročila violinistkinja Jelena Dragnić i nastupila na – testeri. Taman kada je publika pomislila da je šou program gde su muzičari koristili tuđe instrumente završen, jer su Tamara Živković, violina, i Jelena Draškoci, flauta, svirale ono za šta su se i specijalizovale, one su se „trampile”. Da ne oskudevaju ni u maštarijama potvrdile su flautistkinje Stana Krstajić i Snježana Pavićević, koje su se maskirale u mačke. Imale su i miša, kolegu Bobana Stošića – uz njegovu klavirsku pratnju izvele su Rosinijev „Duet mačaka”.
Violinista Vladimir Popović je rekao: „Ja neću ništa da pričam” i zasvirao „Hej, Sloveni”. A članovi gudačkog kvarteta – Bojan Pešić, Nebojša Mrđenović, Sava Đurić i Boris Brezovac – prvo su se „sporečkali”, pa izveli Bokerinijev „Menuet”. Da bi sve posle „čarki” došlo na svoje mesto, violinistkinja Slavica Perić na tubi je odsvirala „Danas nam je divan dan”. Pevali su učesnici i publika za mnoga nova leta.
Ivan Tasovac, domaćin Beogradske filharmonije, imao je razlog da piće „zaštekano” u „stomaku” kontrabasa posluži zvanicama koje su činili istinski poštovaoci Filharmonije, koju je pre gotovo devet decenija osnovao kompozitor Stevan Hristić.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svetska liga: Odbojkaši protiv Rusa
Posle prekida zbog kvalifikacija za Olimpijske igre, na kojima je naša reprezentacija ispunila cilj, nastavlja se predtakmičenja za Svetsku ligu. Ove nedelje je domaćin Kuba, koju će tu ulogu obaviti u Dominikani.
Prvu utakmicu u Santo Domingu odigraće naša reprezentacija i Rusija (23 č po našem vremenu), a posle njih Kuba i Japan. Narednog dana naši odbojkaši igraće protiv Kube, a prekosutra protiv Japana.
Na prvom turniru (Hamamacu, Japan) Srbija je završila kao prva. Pobedila je Kubu s 3:1 i Japan s 3:2, ali je prvog dana izgubila od Rusije s 3:2. Sada je prilika za revanš.
Naša ekipa igra u podmlađenom sastavu pošto su igrači, koji su izneli najveći teret u kvalifikacijama za Olimpijske igre dobili priliku da predahnu. Zato je ovaj turnir u Santo Domingu prilika da se dokažu igrači koji treba da budu budućnost naše odbojke.
– Znamo da nas čeka težak meč, ali se nadamo da ćemo se dostojno suprotstaviti Rusiji i da će mladi igrači opravdati zašto su došli ovde, – obrazložio je selektor Igor Kolaković. – Što se ostalih protivnika tiče Kuba će, kao i Rusija, imati ambicije da prođe dalje. Posle ispadanja iz kvalifikacija za Olimpijske igre ovo takmičenje će im biti glavno opravdanje za ovu sezonu. I Japan je došao u istom sastavu u kojem je igrao u kvalifikacijama za Olimpijske igre, tako da će naši igrači u ova tri dana imati odličnu priliku da pokažu koliko vrede.
I. C.

Janković bez borbe u četvrtfinalu Birmingema
BIRMINGEM – Srpska teniserka Jelena Janković plasirala se bez borbe u četvrtfinale turnira u Birmingemu posto joj je Australijanka Kejsi Delakva predala meč zbog bolesti.
Jankovićeva je postavljena za prvog nosioca na turniru, a u borbi za polufinale igraće sa pobednicom duela između Japanke Misaki Doi i Francuskinje Stefani Forec.
Turnir se igra za nagradni fond od 220.000 dolara.

Šumaher najbrži na spustu niz Taru
Bajina Bašta – Novi lider u karavanu 52. međunarodne biciklističke trke „Kroz Srbiju” je 31-godišnji Nemac Stefan Šumaher jedan od takmičara iz visokog svetskog biciklističkog društva. Šumaher, koji je 172,6 kilometara od Kragujevca do Bajine Bašte prevezao za 4:09,13 časa, a etapu u kojoj su bila tri brdska cilja rešio je – na vrtoglavom spustu niz Taru.
Na brdskom cilju Tara, osvajač bronzane medalje na Svetskom prvenstvu 2007, i dve etape na „Điru”, kasnio je za beguncem 19-godišnjim Aleksanderom Kampom, suvozačem iz ekipe Kristina vočis, a na spustu ć većom brzinom od 80 km na čas, uspeo je ne samo da taj zaostatak nadoknadi, već i da prođe solo ciljem u Bajinoj Bašti sa devet sekundi pred drugoplasiranim Rusom Aleksandrom Prišipetnim (Itera Kaćuša) i 18 sekundi pred Kampom. Njih trojica preuzela su tri prva mesta u generalnom plasmanu. Šumaher, koji prvi put vozi u Srbiji, je novi vlasnik žute majice, a šta je bilo sa Ivanom Stevićem, dosadašnjim liderom u generalnom plasmanu najbolje je objasnio on:
– Bio je to za nas loš dan. Imali smo dobru taktiku i moj suvozač iz Salkana Slovenac Andi Bajc, je bio u begu sa još petoricom vozača i da je sve bilo normalno i da je „imao noge”on bi pobedio etapu, a ja verovatno sačuvao žutu majicu. Ali, nismo imali sreće – vidno razočaran govorio je na cilju prošlogodišnji pobednik trke Stević.
A takav ishod etape mogao se naslutiti ujutro uoči starta. Stevićev suvozač iz Salkana i veliki kandidat da zajedno s njim predstavlja naš biciklizam u Londonu, odustao je na startu zbog ozbiljnih stomačnih tegoba.
– Njemu je bilo najteže, ali i mi ostali dobili smo dijareju, nismo spavali čitavu noć i zato Bajc nije „imao noge” i zato nije ostvario naš plan, a zato ni ja nisam uspeo da vozim kao što sam želeo. Uzalud su naši mladi reprezentativci i članovi Radničkog davali sve od sebe da ostvarimo što bolje plasmane, jer smo jednostavno doživeli nokaut – zaključio je Stević.
– Nadali smo se da zdravstveni problemi neće biti toliko teški, ali bili su. Sutra u možda najtežu etapu startovaćemo dosta oslabljeni i ne možemo da konkurišemo za postolje na Palama, a zadovoljan bih bio kada bi neko izborio mesto među deset najboljih u etapi – rekao je selektor Radiša Čubrić.
Naš najuspešniji vozač u trećoj etapi bio je 29-godišnji Nebojša Jovanović, član kragujevačkog Radničkog koji je bio 26. sa 1,18 minuta zaostatka za Šumaherom. I u generalnom plasmanu je na istoj poziciji sa 1,28 minuta zaostatka, a Ivan Stević je u Bajinu Baštu ušao 44. sa 1,51 minuta zaostatka za pobednikom, dok je u generalnom plasmanu silom prilika sa 1. pao na 35. mesto sa 1,50 minuta zaostatka za Šumaherom.  
Na sreću većine učesnika trke oni nisu zaradili stomačne probleme i to je u velikoj meri skrojilo ovu etapu i trenutni generalni plasman, a već danas moglo bi ponovo da dođe do velikih promena, jer je pred karavanom 171,8 kilometara vožnje od Bajine Bašte do Pala u Republici Srpskoj sa dva brdska cilja prve kategorije (Tara i Sjemeč) i jednim druge (Romanija), kao i prolaznim ciljevima na Mokroj Gori i u Višegradu i Rogatici. Start je u 11,30 č, a cilj na Palama „planiran” je za 16,10 časova.
Plasman u trećoj etapi: 1. Štefan Šumaher (Nemačka, Kristina vočis) 4:09,13, 2. Sergej Rudaskov (Rusija) 4:09,22, 3. Aleksander Kamp (Danska, Kristina vočis) 4:09,31, 4. Mertin de Jonge (Holandija, Hongkong), 5. Mihael Rasmusen (Danska, Kristina vočis), 6. Matija Kvasina (Hrvatska, Tusand), 7. Mustafa Sajar (Turska), 8. Gabor Feješ (Mađarska, Bjanki), 9. Aleksandar Prišipetni (Rusija, Itera kaćuša), 10. Aleksandar Foliforov (Rusija, Itera kaćuša)  – svi u vremenu trećeplasiranog.
Generalni plasman: 1. Šumaher 8:59,44, 2. Rudaskov 9:59,57, 3. Kamp 9:00,10, 4. De Jonge 9:00,14, 5. Rasmusen, 6. Matija Kvasina (Hrvatska, Tusand), 7. Mustafa Sajar (Turska), 8. Gabor Feješ (Mađarska, Bjanki), 9. Aleksandar Prišipetni (Rusija, Itera kaćuša), 10. Foliforov – svi u vremenu četvrtoplasiranog.

Čelsi za Jovetića nudi 25 miliona funti
RIM –Prebogati vlasnik šampiona Evropa Čelsija Roman Abramovič spreman je da ponudi 25 miliona funti za napadača Fiorentine Stevana Jovetića, prenose danas italijanski mediji.
Londonski klub, koji je u sredu potvrdio ostanak Roberta di Matea na funkciji menadžera želi Jovetića, iako je reprezentativac Crne Gore u oktobru produžio ugovor sa Fiorentinom do 2016. godine.
„Želimo da zadržimo Jovetića, međutim sve zavisi od njega. Nedavno je produžio ugovor, ali ukoliko želi da napusti klub, moraće da nas obavesti”, rekao je novi sportski direktor kluba iz Firence Danijele Prade.
Prema pisanju „Dejli mejla”, pored Čelsija za usluge Jovetića zaintersovan je i Mančester Junajted.
Jovetić je u Fiorentinu prešao 2008. godine iz Partizana, a prošle sezone je na 27 utakmica Serije A postigao 14 golova.

Armrstrong ponovo optužen za doping
VAŠINGTON –Američka antidoping agencija (USADA) optužila je danas sedmostrukog pobednika „Tur d Fransa” Lensa Armstronga za doping i zabranila mu takmičenje u trijatlonu, kojim se bavi nakon povlačenja iz biciklizma.
Američki biciklsta je optužbe USADA ocenio kao neosnovane.
„Nikada se nisam dopingovao i za razliku od onih koji me optužuju, takmičio sam se 25 godina, bez velikih promena u učinku, prošao više od 500 doping testova i nikad nisam pao ni na jednom. USADA to ignoriše i podiže optužnicu protiv mene, a ne protiv onih za koje je dokazano da su se dopingovali. To više govori o njima, nedostatku poštenja i osveti, nego o mojoj krivici ili nevinosti”, rekao je Armstrong.
Armstrong se do februara ove godine nalazio pod istragom federalnog tužioca, zbog sumnje da je sa timskim kolegama novac od sponzora koristio za doping.
Bivši kolega iz tima Flojd Lendis optužio ga je, ne samo za korišćenje nedozvoljenih supstanci, već i da je prodavao drugim vozačima sredstva kako bi izbegli pozitivan test na doping kontroli. 
„Video sam EPO u njegovom frižideru, video sam kada ga je ubrizgavao, kao što sam i ja često radio. Armstrong je samo uzimao ono što i svi ostali. Najveći deo ekipe koristio je EPO, testosteron i transfuziju krvi kao doping”, rekao je tada Lendis za televizijsku stanicu Si-Bi-Es (CBS).
Istraga je obustavljena posle dve godine.
Armrstrong nikada nije pao na antidoping testu, iako je tokom karijere često bio optuživan, a samo Antidoping agencija SAD testirala ga je oko 30 puta od 2001. godine.

Otpaci u mlevenoj govedini u 70 odsto supermarketa
Školske uprave širom SAD okrenule su leđa „ružičastom šlajmu”. U svim državama izuzev Ajove, Nebraske i Južne Dakote školske kantine neće više naručivati mleveno meso koje možda sadrži ostatke tretirane amonijakom.
Ovaj proizvod od goveđih otpadaka desetak godina se dodavao mlevenom mesu, uz odobrenje federalnih agencija i tvrdnju da je bezbedan za upotrebu. U martu se međutim ogadio potrošačima kada je za njega umesto izraza „fino teksturisana goveđa krtina” upotrebljena kovanica „ružičasti šlajm”.
Ej-Bi-Si je u istraživačkom serijalu otkrio da se ovaj dodatak nalazi u 70 odsto mlevenog mesa koje se prodaje u američkim samoposlugama.
U pitanju su inače neupotrebljivi delovi životinje, ono što ostane kada se odvoje koža, meso, kosti i iznutrice. To je uglavnom vezivno tkivo sa masnim delovima i tragovima mesa, koje se u specijalnim mašinama topi da bi se odvojila masnoća. Potom se steriliše amonijakom, formira u štapiće i dodaje u mlevenu govedinu.
Američko ministarstvo poljoprivrede saopštilo je u martu da će prvi put školama dati mogućnost da u sledećoj školskoj godini kupuju mlevenu govedinu bez ovog dodatka, premda vlasti i dalje ostaju pri stavu da je ovaj proizvod bezbedan, jeftin i hranljiv i da smanjuje ukupan sadržaj masti u mlevenom mesu.
Osamnaestog maja ministarstvo je saopštilo da su države poručile više od 10.000 tona mlevene govedine bez „ružičastog šlajma”, a samo 500 tona sa ovim dodatkom.
Posle prikazivanja emisije na Ej-Bi-Siju početkom marta zatvorene su tri od ukupno pet fabrika u SAD u kojima su se proizvodili štapići.
Škole nisu jedine koje su odbacile ovaj otpadak klanične industrije posle velike afere koja je izbila u martu. Veliki supermarketi su odmah najavili da će prestati da prodaju takvo meso, a isto su učinili „Mekdonalds”, „Burger king” i „Tako bel”.
Međutim, jedan lanac supermarketa iz Ajove promenio je prvobitnu odluku da će potpuno izbaciti iz svojih 235 objekata meso sa „fino teksturisanom goveđom krtinom” ili LFTB kako se skraćeno zove (lean finely textured beef). Odlučili su da će takvo meso i dalje prodavati, ali da će ga drugačije deklarisati, pa će izbor prepustiti potrošačima.
Po podacima ministarstva poljoprivrede, prodaja mlevene govedine je u martu pala na 37,7 miliona tona, na najniži nivo za poslednjih deset godina.
Industrija mesa nastoji da popravi poljuljani imidž i uverava potrošače da je ono što su jeli prethodnih deset godina bezbedno, ekonomično i u skladu sa standardima savezne vlade.
„Ne postoji nijedan legitiman razlog zašto LFTB ne treba da bude u mlevenom mesu. To nije filer ili aditiv, već govedina”, kaže Majk Martin iz Kargila. Ova kompanija, najveći američki proizvođač mlevene govedine, zabeležila je pad prodaje od čak 80 odsto u martu kada je izbila kontroverza.
Od svega su korist imali proizvođači mesa bizona, koje je u aprilu poskupelo na više od 10 dolara za kilogram. Profitirale su i prodavnice u kojima postoji mogućnost da se meso melje pred očima potrošača.

Uvoz robe iz Kine prepolovljen
Kineska roba nije više tako jeftina i sve manje je ima na tržištu Srbije, bar one koja se zvanično carini na granicama i direktno stiže sa Istoka.
Prema podacima Uprave carine sa ispostava u Beogradu, Novom Sadu i Nišu (gde se carini roba koja stiže iz Kine) postoji trend drastičnog pada uvoza – praktično je prepolovljen ako se posmatra period prvih pet meseci ove i prošle godine.
– Na carinarnici u Beogradu u 2012. godini u odnosu 2011. došlo je do pada uvoza za 50 odsto. I u Novom Sadu je slična situacija. Na osnovu podataka o uvozu kineske robe može se primetiti trend opadanja obima posla od 2010. do 2012. godine – kako po mesecima tako i po ukupnom broju istovarenih pošiljki za isti period. Obim posla za 2012. u odnosu na 2011. godinu, za period od prvih pet meseci smanjen je za 40 odsto, odnosno za 50 ako upoređujemo sa istim vremenskim intervalom u 2010. godini – ističu u Upravi carine. Jedino se u Nišu, navode, može primetiti blaži rast uvoza ali to su inače relativno male količine robe. Sam geografski položaj, kažu, utiče da se preko carina u ovom gradu više obrađuje roba koja se uvozi iz Turske nego iz Kine.
Standard građana Srbije očigledno više ne može da podmiri ni jeftine nekvalitetne stvari sa Istoka. Eto prvog i osnovnog razloga da Kinezi naprave preokret i potraže nova tržišta. Još sredinom prošle godine mediji su nagoveštavali odlazak dela Kineza koji posluju u Srbiji, a u tom periodu i cene su počele da idu nagore.
U Uniji poslodavaca ističu da su ovakve prilike negde i mogle da se predvide, pre svega zbog pada kupovne moći građana.
– Osim toga mnogo je robe nagomilano na lagerima. Većina proizvođača iz Srbije spremna je da je da i na tri, četiri meseca odloženo kako bi je rasprodali. Uočava se da je promet u kineskim prodavnicama opao. Interesantno je da su oni 2009. godine, u prvoj godini od proglašenja krize, beležili rast jer su kupci kupovali kod njih zbog niskih cena. Ali sada se pad oseća kod svih, pa i kod Kineza – kažu u Uniji poslodavaca.
Prema podacima kojima raspolažu, kineska roba u Srbiji jeste poskupela. Nekada je razlika između cena kineske i druge robe iste vrste, koja se nalazila na tržištu, bila 40 do 60 odsto, dok je sada u najboljem slučaju jeftinija za 20 do 30 procenata. Njihova industrija se sve više orijentiše na izvoz na bogatija tržišta.
– Kineska roba je danas skuplja iz više razloga. Poskupeo je transport, a i država je na graničnim prelazima pooštrila kontrolu. Njihov princip rada je drugačiji, svi rade za nekoliko krupnih uvoznika na procenat. Ako nisu zadovoljni, idu dalje u potrazi za većom zaradom – ističu u Uniji.
I na globalnom nivou događaju se promene. Prema pisanju stranih medija, Kina najavljuje zaokret i polako se preorijentiše na nove i skuplje tehnologije, što je dokazala i na ovogodišnjem industrijskom sajmu u Hanoveru. Nedavna anketa Evropske trgovinske komore u Pekingu pokazala je da bi čak petina evropskih kompanija zatvorila svoju proizvodnju u Kini jer je poslovanje sve skuplje i opterećeno taksama i administrativnim preprekama. Osim toga, prenosi „Dojče vele”, ni tamošnja radna snaga više nije tako jeftina kao ranije. Prošle godine plate u Kini porasle su za oko 20 odsto.
U industriji proizvodnje igračaka i tekstilnoj, koja opslužuje čitav svet, primetan je nedostatak radne snage, ali i sve veće zarade. Stručnjaci objašnjavaju da je razlog nedostatka radnika rigorozna kontrola rađanja. Kako se navodi, od 1984. godine glavnu radnu populaciju čine ljudi rođeni posle 1980. godine, a njihov broj posebno u industriji za izvoz više nije dovoljan. Zbog toga proizvođači pogone sve češće sele u Vijetnam, Kambodžu ili Bangladeš.
Na etiketama garderobe i obuće koja dolazi iz zemalja Evropske unije sve češće se može videti da je proizvedena upravo na ovim, novim i po industriju jeftinijim tržištima. Mnoge države u ovakvim, novim okolnostima vide šansu za domaće proizvođače. U Americi je prošle godine objavljen izveštaj pod nazivom „Mejd in Amerika agen”, gde se navodi da se američka industrija za domaće tržište sve više okreće proizvodnji u Severnoj Americi. Čak se i prognozira da će 2015. godine kineska proizvodnja, većine robe, biti samo desetak procenata jeftinija nego ona koja se proizvodi u SAD-u.

Proverite da li poslodavac uplaćuje doprinose
Oni koji nisu sigurni da im poslodavac na vreme izmiruje doprinose odnedavno to mogu brže i jednostavnije da provere. Najpre objašnjavamo koje to obavezne namete propisuje država, koji opterećuju bruto dohodak:
1. noporezivi deo bruto primanja je 7.822,00 dinara, a na ostatak se obračunava porez na dohodak od 12 odsto. 
2. uplata penzionog i invalidskog osiguranja
3. obavezno zdravstveno osiguranje ( što znači da nije besplatno lečenje u državnim zdravstvenim institucijama)
4. deo za nezaposlenost u korist Nacionalne službe za zapošljavanje
Postoji više načina da proverite da li vam se, redovno, uplaćuju doprinosi. Poznato vam je da je država pooštrila kontrolu uplate doprinosa, što se najviše odražava na prava zaposlenih, ali je malo toga urađeno da se zaposlenima omogući da nateraju poslodavce da vrše redovnu uplatu. Da bismo vam uštedeli vreme za čekanje na raznim šalterima fondova i službi, nudimo vam nekoliko saveta, kako da, elektronskim putem proverite da li su se stekli uslovi da idete u penziju ili da vas primi lekar u domu zdravlja.
– PIO fond
Nedavno je PIO fond ponudio novu, sveobuhvatnu prezentaciju svojih usluga i načina kako da, najbrže ostvarite svoja prava.
Tako, na linku ovog fonda: https://servisi.pio.rs/gradjani/modules/login/ možete pratiti da li poslodavac redovno izmiruje svoje obaveze prema zaposlenima. Samo prvi put je neophodno otići na šalter PIO fonda, da biste dobili šifru (u objašnjenju se navodi da je to zbog sigurnosti i zaštite podataka).
Zatim, na linku: https://servisi.pio.rs/gradjani/modules/help/F22Zahtev.pdf imate zahtev za izdavanje pin-koda, koga odštampate i popunite, pre nego dođete na šalter filijale (da ne izgubite mnogo vremena).
Spisak filijala nalazite na linku: https://servisi.pio.rs/gradjani/modules/help/F22Zahtev.pdf . Neophodno je da odete u najbližu filijalu, predate zahtev i istog dana ćete dobiti pin-kod za korišćenje elektronskog servisa.
Prethodnih dana smo bili u prilici da putem javnih glasila saznamo da PIO fond nije ažurirao podatke, a razlog je nedovoljna usaglašenost rada Poreske uprave i fonda, pa su poslodavci prinuđeni da fizički nose dokumentaciju iz Poreske uprave u PIO fond.
– Republički fond za zdravstveno osiguranje
Uvid u svoje podatke je omogućio Republički zavod za zdravstveno osiguranje. Na linku: http://www.rzzo.rs/index.php/doprinosi-e-bussiness proveravate da li vam je poslodavac uplatio obavezno zdravstveno osiguranje.
Neophodno je da unesete sledeće podatke:
– broj svoje zdravstvene knjižice koji se nalazi odmah ispod bar-koda u gornjem desnom uglu, prve strane knjižice
– LBO – jedini sledeći broj na istoj strani knjižice
I u ovom slučaju važi pravilo: „nismo odgovorni za tačnost podataka” i „pitajte Poresku upravu”, jer, pomenuta Poreska uprava dostavlja podatke zdravstvenom fondu.
Podsećamo vas da će od prvog jula poslovne banke biti u obavezi da proveravaju da li je poslodavac uplatio doprinose ( čime li će, onda, da se bavi Poreska uprava i ko li će dostavljati podatke PIO i zdravstvenom fondu). Uz to, banke neće smeti da vam isplate primanja, ako doprinosi nisu uplaćeni na odgovarajuće mesto. Evo prilike da se dodatno iznervirate, jer je realno da će se stvoriti situacija da imate novac na računu, a ne možete njime da raspolažete.
Malo i o tome ko je nadležan za rešavanje žalbi iz oblasti radnih odnosa
Kome i kako se možete žaliti zbog povređenih prava iz radnog odnosa
Pošto je malo šta jednostavno u radnim odnosima. Inspektorat rada pri Ministarstvu rada i socijalne politike trebalo bi da bude onaj organ koji štiti vaša prava u radnom odnosu, ali samo ako vas je poslodavac prijavio na propisan način, svim nadležnim institucijama.
Na linku Ministarstva: http://www.minrzs.gov.rs/cir/index.php?option=com_content&view=article&id=311&Itemid=140
možete naći telefone i i-mejlove nadležnih inspekcija rada podeljenih na teritorijalnoj osnovi. Najbolje je da ih zovete za konkretan problem. Ne morate se predstaviti, pitajte za savet, šta da učinite u konkretnoj situaciji.
Rekapitulacija stvarnog stanja u odnosima zaposleni-poslodavac
Činjenica je da su usvojeni mnogi zakoni i podzakonski akti koji štite prava zaposlenih, ali je njihovo sprovođenje u praksi umnogome otežano opštepoznatim činjenicama da poslodavci često nemaju razumevanja prema zaposlenima koji svoja prava traže preko inspekcije. Mala mogućnost nalaženja novog radnog mesta, koje će, uz to, biti i plaćeno, dovoljan je razlog da se malo koji zaposleni usudi da prijavi nesavesnog poslodavca nadležnim organima.

Frižider: Ivan Jevtović
Nekoliko puta mesečno posećuje prodavnice zdrave hrane, svima preporučuje biljku sremuš koja može da se konzumira u različitim varijantama
Čitate li ponekada deklaracije, pre nego što nešto kupite?
Naravno da čitam deklaracije, proveravam svaki proizvod, čak smo i naše dete naučili da treba sve proveravati.
Verujete li reklamama? 
Reklame mogu da skrenu pažnju na neki novi proizvod, ili da me podsete na stari koji ne koristim određeno vreme. Ali one ne utiču na moj definitivni izbor. Mada, moram da priznam da sam kao dete bio fasciniran određenim reklamama, čak se sve češće setim jedne animirane u kojoj je glavni lik pevač neke rokenrol grupe, što je uticalo na moje inspiracije.
Kakav je kvalitet hrane u Srbiji?
Šarenolik kao i svuda u svetu. Navijam za naše proizvode, sa naših njiva, poljana, bašta, iz naših domaćih štala.
Da li ponekad kupujete u prodavnicama zdrave hrane?
Nekoliko puta mesečno idem u prodavnice zdrave hrane, iskreno preporučujem svima da otkriju taj bogati svet ukusa i novih saznanja. „Zdravlje na usta ulazi”. Mada, tog zdravlja ima i na našim pijacama. Od srca svima preporučujem sremuš, koji može da se nađe u celoj Srbiji, a koji može da se koristi u bilo kojoj varijanti – kao čorba, salata, dodatak jelima…
Kakvog je kvaliteta gorivo u Srbiji ? Da li uvek kupujete benzin na istoj benzinskoj pumpi?
Naš auto je vrlo ekonomičan, japanski, i ne žali se na „čorbu ” kojom ga hranimo. Ali na vreme dobija najkvalitetnije ulje.
Da li ste zadovoljni uslugom mobilnog operatera?
Zadovoljan sam.
A kablovskog operatera?
Ne gledamo TV.
Gde najduže čekate u redovima?
U pošti. Mada meni ne smeta, mi smo učili na Akademiji da se možemo uvek inspirisati ljudima koje srećemo u životu.
Da li se žalite trgovcu, službeniku… ako pomislite da su vam povređena prava? 
Nikome se ne žalim, i ne ljutim se, ne preporučujem ljutnju kao emotivno stanje nimalo.
Potrošački ili gotovinski kredit?
Ne treba trošiti više nego što možeš zaraditi, odnosno često se finansiram sa 100 dinara dnevno, preporučujem štednju. Od svakog zarađenog novca odvojiti najmanje petinu.
Da li koristite čekove?
Zar čekovi još postoje?
Turistička agencija ili sopstveni aranžman putovanja? 
Sopstvena planiranja, kreativna istraživanja raznih mogućnosti o putovanjima na netu.
Da li koristite usluge privatnih lekara?
Ponekad.
Da li redovno plaćate račune?
Redovno plaćam sve svoje račune.

Inspiracija u Olandovoj etičkoj povelji
Naspram srpske političke klase koja tradicionalno sporo sastavlja novu vladu, u Francuskoj je već u funkciji i obavezujući etički kodeks novog tima tamošnjih ministara. Reč je o takozvanoj deontološkoj povelji, koju su potpisali svi članovi Eroove vlade (34). Dokument je po zadatku sastavio tim Lorana Fabijisa, ministra spoljnih poslova, a ispunjenje je nekih od predizbornih obećanja predsednika Olanda.
Povelja nije ostavila ministrima prostor za bilokakve manevre: „Ako ministar ne poštuje Povelju deontologije, vrlo je jasno– on odlazi iz vlade”. I svi su istog dana potpisali pet jednostavnih principa koji treba da utiču na ponašanje članova vlade: 1. Solidarnost i kolegijalnost; 2. Dogovaranje i javnost; 3. Nepristrasnost; 4. Raspoloživost; 5. Integritet i egzemplarnost. 
Oland i vlada su time signalizirali francuskim građanima da istinske promene počinju najpre menjanjem ponašanja političke klase. Tekst povelje kaže: „Dobro funkconisanje demokratije ide uz postojanje linije poverenja među građanima i onima koji vladaju. To poverenje se ne brka sa datom legitimnošću, neposredno ili posredno, opštim pravom glasa. Gradi se dan za danom, naočigled akcije vlade i slike koju pružaju oni koji su njeni članovi”.
Od pomenutih pet principa posebno pominjem nepristrasnostkojanalaže da članovi vlade uvek budu „u službi opšteg interesa” i da ,,predupređuju svaku sumnju u privatni interes”. To je razlog potpisivanja izjave o interesima tokom stupanja na funkcije. „Oni poveravaju upravljanje svojim baštinom nekretnina ovlašćenom posredniku, na osnovu mandata koji garantuje da neće moći neposredno da intervenišu u to upravljanje... 
Članovi vlade ne odgovaraju ni na kakav poziv za privatni boravak koji bi dolazio od strane vlade, ili od fizičkih ili moralnih osoba čija aktivnost je u vezi sa njihovim ministarskim resorom. Oni predaju službi ministarstava poklone vrednosti veće od 150 evra. Odbijaju svako učešće u nekoj organizaciji, čak i sa lukrativnim ciljem, čija aktivnost zanima njihovo ministarstvo. Apsolutno ne učestvuju ni u kakvoj intervenciji koja se tiče situacije nekog člana njihove porodice, ili nekog bliskog.”
Takođe, raspoloživost izričito znači da „članovi vlade posvećuju sve svoje vreme izvršavanju ministarskih funkcija, te tom činjenicom odustaju od izvršnih lokalnih mandata”.
Integritet i egzemplarnost su principi koji opominju ministre da su sredstva ministarstava rezervisana za ispunjenje njihove misije. „Jedino troškovi neposredno vezani za vršenje funkcija idu na teret države. Članovi vlade koji raspolažu službenim stanom objavljuju o kakvoj nekretnini je reč... Članovi vlade odlučuju se za voz za putovanja u trajanju manjem od tri sata. Osim izuzetne prepreke koji opravdava motociklističku pratnju, njihova putovanja automobilom obavljaju se diskretno i uz poštovanje pravila putnog kodeksa”. (Oland i neki ministri u pratnji taj princip su demonstrirali prilikom prvog putovanja u sedište EU u Briselu.)
Olandov koncept je usvojio i simbolično smanjenje plata za 30 odsto, kako predsednika, tako i ministara. Umesto Sarkozijeve plate od 21.300 evra, Oland će primati „socijalističku” – 14.900 evra. Ministri će umesto 14.200 evra Fijonovih ministara (2007) primati 9.940 evra.
Podsetimo da je i u vreme premijera Fijona bilo nekoliko cirkulara koji su želeli primenu uštede u troškovima. 
Hoće li Oland uspeti da održi ovu etičku i deontološku disciplinu nove vlade? I hoće li se i naša nova vlada odlučiti da promene započne sličnim strogim primenjivanjem principa poštenja i socijalne ozbiljnosti?
Naučni saradnik, Institut za političke studije, Centar „Jugoistok”

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Domaći bendovi uz svetske zvezde na Ušću
Prvi festival „Belgrejd koling” biće održan krajem meseca na Ušću, uz učešće brojnih aktuelnih svetskih i domaćih izvođača. Uz prethodno najavljena tri dana festivala (27, 28. i 29. jun), „Belgrejd koling” je dobio i četvrto veče. U subotu, 30. juna, publici će se predstaviti domaći izvođači, koji su proteklih meseci, u okviru „Jelen lajv” turneje, svirali po Srbiji.
Prvi dan festivala, 27. jun, obeležiće nastupi sastava S.A.R.S, „Egzampla”, „Pablik enemija”, Džesi Džej i „Orbitala”. Organizatori su najavili da će te večeri nastupiti još jedno značajno ime, a o kome je reč saopštiće za vikend.
Naredne večeri pred publiku će izaći „Satirikon”, „Sanatorijum”, „Paradajz lost”, „Blek lejbl sosajeti”, „Kalt” i Ozi Ozborn i prijatelji, kojima će se pridružiti Sleš.
Treća noć biće u znaku nastupa bendova „Agli kid Džo”, „Darknes”, „Horors”, „Pablik imidž limited”, „Sisters of Mercy” i „Fejt nou mor”.
Poslednje večeri, kada će ulaz biti slobodan, sviraće: „Bjesovi”, „Svi na pod”, „Eva Braun”, „Goribor”, „Darkvud dab”, „Kanda Kodža i Nebojša” i „Blok aut”.
Svakoga dana kapije Ušća biće otvorene od 17 časova, sem drugog kada će biti otvorene sat vremena ranije. Organizatori su najavili da pripremanje terena na Ušću i „stvaranje grada” počinje već 19. juna, a sve treba da bude završeno 26. juna. Bina će biti široka 44, a visoka 20 metara. Bendovi su organizatorima dostavili ogroman tehnički spisak zahteva (rajder), međutim, neki izvođači, poput Ozborna donose svoju opremu i pirotehniku.
Očekuje se više od 60.000 posetilaca, a interesovanje za „Belgrejd koling” pokazala je publika iz nekih udaljenih zemalja, poput Australije. Prodaja ulaznica odlično teče u regionu, i za sada je najviše karata naručeno iz Rumunije i Hrvatske.
----------------------------------------------
Od retkih vina do zdravih obroka
Zvezde „Belgrejd kolinga” u svojim ličnim zahtevima (rajderima) traže svašta, ali u duhovitosti su najdalje otišli članovi sastava „Fejt nou mor”, kojima trebaju peškiri mekani kao „male zeke koje se igraju na livadi”. Ozborn je tražio ceđene sokove u papirnim čašama, a „Sisters of Mercy” zahtevaju 13 jednokrevetnih soba u hotelu, sa sistemom za zagrevanje. Obroci za „Pablik enemi” ne smeju da sadrže svinjetinu, u grupi „Satirikon” svi su ljubitelji retkih vina, „Kalt” jedu nemasne i zdrave obroke, piju kafu bez kofeina i zeleni čaj i to u porcelanskim šoljama bez natpisa, a članovi sastava „Agli kid Džo” „osvežiće” se uz viski.

Nerešen slučaj bekstva iz Alkatraza
Ni pola veka posle bekstva iz nekada najbolje čuvanog američkog zatvora Alkatraza, policija nije rešila slučaj trojice odbeglih zatvorenika za koje se ne zna da li su se domogli slobode ili su se utopili u vodama zaliva San Francisko.
Kada je nedavno obeležena pedesetogodišnjica od nestanka Frenka Morisa i braće Klarensa i Džona Englina, policija je saopštila da još traga za njima, dok su sestre Englin kazale da su sasvim sigurne da su te 1962. njihova braća bila na sigurnom.
– Oduvek sam mislila da su uspeli, i nisam promenila mišljenje – rekla je Meri Englin Vajdner, a prenose svetski mediji.
Frenk Moris i Klarens i Džon Englin dospeli su u zatvor na ostrvu u zalivu San Francisko zbog pljačke banke, a iz njega su izašli tako što su kašikama probili rupu u zidu ćelije i provukli se kroz ventilacione cevi.
Da ne bi pre vremena uzbunili čuvare, u krevetima su ostavili lutke od papira. Mnogi veruju da su se robijaši udavili, ali vlasti nisu pronašle tela zbog čega istraga još traje. Moris bi danas imao 85 godina dok bi braća Englin imala 81, odnosno 82 godine. Potera bi se obustavila u slučaju njihove smrti ili kada bi napunili 99 godina.
Policija godinama dobija dojave građana koji tvrde da su spazili nekog od trojice odbeglih robijaša. Organi reda su prilikom nedavnog obeležavanja čuvenog događaja kazali da i danas primaju pozive ljudi koji su ubeđeni da nešto znaju.
Sestre Englin, Meri i Merl, veruju da su njihova braća bili „dobri momci” i da je pljačka banke bila samo nestašluk tokom odrastanja. Međutim, Klarens i Džon Englin su u „kazamat za nepopravljive, izgubljene slučajeve” pristigla nakon što su prvo probali da pobegnu iz zatvorskih ćelija u Kanzasu.
Zatvorenici su retko pokušavali da se izbave iz Alkatraza u kome su od 1934. do 1963. kazne služili ozloglašeni američki gangsteri, uključujući i Al Kaponea. Zbog previsokih troškova održavanja, uključujući dopremanje vode za piće i kanalizacioni odvod, zatvoren je 1963. Danas je jedna od najvećih turističkih atrakcija i mesto koje obavezno posete brojni gosti San Franciska.
----------------------------------------------
Filmsko bekstvo, bespomoćan FBI
Događaji su opisani 1979. u filmu „Bekstvo iz Alkatraza”, u kome je lik Frenka Morisa tumačio Klint Istvud.
I pored ovog uspešnog naslova i brojnih knjiga napisanih na istu temu, mnogo detalja je ostalo nepoznato. Prema jednoj verziji, majka braće Englin godinama je dobijala cveće kojim su joj njeni sinovi stavljali do znanja da je sve u redu. Drugi tvrde da su Klarens i Džon prisustvovali njenoj sahrani obučeni kao žene iako je na tom pogrebu 1973. sve vrvelo od agenata FBI.

Crveni tepih za Krokodila
Od kada pamtim sebe u našoj kući su se čitale knjige. I danas se čitaju. Sitna dečica, samo njima znanom dinamikom, listaju slikovnice, bajke. Vole da im se čitaju priče za laku noć. To je najintimniji momenat u životu naše porodice.
Dva mala bića u smiraj dana, uljuljkavaju se, a supruga i ja im naizmenično čitamo, gotovo uvek preskačući po cele pasuse, dok oni tonu u san hrleći u susret novom danu. Bajke svima znane, ponovljene po sto puta umeju nama odraslima da budu dosadne. Onda smo uveli novinu i čitamo im odlomke knjiga koje nas dvoje trenutno čitamo.
Idemo kroz novi tekst zajedno. Nemam pojma da li razumeju roman koji ja trenutno čitam, ali ne vidim da se bune. Gorak je to, raskošan tekst, prošaran crnim humorom, koji precizno barata ritmom proze da bi šokirao, zabavio ili poneo muzikom.
Pripovedačev hipnotički glas zajedno nas nosi u mitsko carstvo u kom ne vladaju zdrav razum ili psihologija, nego sudbina. Deca utonu u san, a ja odložim knjigu pored njihovih kreveta i odem da gledam fudbal.
U ovo teško vreme, kada planeta i ja u svojoj sredovečnosti često posrćemo pred zilion moralnih dilema, meni je najbitnije da nekako usadim klincima u svest da je kod bunta najbitnije razoriti sistem, a ne dozvoliti da sistem razori tebe. Onda se lakše pliva kroz život. Svedoci smo mnogih previranja.
Ovih dana javnost se uzburkala zbog 212 stolica jednog ateljea. Međutim mene muči druga situacija. U petak u Beogradu, na platou ispred muzeja „25. maj” održava se završno veče regionalnog književnog festivala Krokodil. Lično sam učestvovao u prvom, kada smo zbog vremenskih prilika (nepogoda) prošli gore nego teniseri, finalisti ovogodišnjeg turnira u Parizu.
Tada se umesto ispred muzeja u prelepom atrijumu dešavanje premestilo unutar zdanja u neveliku salu koja je na iznenađenje svih nas bila krcata. Istinskim ljubiteljima pisane reči, jedno poveliko nevreme, nije moglo ništa.
Paralelno s tim događajem u petak, u Beogradu se dešava i manifestacija „Noć knjige” u kojoj se po mnogim knjižarama jednog izdavačkog lanca, mame potencijalni kupci knjiga, da po neverovatnim popustima kupe knjige i uz to pride dobiju neki poklon, kao što su šampon za kosu, keks za čaj, jelkica za kola.
Naslednici Kiša, Selenića, Pekića na jednoj, protiv estradnih novospisateljica, na drugoj strani. Ja to tako doživljavam. Direktan sukob života protiv potrošačkog društva. Nesputana sloboda pisane reči protiv filozofije tržnih centara i potrošačke mitologije neoliberalizma. Ja lično ne mogu da verujem ljudima koji nam se kroz živote šunjaju maskirani u odelima sa kravatama, i sa osmehom na licu nude nešto, čime na uštrb naše naivnosti zgrću novac.
Ne bih da budem pogrešno shvaćen, ali ipak lako, mnogo mi je lakše da živim sa spoznajom da na svetu ima ljudi kojima je socijalna pravda još uvek dominantna kategorija morala. Festival Krokodil jedan je od mnogobrojnih pokušaja da se objasni, od života, prestrašenim i poslušnim ljudima da nije sve u životu u novcu i idolopoklonstvu.
Jednostavno postoje još uvek autori koji daju sebi slobodu da prepoznaju akutne pojave u našim trenutnim životima, objasne ljudima da ima života i istine i bez onoga što nam plasiraju političari i njihovi poltronski mediji, koji bi da se rado prodaju za šaku moći, bez straha od prezira prvenstveno sopstvenih potomaka.
Svi se mi dobro sećamo knjiga kojima su ispunjavani regali u vreme samoupravnog socijalizma. Takozvane knjige na metar. Time su i oni kojima je pisana reč bila nepoznanica kupovali status u komšiluku i kod rodbine. Tako je i danas. Knjige na metar su zamenile šljašteće korice koje hipnotički privlače kupce.
Služe im bez obzira na sadržaj, kao socijalni štap. Zvučna imena sa TV-a i tabloida nenadano su otkrila svoje spisateljske darove. Crveni tepih preselio se sa bioskopskih premijera na promocije knjiga. Trubači sa splavova isto. Vatrometi, golubovi, šljokice na sve strane najavljuju šokantne ispovesti, nenadane pripovedi, priče iz separea noćnih klubova u književnoj formi. Uvek kada mislim da smo dotakli dno, iznenadim se sledećim, dubljim, nivoom.
Pisac

Spektakl humanosti uoči odbojkaškog spektakla
Uoči sportskih takmičenja navikli smo da se rivali zatvaraju i gledaju gotovo kao neprijatelji. Kvalifikacioni turnir odbojkašica, koji danas počinje u Beogradu za odlazak na Svetski gran pri, biće zapamćen kao izuzetak koji pokazuje da sport stvarno može da zbližava i stvara prijatelje.
Danas će se u „Pioniru” sastati Srbija – Argentina (16,50 č) i Kuba – Turska (20,05 č), a juče su odbojkašice tih reprezentacija zajednički otvorile odbojkaško igralište u Domu za nezbrinutu decu „Moša Pijade” u Beogradu. One su zajednički ofarbale igralište, a potom odigrale revijalnu utakmicu sa štićenicima Doma, kojima će to, nesumnjivo, ostati prelep detalj za čitav život.
Odbojkaški teren je izgrađen sredstvima za unapređenje sportskog prostora koja su obezbedili Odbojkaški savez Srbije i njegov generalni sponzor Kompanija „VIP mobajl”. Decu bez roditeljskog staranja, smeštenu u Ustaničkoj 19 u Beogradu najpre je pozdravio generalni sekretar OSS Slobodan Milošević, koji je odao zahvalnost i gostima iz Argentine, Turske i Kube što su prihvatili da učestvuju u ovoj dobrotvornoj akciji. Teren su simbolično farbanjem dovršile Maja Ognjenović (Srbija), Jusidije Sili Frometa (Kuba), Darnel Neslihan (Turska) i Tatjana Riso (Argentina). Zeleno svetlo za ovaj lep potez dala je i Svetska odbojkaška federacija (FIVB) koju je predstavljao njen nadzornik na ovom turniru Italijan Frančesko d`Alo. Ovoj svečanosti su prisustvovali i Branka Letica, direktor sektora za marketinške i koroparativen komunikacije „VIP mobajla”, Zoran Avramović, direktor marketinga OSS, delegacije sve četiri reprezentacije...
Ovakvim gestom odbojkašice su zaslužile da dobiju ovacije od beogradske publike kad se nađu na terenu. One su vratile sportu ono što je on počeo da gubi pred naletom komercijalizacije i nemilosrdne borbe za pobede.
Razume se da će od danas do nedelje učesnice turnira u Beogradu dati sve od sebe da nadvise suparničke timove. Argentinke imaju najmanje izgleda da se raduju, ali one nisu došle s belom zastavom. Naša reprezentacija će prva da oseti koliko one mogu, mada pobeda naših ne bi trebalo da dolazi u pitanje.
Turska i Kuba vodiće žestoku borbu, jer su to vrhunske reprezentacije. Turkinje predvodi čuvena Darnel Neslihan, a Kuba već decenijama ume da lansira igračice svetskog kalibra. Dakle, kvalifikacije za Svetski gran pri obećavaju vrhunsku odbojku u „Pioniru”.
Ko će ići na završni turnir u Kini (27. jun – 1. jul) znaće se posle trećeg kvalifikacionog turnira krajem iduće nedelje u Tajlandu. U završnici će, pored domaćina Kine, igrati još pet najuspešnijih reprezentacija iz kvalifikacija.
Posle prvog vikenda (naš reprezentacija je u Lođu izgubila od Poljske i Brazila sa po 3:2, a pobedila Italiju s 3:0) izgleda ovako:

SAD


3


3


0


9:1


9


Kina


3


3


0


9:2


9


Kuba


3


3


0


9:4


8


Brazil


3


3


0


9:6


6


Nemačka


3


2


1


7:3


6


Tajland


3


2


1


7:3


6


Turska


3


2


1


7:4


6


Srbija


3


1


2


7:6


5


Italija


3


1


2


5:7


4


Poljska


3


1


2


6:8


3


Japan


3


1


2


4:7


3


Dominikana


3


1


2


3:6


3


Portoriko


3


1


2


3:7


3


Južna Koreja


3


0


3


4:9


1


Argentina


3


0


3


2:9


0


Kineski Tajpeh


3


0


3


0:9


0

Naše odbojkašice će u Bangkoku igrati protiv SAD, Tajlanda i opet Argentine. Prilikom istog broja bodova prednost ima ekipa sa više pobeda.
----------------------------------------------
Red vožnje u „Pioniru”
Petak
Srbija – Argentina 16,50 č
Kuba – Turska           20,05 č
Subota
Srbija – Kuba           17,20 č
Turska – Argentina 20,05 č
Nedelja
Srbija – Turska        17,20 č
Kuba – Argentina    20,05 č

Može li Zvezda da zatrese tron Partizanu
Odgovor na pitanje može li Crvena zvezda Diva da zatrese tron Partizanovih košarkaša daće četvrta utakmica finala plej-ofa u Železniku (petak, 20 č, RTS). „Crveno-beli” će pokušati da izjednače na 2:2 i odluku o šampionu zakažu za ponedeljak u „Pioniru”, u suprotnom „crno-beli” će slaviti titulu, 11. put u nizu.
– Dvorana u Železniku je Zvezdin pravi domaći teren, jer je u njoj trenirala tokom sezone – kaže Dušan Kecman, junak šampionove pobede u trećem susretu. – Zvezda će imati podršku navijača, ali moramo da budemo koncentrisani svih 40 minuta. Naša šansa je u tome da igramo čvrsto i pametno, ne dajući protivniku priliku za lake poene i ofanzivne skokove. Nadam se još boljoj igri od one u prethodnom meču.
Trener branioca trofeja Vlada Jovanović još jednom je istakao da je najvažnija energija s kojom će njegovi košarkaši igrati:
– Serija je duga i igranje na svaka dva dana „prazni” igrače kako fizički, tako i psihički. Pogotovu posle pobede, potrebno ih je oporaviti. Biće teška utakmica s obzirom na to da sada igramo u manjoj sali od „Pionira”, igračima će biti potreban period da se naviknu na nju. Očekujem od moje ekipe da bude maksimalno koncentrisana.
Strateg Zvezde Svetislav Pešić konstatovao je kako njegov tim mora da zaigra preduzimljivije nego u trećem susretu:
– Uglavnom smo reagovali i na napad i na odbranu Partizana, mi moramo da budemo aktivniji i onda ćemo moći da podižemo ritam utakmice onako kako nama odgovara. Siguran sam da će igrači dati maksimum.
Iskusni stručnjak nije pridao veliki značaj pritisku koji stvara imperativ pobede:
– Kod pritiska postoje dva smera. Trudimo se da bude pozitivan, da nam donese bolju koncentraciju.
Pešić je izrazio žal što se ne igra u „Pioniru”, ali ne, ali nema sumnju da će i u Železniku atmosfera biti odlična:
– Imaćemo priliku da odigramo bolje i tako ćemo i odigrati. Očekujem da nam to bude dovoljno za pobedu.
Prema saopštenju Zvezde, juče je u roku od nekoliko sati završeno rezervisanje mesta u dvorani, koje su vlasnici njenih godišnjih karata morali da obave telefonskim putem, pošto je kapacitet dvorane u Železniku manji od broja prodatih klupskih pretplatnih ulaznica.

Ivković odredio širi spisak kandidata za EP
BEOGRAD – Selektor košarkaške reprezentacije Srbije Dušan Ivković saopštio je danas širi spisak od 24 kandidata za kvalifikacije za Evropsko prvenstvo u Sloveniji 2013. godine.
Na spisku se nalaze: Miloš Teodosić, Stefan Marković, Milenko Tepić, Aleksandar Rašić, Danilo Anđušić, Nemanja Jaramaz, Nemanja Nedović, Ivan Paunić, Marko Kešelj, Mladen Jeremić, Andreja Milutinović, Nemanja Bjelica, Vladimir Lučić, Novica Veličković, Duško Savanović, Zoran Erceg, Milan Mačvan, Dragan Labović, Nenad Krstić, Kosta Perović, Milovan Raković, Miroslav Raduljica, Dejan Musli i Mile Ilić.
Srbija se nalazi u kvalifikacionoj grupi A zajedno sa seleckijama Estonije, Slovačke, Crne Gore, Izraela i Islanda, a prvi meč odigraće 14. avgusta na Islandu.
Plasman na EP obezbediće dve prvoplasirane selekcije iz svake od šest grupa, kao i četiri najbolje trećeplasirane ekipe.
---------------------------------------
Ivković: Cilje je plasman na EP i afirmacija mladih igrača
Selektor košarkaške reprezentacije Srbije Dušan Ivković rekao je danas da su dva osnovna cilja u narednom periodu plasman na Evropsko prvenstvo u Sloveniji i promocija mladih igrača kroz kvalifikacije za to takmičenje.
„Nosioci igre nacionalnog tima su manje više nepromenjeni, a imamo i sedam debitanata. Prvi i osnovi cilj je plasman na EP, a verujem da igrači neće imati problema sa motivacijom u kvalifikacijama. To takmičenje nećemo da shvatimo olako, cilj će nam biti i afirmacija mladih igrača koji su u mlađim kategorijama imali dobre rezultate”, rekao je Ivković novinarima u Kući košarke.
On je priznao da gledajući protekli cetvorgodišnji period nisu svi napredovali kao što se očekivalo.
„Sve je krennulo uzlaznom putanjom, ali sada u odnosu na 2008/2009 imamo malo igrača koji su nosioci u svojim klubovima”, rekao je Ivković.
On je kazao da je bilo planirano da na spisak budu uvršćeni Vasilije Micić i Vladimr Micov, ali da su otpali zbog teških povreda.
Na spisku nema ni Uroša Tripkovića, koji je u procesu oporavka od povrede.
„Izašli smo sad sa spiskom kako bi u slučaju eventualnih povreda naša lekarska komisija imala vremena da reaguje. Već sada ima naznaka kod Veličkovića da bi moglo da bude problema oko povrede. Spisak ću skratiti 25. juna kada će biti poznat i konačni sastav stručnog štaba reprezentacije”, rekao je Ivković.
On je dodao da će 4. jula saopštiti konačan spisak igrača za kvalifikacije.
Srbija se nalazi u kvalifikacionoj grupi A zajedno sa selekcijama Estonije, Slovačke, Crne Gore, Izraela i Islanda, a prvi meč odigraće 14. avgusta na Islandu.
Potpredsednik KSS Dejan Bodiroga najavio da će nacionalni tim protiv Izraela i Crne Gore igrati u Beogradskoj areni, dok će preostala tri meča u Srbiji gradovi domaćini biti Novi Sad, Niš i Zrenjanin.
Planirano je i da reprezentacija odigra jedan turnir u Ljubljani i Beogradu, kao i prijateljsku utakmicu sa Ukrajinom u Banjaluci.
Okupljanje igrača zakazano je za 9. jul u Beogradu.

Život je stvar ukusa
Bekim Fehmiu je, neposredno pre svoje tragične smrti, pre tačno dve godine, na današnji dan, završio svoju autobiografiju „Blistavo i strašno”, koju će „Politika” feljtonizirati od četvrtka, 21. juna. Za Samizdat B92 sređivali ste rukopis knjige koja upravo izlazi iz štampe. Da li je i koliko bilo Vaših ličnih intervencija na tekstu knjige?
Bekim je možda čak pre više od četiri godine završio svoju knjigu koju je krasnopisom prilježno i probirljivo unosio u svoje debele sveske zelenih korica, kako bi on rekao. Onda, zahvaljujući svom velikom strpljenju, a još više strpljenju naše mlade prijateljice Ivane Stojković, dok sam ja pripremala obede, kuvala kafe, donosila osveženja i obavezni sladoled, unošene su njegove rečenice u računar.
Gospođica Lidija Kusovac, kada je prošlo već tri godine, donela je takoreći već uobličen plan u vezi sa štampanjem knjige. Bekim je skoro pristao, a onda je samo rekao: Ne dolazi u obzir, neću. I onda, posle kraće pauze: To će Branka i Uliks. Kad bude kismet. Kismet znači sudbina.
Ako me pitate šta ja radim, umesto dve susedne slične reči tražim adekvatnu reč ili izbacujem suvišne rečenice koje odmažu radnji. Dok je pisao, predlagala bih mu da neki suviše jak pridev zameni sličnim ali blažim. Ne bi uvek pristajao na to ali ponekad bi me i poslušao, pa tako i sad imam sličan dijalog sa njim.
To što sada činimo Uliks i ja, stvar je velikog njegovog poverenja a naše odgovornosti.
U sređivanju rukopisa učestvovao je i Vaš sin Uliks. Čime se on prevashodno bavio?
Uliks iz daljine uvek uleće samo kao igrač sa velikim osećanjem za finesu, uz Snežaninu pomoć, dobro poznajući celu priču i način razmišljanja svog oca.
Radeći na knjizi, ponovo ste proživeli svoj život sa Bekimom. Da možete, da li biste nešto promenili u svom životu?
Kad piše da se vraća kući posle osam meseci odsustva ja se onda prisećam šta je bilo sa mnom i sa decom u to vreme. I bez knjige naš zajednički život svuda je oko nas i u nama. Tu su njegove kineske kuglice za vežbu dlanova u već pohabanoj crvenoj kutiji, njegova soba sa kompjuterom u kojoj je otišao sa ovoga sveta a u kojoj se osećam kao da idem sa njim na sastanak, njegova nebrojena penkala, šoljica za kafu... Sve je tu. Osim što su njegov deo kreveta sada zauzele razne knjige koje momentalno čitam i neki papiri. Sinovi kažu, sve treba da izgleda kao kad je tata bio živ. Jedna udovica, mojih godina, koja se bavi knjigama, kaže mi da je prazna polovina njihovog bračnog kreveta takođe prekrivena knjigama. Tu prijateljicu veoma cenim i meni je onda lakše.
Svako ima pravo da živi koliko sam izabere, šta to znači i koje su bile glavne nedoumice Vašeg pokojnog supruga?
Svako je vlasnik svog života, to je možda bolje rečeno ili kako je rekao Franc Vedekind, u komadu „Buđenje proleća”: Život je stvar ukusa.
Kako je Bekim živeo i zašto je na taj način otišao može se prosto naslutiti u njegovoj knjizi. Kompjuter nisam otvarala skoro godinu dana posle njegovog odlaska i prosto sam doživela šok kako se sve nekako slagalo, da ne govorim o njegovoj pesmi na kraju.
Mi u ovom času živimo, nažalost, posledice svega što je dovodilo Bekima u nedoumicu, kako Vi kažete. Sve loše šahovske poteze bez talenta i pameti da se nasluti sledeći potez saigrača preko puta. U svojoj knjizi kaže da su i drugi ogorčeni, ali je on malo ogorčeniji.
U memoarima, pored dokumentarne priče o karijeri, Fehmiu, iz ugla jednog Albanca, Jugoslovena, beleži i političku situaciju. Kako biste je saželi u nekoliko rečenica?
Dobro ste rekli, dokumentarna priča. Ta priča je u početku u boji, čak i bajkovita, penušava, začinjena događajima, obogaćena raznolikim ljudima, da bi se na kraju pretvorila u crno-beli dokumentarac!
Kada biste Vi napisali knjigu o svom životu, koje mesto bi u njoj imao Vaš suprug?
To je kao kad biste pitali koje mesto u Vašem životu ima vazduh, voda, sladoled, šampanjac, ostrige, duge trepavice, lepota, skladno stopalo, zalazak sunca na moru, kao i strašni jugo koji donosi često i opasnost i blizinu smrti; kao i šta pripada magiji a šta tajnama, koje mesto bi zauzela patnja, a koje najveća radost!
Kada bih pisala o njemu kao kolegi, pisala bih o povezanosti izraza lica i onoga što rade njegove ruke. Kao kad iseca vreću punu perja a perje svuda leti, kao kad kuva kafu u filmu „Specijalno vaspitanje” ili pravi luster od papira da bi štićenik mogao da spava. Ili kako vadi, kao Staljin, svoj tajni telefon iz fioke, u sceni sa gospođom Kolontaj. Ili kada hoda pored Milene Dravić u filmu „Pavle Pavlović”, ili kako jede hleb kao Odisej dok priča svoju priču, ili kad u zanosu igra opasnu igru polo, koju je tek naučio, kao čuveni plejboj Porfirio Rubiroza...
Ovo je crtica o kolegi a ne o voljenom mužu.
Da možete, da li biste nešto promenili u svom životu?
Možda, da sam tog 15. juna 2010. imala predstavu i da nisam morala da odem kod frizera, možda bi i danas sedeo u svojoj fotelji i prekidajući me u bilo kojoj vrsti posla pozivao da sednem preko puta njega: Dođi ovamo, hoću da te gledam.
To bih promenila kad bi mogla!

Nikolić: EU ne traži da priznamo Kosovo
Najviši zvaničnici Evropske unije pružili su juče Tomislavu Nikoliću uveravanja da Brisel nikad od Beograda neće tražiti da prizna nezavisnost Kosova, a predsednik Srbije preneo je uveravanja Briselu da će voditi politiku koja polazi od toga da za Srbiju nema bolje budućnosti od evropske. 
Predsednik Srbije je, tokom prve zvanične posete sedištu EU, razgovarao sa šeficom evropske diplomatije Ketrin Ešton, predsednikom Evropskog saveta Hermanom van Rompajom i predsednikom Evropske komisije Žoze Manuel Barozom.
Predsednik Srbije Tomislav Nikolić preneo je šefici evropske diplomatije Ketrin Ešton da smatra da bi beogradski tim u budućem dijalogu Beograda i Prištine trebalo da predvodi novi premijer Srbije. „Preneo sam gospođi Ešton svoju ideju da predsednik vlade Srbije od sada vodi pregovore, dogovore, razgovore, pošto je ostalo malo toga o čemu treba da se dogovorimo, ali veoma važnog”, rekao je predsednik. On, međutim, nije kazao kakav je stav Eštonove, sa kojom se juče prvo susreo u seriji razgovora sa zvaničnicima EU.
Po Nikolićevim rečima, ono što je dogovoreno u dijalogu često se različito tumači u Beogradu, Prištini i u Briselu, pa je zamolio Eštonovu da konačno bude upoznat sa implementacijom dogovora. 
U izjavi novinarima posle susreta sa šeficom evropske diplomatije, kojem je prisustvovao i posrednik EU u dijalogu Beograda i Prištine britanski diplomata Robert Kuper, Nikolić je, kako prenosi Tanjug, rekao da misli da je u iskrenom razgovoru Eštonovu ubedio da za Srbiju nema bolje budućnosti od EU.
Kad je reč o Kosovu, predsednik je naveo da je dogovorena intenzivna saradnja kako bi se obezbedio mir i bezbednost za sve građane, a posebno na severu. „Treba da se spreči jednostrana akcija sa bilo koje strane koja bi ugrozila mir i bezbednost”, rekao je on.
Istakavši da ga je sagovornica ubedila da iskreno želi da vidi Srbiju i sve ostale balkanske zemlje u EU, on je rekao da mu sada ostaje da političare ubedi da što pre formiraju vladu kako se ne bi gubilo dragoceno vreme. 
Svoje obraćanje novinarima završio je rečima da Srbija nikada neće priznati Kosovo.
Potom se Nikolić susreo sa predsednikom Evropskog saveta Hermanom van Rompajom, koji je, nakon susreta sa predsednikom Srbije, saopštio da „dalja normalizacija odnosa sa Kosovom” ostaje ključni uslov za početak pregovora za pridruživanje EU. Predsednik saveta je rekao da je sem toga neophodno primeniti dogovore o regionalnoj saradnji i prelazima, kao i pronaći rešenje za sever Kosova i smiriti tenzije u interesu svih koji tamo žive.
Van Rompaj je ocenio da je razgovor sa Nikolićem bio „iskren i dobar” i da je zadovoljan što je od Nikolića čuo da je evropska integracija u vrhu njegovih prioriteta. On je naglasio da će novi srpski predsednik, kroz svoju podršku naporima buduće vlade, imati važnu ulogu u približavanju Srbije Evropi. „EU je definitivno najveći trgovinski partner Srbije i glavni strani investitor”, podsetio je Rompaj, i obećao da će Brisel podržati dalji napredak Srbije na evropskom putu.
Na kraju, Van Rompaj je Nikoliću poželeo uspešno predsedavanje na predstojećem samitu Procesa saradnje u jugoistočnoj Evropi i ukazao na važnost procesa pomirenja za budućnost regiona.
Po podne Nikolić se susreo i sa predsednikom Evropske komisije Žoze Manuelom Barozom. Posle ovog susreta istakao je i da je ubeđen da se zahtevi Evrope u vezi sa Kosovom mogu ispuniti. „Čuo sam jasno da EU nikad neće tražiti da Srbija prizna Kosovo i ja im verujem”, rekao je predsednik Srbije na zajedničkoj konferenciji za novinare sa Barozom. „EU traži da živimo bezbedno i bogato i ne vidim šta je tu sporno”, rekao je i obećao da će se potruditi da i Srbi i Albanci žive bolje nego do sada.
Predsednik je kazao i da je od sagovornika tražio i dobio detaljne informacije u vezi sa do sada postignutim dogovorima u dijalogu sa Prištinom i naglasio da do sada nije video ništa što bi bilo u suprotnosti sa srpskim ustavom i srpskim interesima.
Nikolić je dodao da će tražiti objašnjenje zašto se tumačenja sporazuma beogradskog tima razlikuju od tumačenja Evropske komisije. Predsednik je najavio nastavak razgovora o toj temi u sredu, kad će Robert Kuper boraviti u Beogradu.
Barozo je rekao da je status kandidata za člana EU koji je Srbija dobila u martu odraz napretka, ali da nameće i odgovornost. „Stoga su liderske sposobnosti predsednika Nikolića i konstruktivni doprinosi ostalih političara ključni za brzo formiranje stabilne vlade i stvaranje konsenzusa o evropskoj budućnosti Srbije”, rekao je Barozo.
On je, kako je prenela pomenuta agencija, ukazao i da nove vlasti sada treba da nastave dalje kroz sprovođenje reformi pravosuđa, borbu protiv korupcije i organizovanog kriminala, poštovanje slobode medija i strukturne ekonomske reforme. Sa svoje strane, Nikolić je izrazio nadu da će Srbija na jesen dobiti odobrenje za početak pregovora o pridruživanju, ali da je svestan da mnogi ključni zadaci nisu ispunjeni. On je naveo da je svestan da je odnos sa prištinskom administracijom od ključne važnosti, kao i odnosi sa susedima. „Želimo da gajimo dobre odnose sa svima i uverimo sve naše susede da nam je u interesu mir, stabilnost i bezbednost”, rekao je predsednik Srbije. Barozo je kazao da je prisustvo komesara za proširenje Štefana Filea Nikolićevoj inauguraciji u Beogradu bilo „izraz podrške EU Srbiji i regionu”.
Predsednik komisije je obećao da će EU nastaviti da podržava Srbiju na evropskom putu.
----------------------------------------------
Brisel zadovoljan Nikolićevom posetom
Brisel smatra uspešnom prvu predsedničku posetu Tomislava Nikolića, rečeno je za Tanjug u Evropskoj komisiji, uz napomenu da je predsedniku Srbije skrenuta pažnja na važnost pomirenja u regionu.
„Razgovori su bili veoma dobri”, rekao je funkcioner EU koji je prisustvovao Nikolićevom susretu sa šeficom evropske diplomatije Ketrin Ešton. „Mislim da smo pokrili sve važne teme”, dodao je on.
Isti izvor je ukazao da je Nikoliću jasno stavljeno do znanja da su njegove nedavne izjave o Vukovaru i Srebrenici neprihvatljive za EU. „Podsetili smo ga da je istorija Evrope puna krvavih sukoba i netrpeljivosti, ali da su oni prevaziđeni nakon što je odlučeno da se krene putem pomirenja”, kaže Tanjugov izvor.
Funkcioner EU je rekao da je Nikoliću rečeno da je sličan proces pomirenja neophodno sprovesti i na zapadnom Balkanu kako bi ceo region imao evropsku perspektivu.

Španac, najbogatiji Evropljanin
PARIZ – Amansio Ortega, osnivač španske modne kompanije Inditeks, postao je najbogatiji Evropljanin jer je njegovo bogatstvo dostiglo vrednost od 39,5 milijardi dolara.
U trenutku kada se Španija suočava sa jednom od najozbiljnijih ekonomskih kriza u svojoj istoriji, najbogatiji Evropljan postao je baš 70-ogodišnji Ortega koji je osnivač modnih kuća kao što su Zara, Masimo, Duti, Berška, Stradivarius, preneo je francuski list „Figaro”.
Španski biznismen je tako potisnuo sa mesta broj jedan liste najbogatijih Evropljanina Šveđanina Ingvara Kamprada, vlasnik Ikea, čije se bogatstvo procenjuje na 37,2 milijarde dolara.
Treći na listi sa 22,7 miljardi dolara je je Bernar Arno, vlasnik najveće na svetu kompanije za luksuzne proizvode LVMH.
Amansio Ortega je istovremeno postao i četvrti najbogatiji čovek na svetu iza Meksikanca Karlosa Slima, osnivača Majkrosofta Bila Gejtsa i Amerikanca Vorena Bafeta.
Bogatstvo Ortege je poraslo pošto su u sredu akcije „Inditeksa” porasle za 12,1 odsto dostižući vrednost od 75 evra.
Prodaja ove španske kompanije, sada prisutne u 85 zemalja, je za tri meseca zaključno sa aprilom skočila za 15 odsto u odnosu na podatke iz istog perioda lane, na 3,416 milijardi evra.
Neto profit kompanije je porastao za 30 odsto, na 432 miliona evra, čime su nadmašena očekivanja tržišta od 379 miliona evra neto profita.
Španska grupacija je profitirala od strategije širenja poslovanja, naročito u Aziji, pre svga u Narodnoj Republici Kini.
Samo 22 odsto svoje robe „Inditeks” je plasirao u Španiji, a 45 odsto prodaje ostvario je u zemljama sa rastućom ekonomijom.
U poslednjem kvartalu 2011, „Inditeks” je otvorio 91 novu prodavnicu, čime se ukupan broj njegovih prodavnica popeo na 5.618.
Ova španska kompanija ostaje po strani turbulencija koje pogađaju zemlju, kao što je najnovije „Mudizovo” sniženje kreditnog rejtinga Španije u sredu.

Na Cetinju: „Ubij, zakolji, da Srbin ne postoji”
Od našeg stalnog dopisnika
Podgorica – Poziv na linč, mržnju i netrpeljivost svih koji nisu Crnogorci, posebno njenom prestonom gradu Cetinju, juče se orilo iz grla stotina navijača koji su na utakmici ženske košarkaške reprezentacije Crne Gore i Srbije u više navrata skandirali: „Ubij, zakolji, da Srbin ne postoji”, „Srbe na vrbe”.
„Ovo je dokaz raspoloženja među znatnim delom pripadnika crnogorske nacije koji nemaju problem da javno manifestuju fašizam i srbofobiju”, piše u reagovanju dostavljenom „Politici”, predsednik Srpske liste Dobrilo Dedeić dodajući da će oni tužilaštvu i ambasadama više zemalja dostaviti snimak sa utakmice i postaviti ga kao dokaz na „Jutjubu”.
„Uvereni smo da će srpska ambasada adekvatno reagovati i da je zvanični protest najmanja moguća reakcija na presiju kojoj su bile izložene srpske košarkašice i navijači, ali i svi pripadnici srpske manjinske zajednice u crnogorskoj državi”.
„Da Ustav i zakoni važe i za Srbe, i da su Srbi uvažen narod u crnogorskoj državi, društveno nedopustive pojave tipa poziva na nasilje ne bi se mogle dogoditi”, ocenio je Dedeić.
„Da ne bude zabune, sve je ovo političko maslo Mila Đukanovića, njegovog DPS-a i njegovih službi, ali su Srbima odgovorniji saradnici mafije iz redova srpskog naroda koji su trgovali našim pravima i od tada se živi ne čuju kada se vrši nasilje nad Srbima u Crnoj Gori, bilo da su u pitanju Srbi sa crnogorskih prostora ili naši sunarodnici iz matične države Srbije i Republike Srpske”.
Kako juče niko iz policije ili vladajućih partija nije hteo da komentariše događaje na utakmici na Cetinju, obratili smo se drugima za komentar.
Kako je za „Politiku” ocenio potpredsednik Nove srpske demokratije Goran Danilović, „antisrpska histerija, pa i navijačka, u Crnoj Gori godinama je odobravana i podstrekavana od režima bivšeg premijera Mila Đukanovića. On je bivši ali mržnja nije. Nažalost, državni tužilac ćuti iako je u pitanju izazivanje nacionalne mržnje”.
Sramno skandiranje po oceni poslanika Socijalističke narodne partije Dragoslava Šćekića treba tumačiti „kao incident izazvan od grupe ostrašćenih navijača, a ne kao stav čitave publike, Cetinja grada domaćina i građana Crne Gore. Ako izostane reagovanje, onda su nažalost pobedili oni koji su na krajnje necivilizovan i neprihvatljiv način nacionalističkim skandiranjem pokvarili lepu sportsku priredbu”.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

mala matura
Sada ste se baš iznervirali i pitate se: „Zar je moguće da u ’Politici’ ne znaju pravopis pa naslov počinju malim slovom?” Pre nego što krenete ka telefonu kako biste pozvali našu redakciju da se žalite zbog greške, pročitajte objašnjenje: pravopis znam, samo zaključak iz jednog primera primenjujem na drugi, slični primer.
A prvi primer je sledeći: na testu iz srpskog jezika prilikom polaganja male mature osmaci koji bi, kao odgovor na pitanje „ko je napisao ’Gorski vijenac’”, napisali „petar petrović njegoš”, osvojili bi maksimalan broj poena, jer su pokazali znanje iz pređenog gradiva. Ovo je zaključak nadležnih u Ministarstvu prosvete i nauke koji je izazvao revolt nastavnika, roditelja, stručnjaka... Ispada da je samo važno znati detalje iz gradiva ali ne i elementarne stvari, kao što je pravopis srpskog jezika.
U nedavnom susretu sa novinarima, nadležni iz pomenutog ministarstva trudili su se da preciziraju šta će se i kako bodovati na maloj maturi koja počinje u ponedeljak, ističući da nikakav problem sa bodovanjem ne postoji i da su mediji krivi što su ove „sitne” pravopisne greške đaka „naduvali”. Njima je u celoj priči o pravilima u vezi sa malom maturom apsolutno sve jasno, pa i pojašnjenje da će u slučaju nejasnoća dežurni nastavnici koji budu pregledali testove đaka odmah zvati autore zadataka da reše dilemu! Najviše ih je ljutilo što novinarima „opet nešto nije jasno”, pa stalno nepotrebno zapitkuju i traže dodatna objašnjenja.
Nisu se, međutim, zapitali kako je moguće da iz osnovne škole izađe petnaestogodišnjak koji ne zna jedno od osnovnih pravila pravopisa – da vlastita imenica uvek počinje velikim slovom. Nije im bilo čudno da je tokom osmogodišnjeg školovanja dotičnog petnaestogodišnjaka učilo najmanje deset nastavnika (učitelj, profesori srpskog jezika, istorije, geografije, stranih jezika, biologije...), a da ga niko od njih nije ispravio u grešci koju je sigurno i ranije pravio pišući vlastite imenice malim slovom. Niko od njih nije se potrudio ni da đak istu, a sigurno i mnoge druge pravopisne greške, više ne ponovi.
Iako je ovakav primer neznanja zvono na uzbunu svim nadležnima u prosveti, oni nisu ni pokušali da utvrde sa kakvim znanjem deca zaista napuštaju osnovnu školu i da li u obrazovnom sistemu nešto hitno treba menjati ako među osmacima danas ima i nepismenih.
Kao novinaru, meni je sve jasno: u ovom slučaju zakazali su svi nadležni – od onih u školama do onih u resornom ministarstvu. Kao profesor srpskog jezika užasnuta sam činjenicom da moje kolege mogu da dopuste da posle osmogodišnjeg školovanja od njih odu i pravopisno nepismeni đaci. Kao roditelj ne bih sebi dozvolila da moje dete ne poznaje pravopis srpskog jezika. Taj pravopis je nerazdvojni deo našeg identiteta i elementarne kulture bez kojih, uprkos modernoj tehnologiji i sticanju znanja preko interneta, nećemo daleko stići.

I da se naljute, pa šta?
Izbor Vuka Jeremića za predsedavajućeg Generalne skupštine UN je pokazatelj da Srbija ipak može da deluje preko svoje diplomatije kada postoji jasan cilj i motivacija za to. Jeremićev uspeh potvrđuje ono što mnogi veruju, a to je da se Srbija ponekad mora sukobiti sa svojim partnerima u Evropskoj uniji i sa Amerikom ako želi da je oni tretiraju pravednije i sa većim poštovanjem, te da se izbori za sopstvene interese.
Kad je bivši predsednik Tadić objasnio zašto je doneo odluku da se predložena srpska rezolucija u UN zameni zajedničkom rezolucijom Srbije i EU, on je ponovio da je jedan od ključnih stubova njegove spoljne politike da Srbija ne ulazi u sukobe sa velikim silama. Ta želja da se izbegnu sukobi sa Amerikom i EU pretvorila je borbu Srbije za očuvanje teritorijalnog integriteta i suvereniteta na Kosovu i Metohiji u malo više od farse, gde Srbija samo preuzima one mere koje su unapred odobrene i dogovorene sa Briselom i Vašingtonom.
Naravno, podrazumevalo se da je glavna motivacija za izbegavanje sukoba sa EU i SAD želja koja je predstavljena da bez alternative Srbija mora u EU. U tom kontekstu, svaki sukob bi možda udaljio Srbiju od članstva ili bi stvorio nove uslove i nove političke pritiske od strane EU i Amerike. Baš zbog toga, pobeda Vuka Jeremića je važnija nego što je i on možda toga svestan.
Ova pobeda nije samo rezultat jednog blažeg političkog sukoba, gde se Srbija direktno suprotstavlja volji Vašingtona i većini članica EU, nego je to i poraz Jeremićevog protivnika, ambasadora Litvanije u UN, koji predstavlja zemlju koja je članica EU. I koja direktno može da uspori ili blokira put Srbije u EU. Ipak, i mimo moguće „osvete” Litvanije, i mimo lobiranja Vašingtona i Brisela i sukobljavanja srpskih i američkih interesa, nije se odustalo od kandidature Jeremića. Na kraju su i on i Srbija ostvarili zasluženu pobedu.
Sada se mora postaviti nekoliko logičnih pitanja: ako je moguće ulaziti u sukob sa EU i Amerikom povodom ovakvog pitanja, koje ne spada među najvažnije za interese Srbije, a ipak nosi određeni rizik za „evropsku perspektivu” zemlje, zašto onda srpski političari i dalje pokazuju veliku dozu straha zbog svakog mogućeg sukoba sa Briselom i Vašingtonom oko pitanja od većeg značaja za Srbiju? Zašto se i dalje u velikoj meri ponašaju stidljivo i nesigurno kada se bore za državne interese i sopstvene stavove? Srbija je (uz veliku pomoć Rusije) porazila većinu članica EU i SAD, i to je uspela u fer diplomatskom i političkom sukobu i taj sukob nije odveo Srbiju u neki novi rat ni u pretnje novim sankcijama i izolacijom. Niko nije izgubio glavu zato što nije ispunio zahteve Brisela i Vašingtona da se kandidatura Jeremića povuče.
Pobeda Vuka Jeremića pruža priliku ne samo Srbiji da ojača svoj imidž i svoju diplomatiju, nego pruža još jednu šansu da se srpski državni interesi i stavovi iznesu na jedan ozbiljniji, dostojniji i odlučniji način, bez straha da će se neko negde, pa makar to bilo u Briselu i Vašingtonu, naljutiti. I da se naljute, pa šta?

Zvezdarski tandem u gradskoj vladi
Ponovnim izborom Dragana Đilasa za gradonačelnika, njegove zamenice Tatjane Pašić i 13 članova Gradskog veća, završeno je konstituisanje vlasti u Beogradu. Svega pet članova gradske vlade koji su radili protekle četiri godine i ubuduće će biti deo Đilasovog tima. Okosnicu novog Gradskog veća činiće Željko Ožegović, Slobodan Šolević, Zoran Kostić, Darko Božić i Nataša Milošević.
Veliku pomoć mogu da očekuju od „zvezdarskog” tandema Milan Popović – Marija Leković koji su se za važne funkcije u gradu preporučili rešavanjem višemesečnog problema Petog parkića, razvijanjem volonterskog servisa, pružanjem pomoći prilikom izgradnje pet vrtića i doma zdravlja u Mirijevu.
Nova članica Gradskog veća je Milena Bićanin (SPS) koja će bogato iskustvo u školstvu (radila u tri škole i deset godina bila direktor OŠ „Drinka Pavlović”) iskoristiti u obavljanju zaduženja u vezi sa obrazovanjem. Taj resor je dosad držala Jovana Mehandžić.
Novi članovi Gradskog veća su i Vladan Đukić (PUPS), koji je od septembra 2008. godine bio na čelu Sekretarijata za socijalnu zaštitu, i Vera Dražić (SPS), koja je bila zaposlena u KBC „Bežanijska kosa”.
Glavni operativac socijalista Nikola Nikodijević pokušaće da nadoknadi odlazak iskusnijeg stranačkog kolege Gorana Aleksića, koji će najverovatnije biti imenovan na rukovodeću funkciju u nekom od komunalnih preduzeća. Dejan Mali, koji je u dva mandata kao član Gradskog veća bio zadužen za saobraćaj, nije prihvatio predlog DS-a da ostane na toj poziciji.
Imena dobrog dela kandidata za čelne funkcije u javnim i komunalnim preduzećima već su poznata. Većina direktora, koji su poslednje četiri godine kvalitetno radili, bez obzira na stranačku pripadnost i narednom mandatu, zadržaće svoje funkcije.
Prvi čovek Direkcije za gradsko i građevinsko zemljište ostaje Boris Ranković, na čelu „Vodovoda i kanalizacije” biće Cvijo Babić, dok će Radovan Draškić upravljati „Zelenilom”. Na čelu „Parking servisa” i u sledećem mandatu ostaće Boban Kovačević, a „Gradske čistoće” Aleksandar Stamenković. Direktor Gradskog saobraćajnog preduzeća „Beograd” ostaće Mileta Radojević, a u „Beogradskim elektranama” Zoran Predić.
Gotovo je izvesno da će biti zamenjeni Milutin Štrbić – „Beograd put”, Darko Berberović – „Infostan” i Danilo Vuksanović – „Gradsko stambeno”. Ko će ih zameniti biće poznato početkom jula, kada će stranke predložiti kadrovska rešenja za ova mesta.
----------------------------------------------
Bez lomova u sekretarijatima
Osim u javnim preduzećima, ne treba očekivati velike izmene ni u gradskim sekretarijatima. Gotovo je sigurno da će na starim mestima ostati Ljiljana Jovčić, sekretar za dečju i socijalnu zaštitu, Renata Milić-Radujko, sekretar za finansije, Milan Vuković, sekretar za urbanizam i građevinske poslove, Predrag Petrović, sekretar za komunalne i stambene poslove, Petar Živanović, sekretar za imovinskopravne poslove, Goran Trivan, sekretar za zaštitu životne sredine, i Dragica Moro, sekretar za obrazovanje.
Nove čelne ljude dobiće sekretarijati za saobraćaj, legalizaciju, zdravstvo, za omladinu i sport.
----------------------------------------------
Danilo Bašić novi pomoćnik gradonačelnika?
Novi-stari gradski menadžer biće Aleksandar Bijelić, a gradski arhitekta Dejan Vasović. Na mestu pomoćnika gradonačelnika ostaće Živorad Anđelković, dok će umesto Aleksandra Šapića, koji prelazi na mesto predsednika opštine Novi Beograd, najverovatnije doći bivši predsednik opštine Palilula Danilo Bašić.

„Slobodin” usisivač za spas ljudi i pčela
Dok merka drvo kruške na kome će obaviti delikatnu operaciju uklanjanja roja pčela, Slađan Simović rutinirano crevima povezuje stari „Slobodin” usisivač, tip „libertas 500”, sa najnovijim modelom specijalnog usisivača koji u sebe uvlači, a ne ubija pčele.Svoj „patent” vuče uz merdevine, prislanja cev uz kupicu od pčela koja visi sa grane. Posle pet minuta skinut je prvi sloj insekata i nazire se saće. Roj se kao tornado okreće oko Slađanove glave i on gasi usisivač, kači ga o granu, čeka da se pčele umire.
Pola sata ranije...
Slađan stiže na Topčidersku zvezdu na ugovoreni sastanak sa reporterima „Politike”. Iz starog crvenog „pasat karavana”, čiju dužinu dobrano premašuju merdevine pričvršćene na krovu, izlazi ovaj pedesetogodišnji pčelar i poziva nas da mu se pridružimo u jednoj od desetak akcija uklanjanja rojeva pčela, koje su od početka maja preplavile Beograd. Odredište – Banjica, odakle je stigao poziv sugrađanke Ružice Marković u čijem dvorištu se već četiri dana roje pčele.
Smeštamo se nekako između usisivača, pumpi, četki, šešira sa mrežicama, produžnih kablova, dimilica i pčelarskih kombinezona.
Dok vozi, Slađanov telefon ne prestaje da zvoni. Kaže da dnevno bude i po trideset poziva na intervencije. Građani kume da ih oslobodi rojeva iz odžaka, roletni, kafića, kupatila, sa drveća u dvorištima…
„Ništa ne brinite ako ste alergični na ubod pčele. Nikud ne krećem bez sinopena, adrenalina i urbazona”, smiruje nas.
– Vodite računa, one osete ako ste nervozni, pa se uznemire i napadnu. Ma nije to ništa. Jednom me je ubolo više od 40 žaoka. Zaboli, ali istrpi se. Zato sam zdrav kao dren, nikada injekciju nisam primio – objašnjava Simonović dok parkira automobil.
Idemo prvo u izvidnicu, objašnjava. Prilazi drvetu oko koga zuji na stotine pčela.
Slađan uranja u „pasat” i izvlači usisivače,  rukavice, četku, dimilice i produžni kabl. Sa korpe svlači merdevine. Odlučuje se da u pohod krene bez dimilice, radostan što nismo uznemirili insekte, pa nema potrebe da ih omamljuje. Navlači beli kombinezon i šešir sa mrežicom.
Uto telefon ponovo zvoni. Gospođa sa Ceraka. Uleteo joj roj u roletnu, a unuci mali, pa se plaši da će ih ubosti.
– Pogledajte gde vam je ona rupica od kaiša za spuštanje roletne. E, tuda vam ulaze u sobu. Ne brinite, ne mogu one dugo da prežive u zatvorenom. Ako vidite neku unutra, uzmite usisivač, usisajte je i izbacite napolje. Moramo da sačekamo tri, četiri dana da se primire, pa ćemo onda da praznimo roletnu – objasnio joj je Simonović.
Pošto je ugovorio novi zadatak, vraća se na krušku. Baca rukavice, smetaju mu, kaže. Zadovoljno trlja ruke jer se pčele lepe na usisivač. To je znak da je matica usisana i da je intervencija uspela. Prikuplja i ostatak pčelica, grabi opremu i trči ka automobilu. Smešta ih na zadnje sedište. Dovikuje da nema vremena da se presvuče i požuruje nas da uđemo u kola. Pogledi su nam uprti u nepokriveni otvor na spremištu usisivača, odakle dopire intenzivno zujanje.
– Moram da im ostavim vazduha da se ne uguše i brzo stignem u Topčider, da ih izbacim u karantin. Hajde, požurite, to je samo 2.500 vrednih pčelica. Neće vam ništa, garantujem – objašnjava Slađan, dok startuje „pasata” i gazi po gasu.
U pokušaju da se uključi na glavnu ulicu, put mu preseca raskošni beli „leksus”. Vozač nešto zbori u Slađanovom pravcu, valjda se poziva na pravo prvenstva jačeg i skupljeg auta. Pčelar mu ne ostaje dužan. Primirujemo ga podsećanjem da takvi tipovi u raspravi umeju da „potegnu argument”. 
– Ma ne može mi ništa. Ako ka njemu okrenem spremište usisivača, niko ga neće spasti – objašnjava Slađan eventualnu taktiku nužne odbrane.
Pčele – meteoropate
Ovi vredni insekti imaju veoma istančano čulo mirisa. 
– Privlači ih jak parfem, znoj, miris belog i crnog luka, ali napadaju samo ako osete da su ugrožene. One umeju bolje i od pasa da prepoznaju strah i agresiju, kao i promenu vremena. Uznemire se pred oluju ili nagli porast temperature – priča Simonović.
Kamion za medenu kohabitaciju
Slađan Simonović na Topčideru ima svoju „sigurnu pčelinju kuću” – kamion dužine 10 metara u koji staje nekoliko desetina košnica.
– U zadnjem delu vozila su pčele, a napred su kuhinja i moj krevet. Desi se da i po 15 dana živimo zajedno. Sad planiram „izlet” na Frušku goru, gde ću poneti 48 košnica, da bi pčele išle „na ispašu”. Pametne su one, vrate se posle toga u svoje zajednice – kaže Simonović.
Proizvodio je i po pet tona meda godišnje. Od toga može da se živi prosečno, kaže, pčele su ga spasle kada je pre pet godina ostao bez posla. Uklanjanje pčelinje „divlje gradnje” retko naplaćuje, ali mu ovaj angažman pomaže da vodi evidenciju o broju pčelinjih zajednica u prestonici. Do sada je pronašao oko 700 košnica, a veruje ih na teritoriji grada ima više od 5.000, i to najviše u centru, odakle pčele sa drveća „izviđaju” okolinu i često se nasele u skrovita mesta u stambenim objektima.
Simonović savetuje građane da, ukoliko ih pčele napadnu, pokriju glavu, legnu na tlo i sačekaju da se insekti primire i odu.

Čuvaju kuće za „uspomenu”
Kraljevo – Posle zemljotresa u Kraljevu, najveću pomoć države dobila su domaćinstva čije su kuće najteže oštećene. Bilo je ne stotine onih koje su se od potresa srušile ili raspukle da se u njima više nije moglo stanovati.
Nažalost, u jednoj od takvih, u naselju Grdica stradali su Natalija i Siniša Stašić. Gradnjom nove kuće država je pomogla njihovom sinu, kao i drugima koji su u noći između 2. i 3. novembra 2010. godine, u jednom trenu, ostali bez krova nad glavom. Za izgradnju novih montažnih kuća i ostalu pomoć samo je iz republičkog budžeta utrošeno oko 2,5 milijarde dinara.
U samom gradu, kao i nekoliko prigradskih naselja podignuto je 465 novih montažnih kuća. Građene su na temeljima starih ili pokraj njih, na odgovarajućem placu za ona domaćinstva čije su kuće stručne komisije pregledale i procenile da više nisu bezbedne za stanovanje.
Takvim objektima dodeljivan je šesti stepen oštećenja, na osnovu čega je Štab za vanredne situacije donosio rešenja o rušenju i umesto njih gradnju novih, montažnih kuća od 40, 60 ili 90 kvadrata. Obnova od zemljotresa okončana je, kako je tada vlast i obećala, za nepunih godinu dana. Svako domaćinstvo, iz privremenog kolektivnog smeštaja ili šatora je useljeno u nove domove.
Vojska je pripomogla rušeći stare, jer su iz bezbednosnih razloga morale biti uklonjene. Uostalom, svaki vlasnik takve kuće, dakle i dobitnik nove je potpisao ugovor sa državnim organima, odnosno dao pristanak da će uz useljenje u novu sam ili uz pomoć vojske srušiti staru, raspuklu.
I, do sada su pripadnici Vojske Srbije ili sami vlasnici porušili oko 280 teško oštećenih objekata, ali je, pokraj novih lepih, još na temeljima 185 onih oštećenih. Jer, došla je zima, pa izbori... rušenje je prekinuto.
Tako, sada znatan broj tih kuća stoji na svojim temeljima, ali mnoge od njih više i nisu tako ružne i naherene, jer su vlasnici, u međuvremenu, prionuli na posao. To, uglavnom, pravdaju da će ih koristiti kao šupe ili kao druge pomoćne prostorije, za „zlu ne trebalo”, a poneki još i tvrde da ih čuvaju zbog uspomene na oca, dedu...
Ima i onih koji su čak pribegli lažnim prijavama da su ispunili ugovorene obaveze i stare kuće porušili.
To su, tokom proteklih nekoliko dana, utvrdile i komisije gradskog odeljenja za zemljotrese koje su tek na početku posla provere stanja na terenu.     
– Već je dogovoreno sa predstavnicima Vojske Srbije da od naredne nedelje ponovo krenu u rušenje tih starih kuća. Naravno, Vojska će to činiti tamo gde se vlasnici ne protive i pridržavaju ugovorom prihvaćenih obaveza. A, tamo gde se vlasnici protive, a ima onih koji su čak grubo i nekulturno dočekali članove naših komisija, bićemo primorani da prijave podnosimo inspekcijskim organima koji će, nadam se, efikasno donositi rešenja o rušenju. Moguće je da će se neki predmeti naći i na sudu, ali mi ćemo to sprovesti makar i uz asistenciju policije. Planirali smo čak i rušenje dvadesetak kuća u samom gradu koje nisu korišćenje za stanovanje ni pre zemljotresa i na ime kojih vlasnici nisu dobili nove kuće, ali su one opasne jer su teško oštećene i, takođe, nebezbedne – kaže Aleksandar Čolović, načelnik Odeljenja za sanaciju od zemljotresa grada Kraljeva.
Sličnu tvrdnju čuli smo i od Ljubiše Simovića, gradonačelnika Kraljeva, a i od Radojice Kočovića, načelnik Štaba za vanredne situacije. Oni su ovom još dodali upozorenje vlasnicima koji su tek krenuli u pomenutu obnovu „da bespotrebno ne troše novac jer struka je rekla da se te kuće ne mogu popraviti i biće istrajni u tome da se moraju porušiti”.

Pogubne privatizacije novosadskih preduzeća
Novi Sad – Radnici novosadskog preduzeća za proizvodnju autobusa „Neobus“ zapretili su da će u ponedeljak izaći na ulice ukoliko im danas ne budu isplaćene dve plate i izmireni doprinosi. Iako su prošle sedmice postigli dogovor o isplati sa poslovodstvom i predstavnicima pokrajinske vlasti, zaposlenima na račun nije legao ni dinar. „Neobus“ je samo jedna od mnogih novosadskih firmi koje su posle privatizacije dospele u nezavidan položaj. 
Zaposlenima u firmi čiji je većinski vlasnik od 2004. godine saudijski biznismen Ali Magrabi Mohamedali obećana je isplata dve od osam zaostalih plata. Oko 220 radnika, koji su u generalnom štrajku od 25. aprila, nema ni overene zdravstvene knjižice, pa je potrebno da se uplate i doprinosi za penzijsko i zdravstveno osiguranje, o čemu je naš list nedavno pisao.
– Sastaćemo se sa gradonačelnikom Igorom Pavličićem i članom Gradskog veća za privredu Markom Narančićem, ali ukoliko ne dobijemo čvrste garancije da će radnici biti isplaćeni, sledeće nedelje ćemo protestovati ispred Izvršnog veća i Skupštine grada. Država mora da stane na stranu zaposlenih, jer je upravo ona odgovorna za lošu privatizaciju nekadašnjeg giganta – kaže predsednik gradskog sindikata metalskih radnika Novak Vasić.
Ovih dana protestuje i deo radnika „Noviteta“, članice „Zekstra grupe“, čiji je vlasnik predsednik Fudbalskog kluba „Partizan“ Dragan Đurić, jer im nije povezan radni staž u poslednje dve godine. Sindikati tvrde da zbog ovog problema neki radnici ne mogu da odu u penziju, a plaše se da se stvari još više iskomplikuju ukoliko firma bude otišla u stečaj.
Učinak privatizacije novosadskih preduzeća daleko je od očekivanog. Dolaskom privatnog kapitala, gotovo ni u jednoj fabrici nije napravljen pomak u povećanju obima proizvodnje. Umesto toga, usledila su otpuštanja radnika, štrajkovi zbog neredovnih plata i iscrpljujući sudski sporovi radi naplate zaostalih zarada.
U industrijskoj zoni, gde je svojevremeno bilo koncentrisano najviše proizvodnih delatnosti sa preko dvadeset hiljada zaposlenih, sada privređuje manje od hiljadu radnika. Više nema NIT-a, koji je bio poznat kao proizvođač postavnog plata, u „Motinsu” koji je izvozio auto-delove u Nemačku pokrenut je stečaj nakon bankrota većinskog vlasnika „NS Dona“, a posle raskinute privatizacije Hemijske industrije Novi Sad, sud je naložio prodaju imovine. Ne posluje ni „Novopak” koji je izrađivao metalnu burad za naftnu industriju.
Prvo privatizovano preduzeće u gradu „Standard” nekada je imalo 365, a sada broji svega 25 radnika. Gigant u metalskom kompleksu „Novkabel” zapošljava oko 600 radnika, a u trenutku kada je fabriku kupio „Ist point” imao je duplo više. Posle stečaja u februaru prošle godine oporavio se „Papir servis”, ali posluje skromno sa desetak zaposlenih.
Svojevremeno partner „Simensa“, preduzeće „Jugodent” na Futoškom putu, koje je proizvodilo stomatološku opremu, ne radi od još od 2009. godine. Deo imovine ove firme je prodat, ostatak čeka na prodaju, a takođe je bila zakazana i licitacija celokupne imovine obližnjeg „Jugoalata”, ali je Ustavni sud Srbije 15. marta poništio odluke Privrednog suda u Novom Sadu i Apelacionog suda u Beogradu o bankrotu ovog preduzeća.
Prema rečima Vlada Miljuša, predsednika Samostalnog sindikata metalaca Vojvodine, u halama fabrike „Pobeda” u Petrovaradinu, koja je nekada zapošljavala 2.500 radnika, sada se skladišti šećer.

Priča o Sarkoziju otvara „Sinema siti”
Novi Sad – Šaljiva, polubiografska drama o bivšem francuskom predsedniku Nikoli Sarkoziju prikazuje kako izgleda pohod na vlast, ali i kolika je cena političke moći, šta se sa njom dobija i gubi. Okosnica filma je činjenica da je Sarkozija, tokom energične predizborne kampanje, ostavila prva supruga Sesil, što mu je priredilo trajnu traumu. Uz elemente farse i dramatizovanu fikciju, netrpeljive odnose i burne stranačke borbe, „Osvajanje” prikazuje koliko ozbiljno i daleko ide rivalstvo na političkim arenama. 
Kroz osam selekcija i specijalne projekcije u čast članova žirija, „Sinema siti” će i ove godine predstaviti tokove savremene svetske i domaće kinematografije. Četiri selekcije su takmičarskog karaktera – „Nacionalna klasa”, „Egzit point”, „Educons hungry days ” i „Up to 10.000 bucks”.
Posetioci će biti u prilici da pogledaju i izuzetne filmske izbore u revijalnim programima : „U častAndreasa Drezena”, „360 stepeni”, najatraktivnija ostvarenja nezavisne produkcije, „Fokus: Mađarska”, iza čijeg izbora stoji reditelj Bela Tar, i MTV predstavlja „Burn planet rock ”, koja donosi muzičke filmove i ostvarenja posvećena fenomenima moderne umetnosti.
Posebnu atrakciju ove godine čini „Cinema now live Academy ”, kreativno koncipiran program koji će predstaviti aktuelne filmske teme. Specijalni gost Andreas Drezen govoriće o umećima filmske režije iz svog bogatog iskustva, ekipa filma „Donoma” kako napraviti film bez novca, a direktor Nacionalne filmske škole u Londonu Nik Pauel o tajnama uspešne produkcije.
O moći i magiji filmske montaže kazivaće Miško Nećak, a o značaju i značenju crnog talasa u srpskom filmu jedan od selektora festivala Petar Protić. Kompozitor Boris Kovač ukazaće na značaj muzike u stvaranju filma na čuvenim primerima „Ples u tami” Fon Trira i „Beli beli svet” Olega Novkovića. Gosti su takođe slovenački reditelj Jan Cvitkovič, francuska rediteljka Valeri Masadijan i portugalski autor Žoao Pedro Rodrigez.
„Sinema siti” će trajati do 23. juna, a tokom osam festivalskih dana biće prikazano stotinu filmskih ostvarenja na lokacijama Srpsko narodno pozorište, Katolička porta – bioskop na otvorenom, Arena sinepleks i Kulturni centar Novog Sada.

Ljubav i kako je steći
Sve što nam treba je ljubav! Ovaj stih čuvene pesme „Bitlsa” tema je ovogodišnjeg izdanja takmičarskog programa „Egzit point” Internacionalnog filmskog festivala (IFF)„Sinema Siti”, koji počinje sutra uveče u Novom Sadu.
Već pet godina zaredom o ovom programu brine i na tematske izazove odgovara filmski kritičar „Politike” Dubravka Lakić, zahvaljujući čijem je zalaganju novosadski festival do sada ugostio mnoge poznate filmske stvaraoce od Južne Koreje, preko Evrope, do severne i južne Amerike, između ostalih i Li Čang Donga, Giljerma Arijagu, Bila Plimptona, Kristijana Dogarta, Tunđela Kurtica, Samiru Makhmalbaf, Dorotu Keđežavsku...
– Već tradicionalno u internacionalnom takmičarskom programu „Egzit point” nudimo filmove koji ne pripadaju uobičajenoj bioskopskoj „mejnstrim konfekciji” i svaki put filmovi iz ovog programa stavljaju u fokus određenu temu koja od gledaoca zahteva da se na trenutak zaustavi, zapita i u sebi pronađe neke moguće odgovore. U 2012. godini to je ljubav – prema bližnjem svom, porodici, domovini, prema životu i prema filmu. Naravno, ima raznih vrsta ljubavi, recimo, ljubav prema vlasti i moći, kakva je ona u filmu „Osvajanje” francuskog reditelja Gzavijea Durinžera, priči o Nikoli Sarkoziju, sa kojim se sutra veče svečano otvara „Sinema siti” – kaže Lakićeva.
Na pitanje kakve će još vrste ljubavi na velikom platnu do 23. juna gledaoci imati priliku da vide, Dubravka Lakić odgovara: „Od telesne i strasne ljubavi, poput one u francuskom filmu „Ljubav i modrice” kineskog autora Lu Jea, ljubavi prema porodici i porodičnim vrednostima, kakvu nam nudi Žuli Delpi u „Skajlabu”, otkrivanje ljubavi u poznim godinama, kao u filmovima „So mog života” Đanija di Gregorija ili „Nepravedan svet” Filiposa Citosa, pa sve do „ljubavi” domovine i političkog sistema prema pojedincu, kao što je to slučaj u filmu „Uspavani glas” Benito Zambrana, od čega može i da se umre.”
Selektorka još ističe da je u internacionalnom takmičarskom programu reč o finim autorskim delima različitih rediteljskih senzibiliteta, hrabrim i beskompromisnim u tretmanu teme, humanim u tretmanu pojedinaca, časnim u načinu na koji portretišu svet koji nas okružuje, kao i to da među odabranim filmovima dominiraju oni francuske i kanadske proizvodnje, što nimalo nije slučajno, jer je ovogodišnje izdanje „Egzit pointa” posvećeno frankofonskim filmovima, jer su to svojim kvalitetom zaslužili.
– Početna trema kako će novosadska publika prihvatiti ovakvu vrstu filmova jeste postojala. Novosadska umetnica i profesor Bosiljka Zirojević-Lečić me je te prve godine u šali savetovala da ih treba reklamirati sa sloganom „Samo za pametne”, jer će retko ko priznati da to nije, pa bi tako sale bile pune. Međutim, još 2008. se ispostavilo da ovakve vrste reklamnih trikova nisu potrebne, jer je publika rado prigrlila ovaj program i ostala mu verna – kaže Dubravka Lakić, zahvaljujući čijem angažmanu, na „Sinema siti” stiže i nemački reditelj Andreas Drezen, kojem je festival priredio retrospektivu, objavio buklet o njegovom stvaralaštvu i namenio mu nagradu „Ibis” za doprinos evropskom filmu i filmskoj umetnosti...
----------------------------------------------
Stiže i Bord EFA
Dobri kontakti i sa Evropskom akademijom za film (EFA), čiji je predsednik Vim Venders, a direktorka Marion Dering, rezultirali su odlukom da Bord EFA za domaćina svoje letnje sednice odabere „Sinema siti” IFF. Tako će, od 21. do 24. juna, Novi Sad i festival ugostiti i Kšištofa Zanusija, Nika Pauela, Mareka Rozenbauma, Bruna Čatelena, Antonija Pereza, Gorana Paskaljevića, Čedomira Kolara. Oni su samo neki od 25 evropskih producenata, reditelja i filmskih umetnika, članova Borda EFA, koji će posle svog celodnevnog radnog sastanka, biti dostupni za druženje i lične susrete sa svojim srpskim kolegama.

Život je stvar ukusa
Bekim Fehmiu je, neposredno pre svoje tragične smrti, pre tačno dve godine, na današnji dan, završio svoju autobiografiju „Blistavo i strašno”, koju će „Politika” feljtonizirati od četvrtka, 21. juna. Za Samizdat B92 sređivali ste rukopis knjige koja upravo izlazi iz štampe. Da li je i koliko bilo Vaših ličnih intervencija na tekstu knjige?
Bekim je možda čak pre više od četiri godine završio svoju knjigu koju je krasnopisom prilježno i probirljivo unosio u svoje debele sveske zelenih korica, kako bi on rekao. Onda, zahvaljujući svom velikom strpljenju, a još više strpljenju naše mlade prijateljice Ivane Stojković, dok sam ja pripremala obede, kuvala kafe, donosila osveženja i obavezni sladoled, unošene su njegove rečenice u računar.
Gospođica Lidija Kusovac, kada je prošlo već tri godine, donela je takoreći već uobličen plan u vezi sa štampanjem knjige. Bekim je skoro pristao, a onda je samo rekao: Ne dolazi u obzir, neću. I onda, posle kraće pauze: To će Branka i Uliks. Kad bude kismet. Kismet znači sudbina.
Ako me pitate šta ja radim, umesto dve susedne slične reči tražim adekvatnu reč ili izbacujem suvišne rečenice koje odmažu radnji. Dok je pisao, predlagala bih mu da neki suviše jak pridev zameni sličnim ali blažim. Ne bi uvek pristajao na to ali ponekad bi me i poslušao, pa tako i sad imam sličan dijalog sa njim.
To što sada činimo Uliks i ja, stvar je velikog njegovog poverenja a naše odgovornosti.
U sređivanju rukopisa učestvovao je i Vaš sin Uliks. Čime se on prevashodno bavio?
Uliks iz daljine uvek uleće samo kao igrač sa velikim osećanjem za finesu, uz Snežaninu pomoć, dobro poznajući celu priču i način razmišljanja svog oca.
Radeći na knjizi, ponovo ste proživeli svoj život sa Bekimom. Da možete, da li biste nešto promenili u svom životu?
Kad piše da se vraća kući posle osam meseci odsustva ja se onda prisećam šta je bilo sa mnom i sa decom u to vreme. I bez knjige naš zajednički život svuda je oko nas i u nama. Tu su njegove kineske kuglice za vežbu dlanova u već pohabanoj crvenoj kutiji, njegova soba sa kompjuterom u kojoj je otišao sa ovoga sveta a u kojoj se osećam kao da idem sa njim na sastanak, njegova nebrojena penkala, šoljica za kafu... Sve je tu. Osim što su njegov deo kreveta sada zauzele razne knjige koje momentalno čitam i neki papiri. Sinovi kažu, sve treba da izgleda kao kad je tata bio živ. Jedna udovica, mojih godina, koja se bavi knjigama, kaže mi da je prazna polovina njihovog bračnog kreveta takođe prekrivena knjigama. Tu prijateljicu veoma cenim i meni je onda lakše.
Svako ima pravo da živi koliko sam izabere, šta to znači i koje su bile glavne nedoumice Vašeg pokojnog supruga?
Svako je vlasnik svog života, to je možda bolje rečeno ili kako je rekao Franc Vedekind, u komadu „Buđenje proleća”: Život je stvar ukusa. Kako je Bekim živeo i zašto je na taj način otišao može se prosto naslutiti u njegovoj knjizi. Kompjuter nisam otvarala skoro godinu dana posle njegovog odlaska i prosto sam doživela šok kako se sve nekako slagalo, da ne govorim o njegovoj pesmi na kraju. Mi u ovom času živimo, nažalost, posledice svega što je dovodilo Bekima u nedoumicu, kako Vi kažete. Sve loše šahovske poteze bez talenta i pameti da se nasluti sledeći potez saigrača preko puta. U svojoj knjizi kaže da su i drugi ogorčeni, ali je on malo ogorčeniji.
U memoarima, pored dokumentarne priče o karijeri, Fehmiu, iz ugla jednog Albanca, Jugoslovena, beleži i političku situaciju. Kako biste je saželi u nekoliko rečenica?
Dobro ste rekli, dokumentarna priča. Ta priča je u početku u boji, čak i bajkovita, penušava, začinjena događajima, obogaćena raznolikim ljudima, da bi se na kraju pretvorila u crno-beli dokumentarac!
Kada biste Vi napisali knjigu o svom životu, koje mesto bi u njoj imao Vaš suprug?
To je kao kad biste pitali koje mesto u Vašem životu ima vazduh, voda, sladoled, šampanjac, ostrige, duge trepavice, lepota, skladno stopalo, zalazak sunca na moru, kao i strašni jugo koji donosi često i opasnost i blizinu smrti; kao i šta pripada magiji a šta tajnama, koje mesto bi zauzela patnja, a koje najveća radost! Kada bih pisala o njemu kao kolegi, pisala bih o povezanosti izraza lica i onoga što rade njegove ruke. Kao kad iseca vreću punu perja a perje svuda leti, kao kad kuva kafu u filmu „Specijalno vaspitanje” ili pravi luster od papira da bi štićenik mogao da spava. Ili kako vadi, kao Staljin, svoj tajni telefon iz fioke, u sceni sa gospođom Kolontaj. Ili kada hoda pored Milene Dravić u filmu „Pavle Pavlović”, ili kako jede hleb kao Odisej dok priča svoju priču, ili kad u zanosu igra opasnu igru polo, koju je tek naučio, kao čuveni plejboj Porfirio Rubiroza... Ovo je crtica o kolegi a ne o voljenom mužu.
Da možete, da li biste nešto promenili u svom životu?
Možda, da sam tog 15. juna 2010. imala predstavu i da nisam morala da odem kod frizera, možda bi i danas sedeo u svojoj fotelji i prekidajući me u bilo kojoj vrsti posla pozivao da sednem preko puta njega: Dođi ovamo, hoću da te gledam.
To bih promenila kad bi mogla!

Velikani – od klavira do klavira
Centar za muziku Kolarčeve zadužbine juče je, ranije nego obično, najavio program svog elitnog koncertnog ciklusa „Velikani muzičke scene”, kao i još neke novosti iz dolazeće sezone 2012-2013. Na početku pomenutog ciklusa, 16. po redu, biće pijanistkinja – čuvena Micuko Učida; a takav je i finale: sa Marijom Žoao Pireš za klavirom, ali i sa Bazelskim kamernim orkestrom.
Micuko Učida je velikan na čiji se dolazak, kako reče Mima Lazarević, koja nam priprema ove muzičke „poslastice”, čekalo čitavih pet godina. Ko 15. septembra dođe na Kolarac moći će da čuje „njenog” Šumana, Mocarta i Šopena. Sledeći koncert, dva meseca posle (15. novembra), nova je prilika za susret Beograđana sa violinističkom zvezdom Maksimom Vengerovim, ali i sa pijanistom Itamarom Golanom. Njihov program je: Bah, Betoven, Brams.
Naš ponajbolji poznanik je velikan broj tri – violinista Nemanja Radulović. Sa pijanistkinjom Suzan Manof sviraće – Baha, Šumana, Ravela i Betovena – a na Dan Velike dvorane Kolarca (4. februara). Najavljen je i pijanista Denis Macujev (16. marta) i – Čajkovski, List, Rahmanjinov, Stravinski. A pomenuti orkestar iz Bazela sa pijanistkinjom Pireš završiće ovu veliku muzičku paradu 28. aprila, zvucima Lista, Šopena i Mendelsona. Za sve to ulaznice su već u prodaji, a cena kompleta je 7.000 dinara. Na pres-konferenciji bili su i predstavnici Telekoma Srbije i Fondacije Hemofarm, bez čije pomoći, istaknuto je, pitanje je da li bi uopšte i bilo „Velikana”.
Među značajnijim novostima u predstojećoj sezoni biće Porodični koncerti – subotom u podne sa Simfonijskim orkestrom RTS, ciklus „Pobednici” (mladi muzičari laureati na međunarodnim takmičenjima)... Ne zaboravimo i jedan apel poštovanoj publici: ponesite neki ce-de koji vam je višak ili ste ga puno puta slušali i ostavite ga na „Kolarcu”. Ta lepa muzika biće vaš poklon deci u Sigurnoj kući, u Svratištu i Udruženju roditelja čija su deca bolesna od raka.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Slovenačke penzije sporo pristižu
Slovenački penzijski fond uplatio je zaključno sa aprilom ove godine, srpskom fondu za penzijsko i invalidsko osiguranje penzije za 3.315 penzionera, koji su slovenačku penziju zaradili radeći u ovoj bivšoj jugoslovenskoj republici ili nekom njenom predstavništvu u Srbiji.
Istovremeno je, srpski penzijski fond slovenačkom uplatio penzije za 1.395 korisnika po osnovu odštetnog zahteva, kaže Jelica Timotijević, direktor Sektora za odnose s javnošću u PIO fondu.
Iako se većini srpskih penzionera čini da ovaj proces sporo ide, jer je za 18 meseci od stupanja na snagu Međudržavnog sporazuma o socijalnom osiguranju od 8.000 zahteva koje je srpska strana uputila Sloveniji obrađeno 3.345 rešenja, dakle, ni polovina, u penzijskom fondu kažu, da su postupci u toku, ali s obzirom na to da je u poslovima preračuna neophodna komunikacija između dva nosioca socijalnog osiguranja, onda ceo postupak traje malo duže.
U Fondu PIO su svesni da se na potpisivanje sporazuma čekalo jako dugo, odnosno da je Slovenija poslednja od bivših jugoslovenskih republika sa kojima je ovaj sporazum potpisan, ali da će svi oni koji su ostvarili pravo na ove prinadležnosti bilo da su radili u Sloveniji, ili u nekom njihovom predstavništvu novac i dobiti.
Shodno sporazumu poštuje se procedura prema kojoj prvo slovenački penzijski fond mora da donese rešenje odnosno da izvrši preračun penzija, a potom i da srpskom uplati penzije.
Oni, koji su zaradili slovenačke penzije, a nisu dočekali da im budu isplaćene, nasleđuju članovi njihove porodice. U grupu onih koji imaju pravo na slovenačke penzije spadaju starosni, porodični i invalidski penzioneri. Svi oni koji su uplaćivali doprinose za penzijsko i invalidsko osiguranje dobili su u međuvremenu obaveštenje da otvore račune u bankama kako bi im pare bile uplaćene.
Pravo na slovenačku penziju imaju svi oni koji su radili duže od godinu dana u nekoj slovenačkoj firmi. Sporazum sa Slovenijom, pored penzija, reguliše i ostvarivanje drugih prava, pre svega, na zdravstvenu zaštitu građana, kao i pravo na osiguranje za slučaj nezaposlenosti.
Pravo na zdravstvenu zaštitu znači da će svaki naš građanin koji ode u Sloveniju i kome se ukaže potreba za hitnom medicinskom uslugom moći da je dobije, a neće morati da je plati, već će to ići na teret fonda zdravstva. I obrnuto, ako slovenački državljanin dođe u Srbiju on će dobiti tu uslugu od naših ustanova, a plaćanje ide od slovenačkog fonda za zdravstvo.
Iz Udruženja oštećenih slovenačkih penzionera, međutim, najavljuju da će tužiti državu, odnosno da će se žaliti sudu tražeći nadoknadu štete, jer su prilikom obračuna prinadležnosti, kako tvrde, zakinuti. Po njima niko iz Srbije pri potpisivanju Međudržavnog sporazuma nije imao pravo da im otpiše prethodne godine koje su bili u penziji, a za koje nisu dobijali nadoknadu iz Slovenije. Mesečna šteta je od penzionera do penzionera od dve hiljade evra pa naviše.
Ako je neko radeći u Sloveniji penzionisan 2001, a prvu penziju primio 2011, zašto mu se u obzir ne uzima i tih prethodnih 10 godina za koje mu sleduje prinadležnost, pitaju u udruženju.

Kroz porođajne muke do porodiljskog bolovanja
Za prijavu porodiljskog bolovanja potrebno je 12 dokumenata sa čak 86 papira. I svi koštaju. Ne samo para, već vremena, truda i živaca. To je pokazalo istraživanje NALED-a. U toj gotovo knjizi od dokumenata posebno mesto zauzimaju originali, a onda i fotokopije. To privredu godišnje košta 690 miliona dinara. Za taj novac moglo bi da se zaposli 1.200 ljudi, koji bi godinu dana primali prosečnu platu u Srbiji. Dotle porodilji taj trošak izvuče iz džepa, kada joj je svaki dinar veliki kao kuća, bar 10.000 dinara ili četvrtinu prosečne plate.
– Sa malo dobre volje, ti se troškovi mogu i više nego prepoloviti. Potrebno je samo ukinuti obavezu podnošenja nekih nepotrebnih dokumenata i uspostaviti direktnu komunikaciju između nadležnih državnih organa. Konkretne uštede će odmah uslediti, a ko zna, možda bude efekata i na natalitet, u koji se država zaklinje, a kao da ga svakom svojom procedurom obeshrabruje – kažu u NALED-u.
Osnov za ostvarivanje tog prava, a istovremeno i izvor problema i za poslodavce i za porodilje jesu izmene i dopune Zakona o finansijskoj podršci porodici sa decom, za NALED ocenjuje Đerđ Pap, poreski stručnjak. Namera zakonodavca bila je sprečavanje zloupotreba. Posle nepunih godinu dana primene nema podataka da li je broj zloupotreba smanjen, ali je to vreme bilo dovoljno da se jasno uoče problemi i posledice.
– Generalno, probleme smo uočili u načinu ostvarivanja prava porodilja na naknadu zarade i u postupku prenosa sredstava za isplatu porodiljskih naknada – smatra Pap.
Zakonodavac je, praktično, pooštravanjem uslova za ostvarivanje prava na porodiljsku nadoknadu uticao na enormno povećanje broja dokumenata. Taj nepotrebno veliki broj dokumenata u praksi prikupljaju zajedničkim snagama zaposlena žena, buduća porodilja i poslodavac. Verovatno svako od njih ponaosob ne bi imao dovoljno ni snage, a ni živaca da sam nabavi toliku količinu dokumenata, ocenjuje Pap.
– Verovatno su nadležni nameravali da ovim propisom odvrate poslodavce od zloupotreba, propisujući prikupljanje i gomilu nepotrebnih papira, ali su očigledno iz vida izgubili porodilje kojima su de fakto otežali ostvarivanje prava – kaže Pap.

U svakom slučaju, kad u državnim ustanovama birokrate provere da li su podaci iz tih 12 dokumenata sa 86 papira tačni i zaključe da je poslodavac pošten, izdaje se rešenje porodilji o naknadi koju će primati narednih 12 meseci.
Ni druga strana ovog modela nije ništa bolja. Kako stvari stoje, porodilja može ostati bez naknade, bez obzira što je država izmirila svoju obavezu i refundirala, odnosno vratila sredstva poslodavcu. Iz prostog razloga što naknada za porodiljsko odsustvo ide na teret države. Poslodavcu država refundira sredstva tako što uplaćuje iznos za porodiljsku nadoknadu na račun firme. Problem je u tome što novac za porodiljsku naknadu, uplaćen na račun firme, nije zaštićen. Pare nemaju boju, pa se veoma često dešava da odu u druge svrhe, pogotovo ako je račun firme blokiran. Porodilja u tom slučaju ne dobije naknadu, jer je njegov novac odmah skinut s računa firme da bi se namirio dug – upozorava Pap.

On dodaje da u vreme krize, poslodavci sredstva za porodiljske naknade često koriste da bi rešili goruće probleme. U praksi, porodilje u takvim slučajevima na svoju naknadu čekaju po više meseci, navodi Pap.
– Izgleda da je upravo propisom omogućena zloupotreba sredstava namenjenih porodiljama. A ta zloupotreba povlači kršenje prava. U ovom slučaju porodilja. To znači da treba menjati propis.
Na sreću, rešenje postoji. To se zove poseban račun koji se koristi za proceduru refundiranja sredstava za bolovanja preko 30 dana – predlaže Pap.
Model refundiranja sredstva za bolovanja preko 30 dana sprovodi Zavod za zdravstveno osiguranje. Procedura je sledeća: poslodavac otvara poseban račun za bolovanje. Na taj poseban račun RZZO uplaćuje iznos naknade za bolovanje preko 30 dana. Račun je zaštićen tako što se sredstva ne mogu koristiti u druge svrhe osim za isplatu bolovanja.
– Firma može biti i u blokadi, može joj račun biti blokiran, ali to nema uticaja na sredstva za isplatu bolovanja koja se nalaze na posebnom računu. U proceduri RZZO, poslodavac podnosi obračun, zavod uplaćuje iznos za naknadu uključujući pripadajuće doprinose i poreze na pomenuti poseban račun i tek nakon toga poslodavac isplaćuje radniku bolovanje – predlaže Pap i dodaje da će to mogućnost malverzacija svesti na minimum.
Da situacija u našem socijalnom i radnom zakonodavstvu bude gora, kod nas postoji 371 naknada i taksa koje privreda plaća, a za uzvrat od državne uprave ne dobija ništa. Za samo 77 njih, godišnje se izdvaja 730 miliona evra, izračunali su stručnjaci NALED-a. Problem je što taj novac ne ide u budžet, pa je za mnoge naknade i takse teško utvrditi i ko ih je naplatio i u kom iznosu. U Srbiji se godišnje potroši oko 1,35 milijardi evra na ispunjavanje zakonskih procedura.
Kvartalni izveštaj NALED-a je pokazao da je do sada ostalo nerealizovano više od 100 preporuka, koje je identifikovala vladina jedinica za sveobuhvatnu reformu propisa i više od 50 preporuka koje je NALED registrovao u „Sivoj knjizi”, a odnosi se na smanjenje suvišnih administrativnih procedura.
Direktor USAID projekta za bolje uslove poslovanja Džozef Lauter ocenio je nedavno da se po pitanju dobijanja dozvola i birokratskih procedura stvari u Srbiji ne poboljšavaju.

Zatvori nam prenatrpani
Komitet Saveta Evrope za sprečavanje mučenja i nečovečnog ili ponižavajućeg postupanja ili kažnjavanja (CPT) objavio je izveštaj o poseti Srbiji koju je obavio u februaru prošle godine, naglašavajući da je jedan od najvećih problema pretrpanost zatvora.
Komitet Saveta Evrope je svoj izveštaj objavio pre dva dana, zajedno sa odgovorima Vlade Srbije na iznete primedbe, prenosi Tanjug.
U izveštaju se navodi da je delegacija CPT dobila nekoliko navoda o zlostavljanju koje sprovode policijski službenici, uključujući i maloletnike i da je reč o šamaranju, udarcima nogama i policijskim palicama za vreme hapšenja ili za vreme ispitivanja osumnjičenih u policijskim stanicama.
Delegacija Saveta Evrope dobila je podatke da je slučajeva zlostavljanja bilo i u beogradskom Okružnom zatvoru i u zatvoru Zabela u Požarevcu.
CTP je preporučio vlastima Srbije da podsete policajce da su svi oblici zlostavljanja neprihvatljivi i da će biti predmet ozbiljnih sankcija.
U odgovoru srpskih vlasti na ovu primedbu navedeno je da su pokrenuti krivični i disciplinski postupci protiv službenika koji su izvršili navodna zlostavljanja, kao i druge mere u skladu sa preporukama CTP.
Prenatrpanost je problem u svim zatvorima u Srbiji, a naročito u beogradskom Okružnom zatvoru, a u izveštaju se apeluje na vlasti u Srbiji da udvostruče svoje napore kako bi ovaj problem bio prevaziđen.
Izveštaj je, takođe, kritičan prema režimu za pritvorenike koji su zatvoreni u svojim ćelijama po 23 časa dnevno više meseci.
U odgovoru srpskih vlasti na ove primedbe navedeno je da je u planu izgradnja tri nova zatvora, kao i da su organizovane dodatne društvene i sportske aktivnosti za zatvorenike.
Tokom posete specijalnoj zatvorskoj bolnici u Beogradu delegacija CTP je zabeležila da tamo vlada kombinacija loših uslova, prenatrpanost, oronulost objekta, nedostatak osoblja i ograničenost terapijskih mogućnosti što dovodi do stanja koje se može smatrati ponižavajućim i nečovečnim.
Vlasti Srbije navele su u svom odgovoru da je renoviranje bolnice prioritet i da će dostaviti detalje o radovima koji se tamo sprovode kako bi se stanje popravilo.
Delegacija CPT takođe je upozorila na opasnost od nasilja u Specijalnoj psihijatrijskoj bolnici Gornja Toponica i da su uslovi života loši uprkos naporima koji se preduzimaju da se prostor renovira, a naročito je loša situacija na muškom odeljenju.
Pacijenti bolnice nisu imali pristup otvorenom prostoru i vežbanju više od sedam meseci, a srpske vlasti su odgovorile da se oslanjaju na napore Ministarstva zdravlja da se poboljšaju materijalni uslovi i da se renoviraju odeljenja i stvore uslovi za boravak bolesnika napolju.
Delegacija CPT istakla je da u Obrazovno-vaspitnoj ustanovi za maloletnike u Nišu nije čula da osoblje zlostavlja štićenike. Takođe je istaknuto da su štićenici imali reči hvale za osoblje ustanove i da tamo vlada opuštena atmosfera.

Zvonko Veselinović optužen zbog prisvajanja 32 kamiona
Tužilaštvo za organizovani kriminal podiglo je optužnicu protiv Zvonka Veselinovića iz Zvečana i još dvojice okrivljenih zbog sumnje da su protivpravno prisvojili 32 kamiona koji pripadaju lizing kompaniji „Hipo Alpe Adrija lizing”, saopštio je juče tužilac Miljko Radisavljević.
Pored Veselinovića, optužnica tereti i Milana Radojičića i Dragana Ćurčića za krivično delo zloupotrebe službenog položaja kojim su pribavili imovinsku korist od najmanje 237 miliona dinara.
Posle podizanja optužnice Veselinoviću i Ćurčiću produžen je pritvor, dok je Radojičić u pritvoru po rešenju istražnog sudije Višeg suda u Pirotu, naveo je Radisavljević. Prema rečima tužioca, optuženi se terete da su protivpravno prisvojili 32 motorna vozila različitih marki, koja su vlasništvo lizing kompanije „Hipo Alpe Adrija lizing”. Vozila je koristila Ćurčićeva privatna kompanija „Evrokop” sa sedištem u Raškoj, u toku aprila i juna 2008. godine, na osnovu ugovora o finansijskom lizingu koji je njegova kompanija zaključila sa „Hipo Alpe Adrija bankom”, navodi se u optužnici.
U novembru 2010. godine ugovor o lizingu je raskinut, jer je Ćurčićeva firma prestala da plaća rate za lizing. Međutim, umesto da kamione vrate toj kompaniji, njih trojica su ih u drugoj polovini 2010. godine prebacili na teritoriju Kosova i Metohije i tamo nastavili da ih koriste, dok su zarađeni novac zadržali za sebe.
Kamione su pokušali da prodaju drugim kupcima, a kako se navodi u optužnici, pored ostalog su korišćeni i za izgradnju autoputa Priština–Tirana. Sav prihod koji je ostvaren od korišćenja tih vozila zadržali su za sebe i tako pribavili protivpravnu imovinsku korist od najmanje 237 miliona dinara. Tužilac za organizovani kriminal je istakao da je deo vozila pronađen na teritoriji AP Kosovo i Metohija i da očekuje da će biti vraćeni vlasniku.
Viši sud u Kraljevu u decembru je pokrenuo istragu protiv Zvonka Veselinovića zbog krivičnog dela nedozvoljenog držanja pištolja. On je 20. decembra uhapšen na Kopaoniku, zajedno sa bratom Žarkom Veselinovićem, protiv koga se vodi istraga u Specijalnom sudu u Beogradu zbog sumnje da je sudiju osnovnog suda u Raškoj Srećka Topalovića podstrekavao na zloupotrebu službenog položaja.
Prošlog decembra komandant Kfora Erhard Drevs izjavio je da iza nasilja protiv vojnika Kfora i paljenja barikada na severu Kosova stoje Zvonko Veselinović i njegov brat.

Počela potraga za ubijenim Srbima kod Obilića
PRIŠTINA - Iskopavanje na lokaciji Žilivode, kod Obilića, počela su danas zbog sumnje da su tu zakopana tela 26 ubijenih kosovskih Srba.
Postoji sumnja da se na toj lokaciji, na jednom kopu uglja na dubini većoj od 25 metara, nalaze posmrtni ostaci 26 nestalih Srba, među kojima i tela devet rudara ugljenokopa Belaćevac kidnapovanih 1998. godine.
Iskopavanja je trebalo da počnu u aprilu, ali su radovi odlagani zbog loših vremenskih uslova.
Kako je ranije najavljeno, beogradski i prištinski timovi za nestale i stručnjaci Euleksa planiraju da ispitaju lokacije u regionu Peći, Đakovice, Kline, Prizrena, Mitrovice, Srbice i Podujeva u potrazi za masovnim grobnicama.

Nadzirani pluralizam
Nedavno je objavljena analiza Fridom Hausa o stanju demokratije u državama centralne i istočne Evrope i u nekim azijskim državama. Srbija je smeštena u red država u kojima ne postoji puna ili konsolidovana, već jedna vrsta polukonsolidovane demokratije ili poludemokratije. Nju, između ostalog, karakteriše nedovoljna razvijenost demokratskih institucija i nepoštovanje principa vladavine prava.
Ono što srpsku poludemokratiju, po mom mišljenju, čini osobenom u odnosu na druge poludemokratije jeste zakonski i institucionalno uređeni sistem nadziranog pluralizma, kojim se vrši kontrola političkih formacija koje mogu da učestvuju u političkoj utakmici i tako sprečava stvarna promena.
Kovanicu nadzirani pluralizam koristiću da označim sistem u kojem su obezbeđene formalne pretpostavke za slobodu mišljenja, delanja i političkog udruživanja u jednoj zajednici, ali u kojoj se ta ista sloboda i pluralnost mišljenja i delanja suštinski sprečava i (ili) kontroliše. Da bih ilustrovao kako funkcioniše ova vrsta nadziranja u Srbiji, ovde ću navesti sporne delove Zakona o političkim strankama, kojim je uređeno formiranje političkih stranaka u Srbiji.
Umesto da se uredi i olakša formiranje političkih stranaka, ovim zakonom je protivustavno uveden niz ograničenja grupi građana koja želi da registruje stranku, čime je redukovano naše pravo na slobodu političkog udruživanja i delovanja kao dela neotuđivih ljudskih prava i sloboda. Zakonom je najpre utvrđeno da je za registraciju političke partije neophodno sakupiti deset hiljada potpisa punoletnih građanki i građana Srbije. Time je poručeno da samo grupa od deset hiljada ima neotuđivo pravo na političko udruživanje ili delovanje, ali da to pravo ne pripada grupi od pet hiljada, na primer. Uporedni uvid u praksu susednih ili drugih evropskih država potvrđuje da je zakon izrazito restriktivan.
Druga sporna tačka Zakona o političkim strankama odnosi se na novac koji je potreban da bi grupa građana registrovala stranku. Svaki od onih deset hiljada potpisnika mora da ima uredno overene potvrde o tome da se nalazi u biračkom spisku, a sve potvrde se posebno naplaćuju.
Kada se sabere trošak za potvrde svakog od deset hiljada potpisnika, dolazi se do minimalnog iznosa od pet miliona dinara koje je potrebno pripremiti da bi politička stranka bila registrovana. Da biste se u Srbiji politički udruživali i delovali, potrebno je, dakle, da platite reket od pet miliona dinara, ali ni to nije sve. Za svaki slučaj, ostavljena je još jedna prepreka.
Dodatna prepreka nalazi se u ministarstvu nadležnom za registraciju političkih stranaka. Ako pretpostavimo da se sakupilo deset hiljada potpisnika i da je obezbeđeno pet miliona dinara za ulaznicu u klub, i dalje vas u odgovarajućem ministarstvu čeka revnosni službenik koji može da zatraži izmene, dopune ili dodatke ako mu bilo šta ne bi bilo potpuno jasno i time otegne ili sasvim onemogući evidentiranje nove političke stranke. Ovaj nedopustivi nivo arbitriranja u našu slobodu samo govori o stepenu ruiniranosti demokratskih običaja, normi i praksi u Srbiji.
Ovakav zakon o političkim strankama doprinosi nastanku i razvoju sistema nadziranog pluralizma, čime se kontroliše ko, kada i pod kojim uslovima može da uđe u političku trku. On donosi mnogo samozadovoljnoj političkoj klasi dok građane čini apsolutnim gubitnicima, što je na majskim izborima u Srbiji samo potvrđeno. Postizborna atmosfera pregovora u kojima učestvuju svi i u kojima svako može da pravi dogovore sa svakim samo je simptom teškog stanja u kojem se nalazi naša demokratija.
Moje je mišljenje da postojeća situacija nije proizvod sticaja niza okolnosti ili nesposobnosti elita, već nameravani rezultat delovanja političke klase koja s malim brojem imućnih pojedinaca čini oligarhijsku upravu u Srbiji. Rezultat ustanovljenja oligarhijskih principa vladavine je u proteklih nekoliko godina bilo sistematsko urušavanje demokratskih institucija i principa i redukovanje građanskih sloboda.
Zakonski i institucionalno je ustanovljen poseban sistem nadziranog pluralizma, kojim su demokratske procedure i delovanje institucija prilagođeni volji nekolicine, a građanima ostavljen samo privid slobode i demokratije.
Upravo je ovakvo stanje političkog života izvor upitanosti o dometima postpetoktobarske Srbije, na osnovu kojih se stiče utisak da se u dvanaest postmiloševićevskih godina naročito značajna promena nije ni desila ili da se s promenama nije uspelo. Upitanost o stanju je, međutim, dovoljna da počnemo da promišljamo kako izaći iz ove situacije.

Traže azil u Srbiji i nestanu
Srbija bi mogla biti pod manjim pritiskom nezakonitih migracija ako bi EU uspela da uspostavi efikasniju kontrolu granice između Grčke i Turske, gde je samo tokom prošle godine otkriveno oko 50.000 imigranata, a koliko ih je prošlo dalje može samo da se nagađa. A, put prema najrazvijenijim državama EU vodi ih i preko Srbije.
– Graničnoj policiji hronično nedostaju ljudstvo i oprema, što naravno zavisi od mogućnosti države, ali za efikasno suprotstavljanje ilegalnim migracijama nije dovoljno samo da se granica čvrsto zatvori. Uostalom oni koji i uđu u države EU ili Srbiju odmah zatraže azil, pa lokalne vlasti moraju da ih prihvate na određeni period i da odluče o njihovim zahtevima. Malobrojni dobijaju azil, većina nastavi migracije dalje ka zemljama destinacije, odnosno bogatije zemlje EU, a jedan deo se i vraća u skladu sa sporazumima o readmisiji. Tu je reč o poštovanju ljudskih prava i evropskim standardima, a dugoročno rešenje problema ekonomskih migracija, mogla bi biti pomoć državama iz kojih dolazi najviše migranata i uvođenje brze i efikasne procedure povratka u zemlju porekla koja bi ih obeshrabrivala da polaze na takav put – kaže Mitar Đurašković, načelnik Odeljenja za suzbijanje prekograničnog kriminala i kriminalističko-obaveštajne poslove u Upravi granične policije MUP-a Srbije.
Kada je reč o talasu migracija koji je zapljusnuo Srbiju, sve je počelo 2009. godine, kada je u grčkoj luci Patra došlo do velikog sukoba imigranata, policije i lokalnog stanovništva. Naime, tada je preko ove luke vodio kanal kojim su se imigranti, krišom ulazeći u šlepere koji su feribotima prevoženi u Italiju, putovali na Zapad, bez straha od granične kontrole, jer su obe zemlje članice Šengenskog sporazuma.
U jednom incidentu, govorili su o tome migranti otkriveni u Srbiji, vozač kamiona je vozilom povredio jednog od njih dok je pokušavao da uđe kroz rasečenu ciradu, pa je ubrzo došlo do tuče ilegalnih putnika i okupljenih šofera. Intervenisala je policija, umešali su se migranti koji su se vrzmali po luci, na stranu policije stali su lokalni anarhisti koji se inače sa čuvarima reda stalno sukobljavaju. Posle tog haosa na ulicama Patre, uspostavljena je stroža kontrola prilikom ukrcavanja na brodove. Rezultat toga bio je da su ilegalne migracije promenile smer i od tada je omasovljen pravac koji iz Grčke vodi preko Srbije na Zapad.
– Sa kolege iz „Fronteksa”, agencije EU za zaštitu spoljnih granica, brzo smo uočili taj trend. Našli smo se u pomalo paradoksalnoj situaciji, konstatovano je da migranti ulaze u EU iz pravca Srbije, a oni kod nas ulaze iz EU, odnosno Grčke, preko Makedonije. Praktično, nezakonite migracije idu iz EU ka EU preko zemalja zapadnog Balkana – objašnjava Đurašković..
Samo tokom prošle godine MUP Srbije otkrio je oko 10.000 imigranata na srpsko-makedonskoj granici. U Srbiju pokušavaju da uđu i ulaze vozom, autoputem ili preko „zelenog” graničnog pojasa. Jedan deo imigranata koji su otkriveni na samom graničnom prelazu, u pokušaju nezakonitog ulaska, vraćaju se u Makedoniju. Većina onih koji su otkriveni na samoj granici su oni koji su zatražili azil i uz odgovarajuće potvrde upućeni su u centre u Banji Koviljači i Bogovađi. S tim što većina se tamo nije pojavila, jasno je da su, zloupotrebljavajući pravo na azil, nastavili svoj ilegalni put u bogate države EU.
Na severu Srbije je „tvrda” spoljna granica EU. Mađarska granična policija radi uz pomoć kolega iz Austrije, a sa njima su, sa mađarske strane granice, i predstavnici MUP-a Srbije, kada se sprovode zajedničke operacije. Oni koordiniraju rad sa kolegama koje se nalaze sa srpske strane državne međe. Tokom prošle godine iz Mađarske u Srbiju vraćeno je oko 1.100 ilegalnih migranata.
– U poslednje vreme primećuje se da se pravac migracija račva iz Srbije prema Hrvatskoj, budući da je srpsko-mađarska granica dobro obezbeđena i da Hrvatska uskoro ulazi u EU, pa je privlačna za migrante koji smatraju da će iz te zemlje lakše otići dalje na Zapad – kaže Đurašković.
----------------------------------------------
Turke vraćaju u Srbiju
U odnosu na nezakonite migracije kopnom, kao novi trend prepoznat je i modus dolaska državljana Turske preko aerodroma u regionu, čiji je cilj da posle ilegalno odu ka zemljama EU. Ekonomska saradnja država regiona sa Turskom je sve intenzivnija, državljanima ove zemlje za ulazak u Srbiju i zemlje regiona nisu potrebne vize, pa među onima koji dolaze iz poslovnih razloga ima i onih koji bi da se preko Srbije „otisnu” u EU. Pošto dolaze sa legalnim dokumentima, overenim na aerodromu, kada ilegalno pređu granicu EU, u procesu readmisije vraćaju ih u Srbiju sa jasnim dokazima.

Prijemni za darovite položilo 205 đaka
U srednjim školama u kojima su osmaci polagali prijemni ispit, objavljeni su konačni rezultati. Negde su istaknuti pod šifrom na školskoj ogradi (da vide i oni koje to ne zanima), negde pod punim imenom i prezimenom u školskom holu (samo za oči učenika i roditelja kojih se podaci tiču). Sve uz odobrenje nadležnih iz prosvetne vlasti koji uveravaju da će i bodovne liste sa male mature osvanuti u skladu sa Zakonom o zaštiti podataka o ličnosti i to na osnovu sugestija poverenika za informacije od javnog značaja i zaštitu podataka o ličnosti.
Tabla sa bodovima koje su učenici zavredeli na prijemnom iz crtanja, slikanja i vajanja u školi „Tehnoart Beograd”, postavljena je u holu, ispred ulaza u fiskulturnu salu, gde je upriličena izložba više od 700 đačkih radova sa trodnevne provere darovitosti.
– Zašto puštate samo po desetoro da vide radove, može li to malo brže? – pitali su nestrpljivi iz mase. 
– Pod sale prekriven je dečjim radovima. Kada bi svi nagrnuli unutra bilo bi zgaženih crteža, smljeskanih skulptura, nekome bi palo na pamet da svoj rad odnese. Škola sve to mora da spreči – posle odgovora Nenada Mladenovića, direktora škole, ućutali su se oni koji su se bunili.      
Gledajući svoj crtež sa prijemnog na izložbi buduća srednjoškolka Eli Janja Stojanović nije krila prve utiske: 
– Nije bilo lako. Smetalo nam je sunce, bilo nam je vruće, verovatno više zbog treme i bojazni da u datoj prilici nećemo uspeti da se pokažemo u najboljem svetlu. Sad, hladne glave, vidim mnogo dobrih radova. Marljivo sam se spremala, osvojila 424 boda, od mogućih 480. Želja mi je da se bavim dizajnom enterijera, a da li ću je ostvariti, sad zavisi još od male mature.  
Organizacija testiranja bila je odlična, modeli su bili zahvalni u smislu da su deci pomogli da pokažu obdarenost i umeće, a većina je sigurno išla na pripreme privatno, uverena je Mila Vučićević, majka devojčice koja je na devetom mestu na bodovnoj listi u „Tehnoartu”. 
Petoro kandidata odustalo je od prijemnog, položilo je 205 osmaka, nije položilo njih 32, a ispod crte ostaće ih bar 20, jer u umetničkim zanatima u Beogradu ima ukupno 184 mesta u tri škole. 
– Deca koja su ovde položila moći će da upišu smerove u umetničkim školama u gradovima gde bude ostalo slobodnih mesta. Potrebno je da podnesu molbu i prilože potvrdu o broju bodova, i biće primljeni, ali tek posle prvog upisnog kruga – objasnio je Mladenović. 
Nema sumnje da će mesta ostati u Leskovcu, Novom Sadu, Leskovcu, gde je broj predviđenih prvaka u umetničkim smerovima premašio broj kandidata koji su polagali prijemni. 
Sudeći po broju kandidata konkurencija nije bila jaka i u prvom roku neće biti zauzete sve stolice namenjene prvacima u najmlađoj generaciji srednjoškolaca umetnika. Nameće se pitanje da li je dobro rešenje ublažiti kriterijume u ocenjivanju i primiti svu decu tamo gde ih se prijavilo i dvostruko manje, i koji je rezultat upisivanja prvaka da bi se popunila kvota, a ne zbog njihove darovitosti. 
– Ocenjivanje radova na prijemnom ispitu za talente je velika odgovornost. Deca koja nisu darovita ne treba da budu primljena da se u toku školovanja ne bi mučila, postizala lošije rezultate od talentovanih vršnjaka i zbog toga bila nesrećna. Bolje ih je iskreno usmeravati u skladu sa njihovim mogućnostima – kaže za naš list Milo Elezović, akademski slikar koji je Eli Janju Stojanović pripremao za prijemni, i njenom uspehu se raduje kao svom. 
Talenat se mora prepoznati ako ga ima, a samo izuzetno darovitima je mesto u školama koje su im namenjene, uveren je Elezović. Davno, pre 40 godina, kada je polagao prijemni ispit, jedino on je okrenuo leđa modelu i crtao – radijator. 
– Ocenjivači su na osnovu crteža radijatora prepoznali da mogu da nacrtam i akt. Oni koji odlučuju znaju da je bolje primiti troje obdarenih, nego stotinu koji neće uspeti na umetničkom putu – zaključuje Elezović.

Profesor: Ne isterivati pravopisnu pravdu na osnovcima
BEOGRAD – Profesor beogradskog Filološkog fakulteta Veljko Brborić rekao je danas da ne treba isterivati „pravopisnu pravdu” na osnovcima, ako je pravopis zapostavljen u svim drugim oblastima našeg života.
Na završnom ispitu, u odgovorima osmaka na pitanja koja su neposredno vezana za poznavanje pravopisa i jezika, pregledači će voditi računa da li su deca poštovala pravopisne norme, rekao je prof. Brborić, povodom nastalih nedoumica u ocenjivanju testova sa male mature.
Međutim, kako je rekao, postoje neka pitanja koja ne zahtevaju poznavanje pravopisa, pa i ako učenik nepismeno napiše odgovor, to će mu biti priznato kao tačno, objasnio je Brborić, profesor Katedre za srpski jezik.
Kako je Brborić rekao u izjavi za Tanjug, ovakva pravila postojala su i prošle godine i od svega je „nepotrebno napravljena čitava ujdurma”.
„Ne branim prosvetne vlasti, ne znam kako će izgledati mala matura, ali imam prirodnu potrebu, kao čovek kome je škola bliska i draga, da to protekne dobro i u korektnoj atmosferi, da naši učenici pokažu šta znaju”, rekao je on.
Kako smatra, najverovatnije je u pitanju „spinovanje”, iz ko zna kojih razloga, i neopravdano su prozvani učenici, ministarstvo, a napravljena je i ogromna šteta.
U ovom trenutku, navodi on, niko ne zna kakva će biti pitanja, kakav je ključ, uputstva, ali se nekom, kako kaže, iz „Čačka učinilo da treba da vodi prosvetnu politiku i da iz Čačka sve zna da će biti naopako”.
Kako podseća, oko 80.000 učenika polagaće u ponedeljak malu maturu i nalaze se pred ozbiljnim i odgovornim poslom za svoju budućnost, pa su i oni i njihove porodice pod stresom i tenzijom.
Aktiv profesora srpskog jezika i književnosti Moravičkog okruga sa sedištem u Čačku juče je reagovao na odluku da se na maloj maturi kao tačni priznaju i oni odgovori koji su pravopisno neispravni.
Reagovalo je i Ministarstvo prosvete i nauke a iz Zavoda za vrednovanje kvaliteta obrazovanja i vaspitanja u toku jučerašnjeg dana stigao i odgovor da na predstojećem završnom ispitu iz srpskog (maternjeg) jezika, osmaci neće ni imati mogućnost da naprave pravopisnu grešku.
Test će, kako je objašnjeno, rešavati tako što će zaokruživati tačan odgovor, podvlačiti ili linijom sparivati odgovore. Na završnom ispitu iz srpskog, odnosno maternjeg jezika, proverava se znanje učenika iz četiri oblasti - pisanje, književnost, čitanje i gramatika. Za svaku oblast pripremljeno je po pet zadataka. Najveći broj zadataka u testovima su zadaci zatvorenog tipa, što znači da učenik odgovara tako što zaokružuje tačan odgovor, podvlači ili linijom sparuje tačne odgovore.

U utorak 19.6. poklon dodatak  „Zdravlje u tanjiru“
U četvrtom broju „Politikinog” "Zdravlja u tanjiru" saznajte koja hrana štiti od štetnih sunčevih zraka i koje namirnice pospešuju efekat sunčanja. Ovde ćete pronaći i savete za solarnu dijetu, koji biljni preparati uspešno štite kožu, kao i koji je najbolji način da prilikom sunčanja zaštitite oči.
U našem dodatku moći ćete da otkrijete u čemu se najčešće greši prilikom pripremanja tradicionalnih srpskih jela – od sarme do gibanice. Za buduće mame tu su saveti nutricionista ali i recepti za pripremu ukusnih jela namenjenih trudnicama.
Na stranicama "Zdravlja u tanjiru" donosimo vam i mišljenja stručnjaka kako ishranom sačuvati pravilan rad štitne žlezde, kao i njihovo upozorenje da masnoće nisu glavni krivci za gojaznost.
Za one koji ovih dana počinju borbu protiv viška kilograma objavljujemo savet nutricioniste – dobra dijeta ne izaziva glad, uz objašnjenje u čemu sve grešimo kada se odričemo hrane.
Još mnogo zanimljivih tekstova očekuje vas u novom broju "Zdravlja u tanjiru", uz već uobičajene recepte za pripremu zdravih obroka.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Nova vlada se još ne nazire
Formiranje vlade je težak proces, jer parlament ima 44 partije, pa je teško doći do kompromisa, konstatovao je juče kandidat DS-a za premijera Boris Tadić. Potencijalni koalicioni partner s kojim su usaglašeni principi novog kabineta, Ivica Dačić, iznerviran, kako je rekao „zbrkom oko vlade”, za šta je optužio DS i SNS, još jednom je zapretio odlaskom u opoziciju. Ostali su juče ćutali, pa se može zaključiti da ćemo na nove stanovnike u Nemanjinoj 9 još sačekati, mada su lideri DS-a i SPS-a najavili da će parlamentarna većina biti obelodanjena za nekoliko dana.
Zašto je teško napraviti vladu, Tadić je objasnio potrebom da se napravi kompromis i istakao: „Ljudi moraju da budu spremni na kompromis. Svi imaju dobar osećaj za sebe, ali nemaju dovoljno osećaja za opštu stvar. Vlada nije pitanje solidarnosti, već je to teško pitanje”. On nije rekao, koji to ljudi nisu spremni na kompromis, nije, takođe, nijednom pomenuo da neće URS, ili samo njihovog lidera Mlađana Dinkića u svom kabinetu, kako se spekuliše i kako se može zaključiti iz ljutitih saopštenja i izjava iz URS-a. A, Dačić neće u vladu, koja će, kako je rekao, zavisiti samo od LDP-a. Hoće i URS iz koga poručuju da oni nikud ne idu bez svog lidera i dodaju „i u vladu i u opoziciju ići ćemo samo zajedno sa Mlađanom Dinkićem”.
Iz LDP-a se ne oglašavaju, ali Miljenko Dereta, koji je za poslanika izabran sa liste te partije, ne zna, kako je izjavio, „kome je URS potreban, jer je destabilizovao svaku vladu u kojoj je učestvovao”. Četiri poslanika SPO, koji su, takođe, izabrani sa liste LDP-a ne postavljaju pitanje URS-a, oni će, kako su najavili podržati svaku Tadićevu vladu. I ne traže za to, kako je rekao Aleksandar Jugović, potpredsednik SPO-a, ništa. On je, ipak, u nastavku tog „ništa”, rekao da je „najbolji ministar spoljnih poslova u istoriji Srbije bio Vuk Drašković” i za TV B 92 objasnio da SPO ne traži to mesto za Draškovića „ima drugih, dobrih vanstranačkih kandidata”.
I dok predstavnici mogućeg trećeg, odnosno četvrtog partnera u vladi, doduše sa nižih nivoa, iznose svoje stavove, lider bez čije se koalicije ne može napraviti nikakva vlada, Ivica Dačić se baš naljutio, jer neće da trpi pritiske, i poručio da ide u opoziciju.
On je juče ponovio da je URS neprihvatljiv za DS, a SPS ne pristaje na to da treći partner bude LDP i da od te partije zavisi parlamentarna većina. O pregovorima koje, kako se nezvanično priča, paralelno vodi sa SNS-om nije govorio, ali je pitao novinare zašto njega pitaju za vladu i istakao: „Neka je formiraju bez mene. Zašto bih ja ušao u vladu kojoj će neko da kaže da mora da se prihvati sve što traži EU, ili u vladu koja kaže da mi ne možemo uopšte da pregovaramo sa EU?” Lider socijalista, pre nego što se sasvim naljutio i otišao, kazao je još da on neće da prevaspitava Čedomira Jovanovića, ali neće ni Jovanović njega.
Analitičari, uprkos ovakvim izjavama, veruju da će vladu formirati koalicije oko DS-a i SPS-a, a Slobodan Antonić je rekao da „razlog prolongiranja razgovora DS-a i koalicije oko SPS-a, ne treba nužno tražiti u nepremostivim razlikama, već u činjenici da su ti pregovori, sami po sebi, teški”.
----------------------------------------------
Dačić: Tajkuni ne mogu da vrše pritisak na mene
Lider SPS-a Ivica Dačić rekao je juče da „postoje pritisci iz Vašingtona, Brisela i Moskve, kada je u pitanju formiranje vlade” i istakao: „Ja ne reagujem na pritisak. Nisam ni proruski, ni proevropski, ja sam prosrpski. Ne mogu na mene da vrše pritisak ni tajkuni, jer mi nisu dali pare za izbore, neka vrše pritisak na one kojima su dali pare. Ma, ne interesuje me, bre! Neka prave vladu, neka idu u vlast, ja ću u opoziciju, šta me briga! Ko hoće da pravi vladu neka nađe parlamentarnu većinu i neka mi se javi. Do viđenja!” Posle ovog pozdrava, Dačić se, kako prenose agencije, okrenuo i otišao, odbivši da dalje odgovara na pitanja novinara.
----------------------------------------------
Mihajlović (SNS): Čekamo da DS kaže da nema većinu
Funkcionerka SNS-a Zorana Mihajlović rekla je juče da je „očigledno da DS i SPS nemaju većinu za formiranje vlade i to treba da kažu kako bi SNS krenuo zvanično u formiranje vlade”. Zorana Mihajlović je još kazala da SNS ima neformalne razgovore sa drugim strankama, ali nije precizirala sa kojima.

SNS: Pravimo vladu kad DS i SPS kažu da nemaju većinu
BEOGRAD – Funkcionerka Srpske napredne stranke Zorana Mihajlović izjavila je danas da je očigledno da DS i SPS nemaju potrebnu većinu za formiranje vlade i da to treba da kažu kako bi SNS krenula zvanično u formiranje vlade.
„Stranka je mišljenja da je vlada morala davno da se formira, da Srbiji treba što hitnije vlada, zbog veoma teške ekonomske i socijalne situacije. Oni koji su najavljivali većinu, mislim pre svega na DS i SPS, očito je da tu većinu nemaju. Mislim da to moraju i da kažu kako bi pobednici na ovim izborima, a pobednik je SNS, krenuli u zvanično formiranje Vlade”, navela je Mihajlović za Tanjug.
Prema njenim rečima, „nije normalno” da već mesec dana građani slušaju o tome da većina postoji, a da ustvari sve čeka i sve stoji zato što te vlade nema.
Ona je navela da SNS ima neformalne rezgovore sa drugim strankama, ali nije precizirala o kojim je partijama reč.
„Naravno da neformalnih razgovora uvek ima. Mi smo ozbiljna stranka kojoj je zaista stalo da Srbija što pre dobije vladu. Efikasnu vladu, koja neće biti sa onim ljudima koji su uništavali Srbiju, nego sa onim ljudima koji će da načine prave promene u Srbiji” rekla je Mihajlović.
Prema njenim rečima ,onog trenutka kada DS javno kaže da nije u stanju da napravi većinu SNS će zvanično krenuti u formiranje vlade.
„Sigurno je da Srbija neće čekati mesec dana novu vladu koju bude formirala SNS, nego u najkraćem mogućem roku” rekla je Mihajlović.
Na pitanje da li ima pritisaka iz inostranstva na formiranje vlade, Mihajlović je navela da naprednjaci nisu imali „apsolutno nikakve pritiske”.
„Izgleda da su sve druge zemlje mnogo svesnije toga da je Srbiji potrebna što pre vlada, nego što su svesni oni koji danas pokušavaju da naprave većinu, poput DS” rekal je funkcionerak naprednjaka i ponovila da je vlada hitno potrebna Srbiji navodeći da je u Evropi kriza i da Srbija ne može iz nje da izađe ako nema brzo formiranu Vladu.

Jeremić: Gde je Republika Srbija, ne može Republika Kosovo
BEOGRAD – Šef srpske diplomatije Vuk Jeremić poručio je danas u Beogradu, u obraćanju ministrima spoljnih poslova Procesa saradnje u jugoistočnoj Evropi, da u skladu sa sporazumom Beograda i Prištine o regionalnom predstavljanju, Kosovo može da učestvuje na sastancima isključivo kao nedržavni akter.
„Želim da budem jasan po tom pitanju: gde je Republika Srbija, ne može biti Republika Kosovo. Ni u PSJIE, ni u Savetu Evrope, OEBS niti nekoj instituciji ili agenciji u okviru sistema UN”, rekao je Jeremić otvarajući ministarski sastanak te regionalne inicijative kojom Srbija predsedava.
Jeremić je ocenio da je Savet za regionalnu saradnju adekvatan regionalni forum na kojem se može čuti glas vlasti kosovskih Albanaca južne srpske pokrajine Kosova i Metohije.
„To je u skladu sa sporazumom o regionalnom predstavljanju, postignutom u okviru tehničkog dijaloga (Beograda i Prištine) uz posredovanje EU. On omogućava Prištini da učestvuje kao nedržavni akter na sastancima R C C. Statusno neutralni sporazum, koji je u skladu sa Rezolucijom SB UN 1244, ne odnosi se na multilateralne forume, poput PSJIE, na kojima je članstvo rezervisano za suverene države”, istakao je Jeremić.
Na sastanku učestvuju ministri spoljnih poslova BiH Zlatko Lagumdžija, Crne Gore Milan Roćen, Rumunije Andrej Marga, Makedonije Nikola Poposki, zamenik premijera Turske Ali Babačan.
Među učesnicima su i zamenici šefova diplomatija Albanije i Moldavije Seljim Beljortaja i Andrej Popov, državni sekretar MSP Slovenije Božo Cerar, pomoćnik ministra spoljnih poslova Hrvatske Nebojša Koharović, generalni direktor Direktorata za evropske poslove Bugarske Rusi Ivanov i ambasador Grčke u Srbiji Dimostenis Stoidis.

Dačić: Pritisaka ima i sa druge strane
SREMSKA KAMENICA – Lider SPS Ivica Dačić nije danas negirao tvrdnje da Moskva na njega vrši pritisak da formira vladu sa naprednjacima, ocenivši da pritisaka ima i sa druge strane.
„Šta mislite, da nema pritisaka sa druge strane? Pre četiri godine zvali su me predstavnici vlada zapadnih zemalja da podržim vladu DS i tada nikome nije smetalo”, naveo je Dačić u Sremskoj Kamenici.
Lider SPS je rekao da zaista želi da iskreno informiše javnost o pregovorima, ali da se konstantno na pogrešnu adresu upućuju pitanja vezana za formiranje vlade, jer SPS nije taj koji formira vladu.
Dačić je dodao da „tačno zna” kakvi su sledeći koraci u Briselu.
„Iz EU će reći da se ne traži od Srbije da prizna Kosovo, ali da se traži da se otvori kancelarija Srbije u Prištini ili da ne traži od Srbije da prihvati nezavisnost Kosova, ali će se Kosovu dodeliti posebni pozivni telefonski broj”, rekao je Dačić.
„To su pitanja na koja buduća vlada treba da zna kako će reagovati”, kazao je Dačić i dodao da je srpski nacionalista, „sviđalo se to nekome ili ne” i da na njega „ne može niko vršiti pritisak ni London, ni Vašington ni Moskva”.
-----------------------------------
Dačić: Neću da prevaspitavam Čedu, ali neće ni on mene
Ministar unutrašnjih poslova Ivica Dačić izjavio je danas da SPS ne želi da uđe u vladu koja bi zavisila od stranaka koje imaju dijametralno suprotno mišljenje po pitanju Republike Srpske, Kosova i EU. „Ja neću da prevaspitavam Čedu Jovanovića, ali neću dozvoliti ni da on mene prevaspitava”, rekao je Dačić.
On je dodao da ne želi da „pod plaštom priče da se što pre formira vlada učini da u tu vladu uđu oni koji su izgubili na izborima” i istakao da su sve stranke koje su do sada bile na vlasti izuzev SPS, ostvarile slabiji rezultat na izborima u odnosu na prethodne.

SAD žele saradnju s Nikolićem
Sjedinjene Američke Države žele da sarađuju sa predsednikom Srbije Tomislavom Nikolićem na daljoj integraciji Srbije u EU i rešavanju preostalih otvorenih pitanja sa Kosovom, izjavila je Viktorija Niland, portparolka Stejt departmenta. Nilandova je dopisniku Tanjuga u Vašingtonu rekla da je Hilari Klinton, američka državna sekretarka, neposredno nakon Nikolićeve inauguracije, pozvala Nikolića da mu čestita izbor na funkciju predsednika i da mu kaže da Amerika želi da sarađuje sa njim. „Ona je u razgovoru naglasila da je osnovni interes da Srbija nastavi svoj put ka EU i da ostvari otvoren i javan odnos sa Kosovom”, navela je Nilandova.
Grupa srpskih novinara koja je minule sedmice boravila u SAD u Stejt departmentu je nezvanično čula da je Vašington u prvom trenutku bio iznenađen Nikolićevim izborom za predsednika, ali i da mu zameraju na izjavi u kojoj je negirao genocid u Srebrenici, smatrajući je nedopustivom.
Tom prilikom detaljnije je objašnjeno da SAD i dalje insistiraju na rešavanju preostalih spornih pitanja na Kosovu. Konkretno, da očekuju nastavak dijaloga Beograda i Prištine, primenu svega onog što je u tima razgovorima dogovoreno, ali i okončanje slučaja braće Bitići, koji su 1999. ubijeni u Petrovom Selu, blizu Kladova. Očekuju i da svi krivci za paljenje američke ambasade u Beogradu budu kažnjeni. Nasuprot tome, američki zvaničnici su uveravali novinare da podržavaju nastavak srpske evrointegracije.
Da li se, onda, iza ovih poruka koje stižu iz Vašingtona nalazi samo podrška SAD Beogradu da nastavi da ispunjava poznate zahteve ili se u tim porukama, pre svega, ukazuje na važnost toga da „agenda” koja je pred Srbijom bude ispunjena?
„To je ono drugo, uvijeno u prvo”, odgovara na pitanje „Politike” Predrag Simić, profesor Fakulteta političkih nauka i bivši ambasador Srbije u Parizu. Amerika je, podseća Simić, vrlo jasno i precizno saopštila šta očekuje od Srbije, a diplomatska formulacija u kojoj je to rečeno samo znači da će američka podrška Srbiji zavisiti upravo od ispunjenja tih očekivanja. „U ovom trenutku, poruka je, dakle, sasvim jasna – da Amerika ima svoja očekivanja, a da će njen odnos prema Srbiji zavisiti od toga kako se Srbija odnosi prema tim očekivanjima”, podvlači naš sagovornik, koji je mišljenja da „to jeste jedno blago uslovljavanje”.
Povodom činjenice da su neki u Americi bili iznenađeni ishodom predsedničkih izbora u Srbiji, Simić podseća na to da su SAD, primajući Vučića i održavajući diplomatske kontakte u Beogradu sa Nikolićem, poslali jasnu poruku da im je Srpska napredna stranka prihvatljiva stranka. On, zapravo, sumnja da bi bez toga Nikolić bio to što jeste i da bi SNS bila najbrojnija parlamentarna partija.
I prema rečima Ivana Vujačića, bivšeg ambasadora Srbije u SAD, ne bi se reklo da u ovom trenutku ima nekih promena u američkoj politici prema Srbiji.
„Nema nikakvih bitnih promena u izjavi portparola Stejt departmenta. Poznato je da su ovde bili nekakvi demokratski izbori na kojima je izabran Tomislav Nikolić. Poznato je i da se očekuje da Srbija ostane na putu evropskih integracija i da se u tom kontekstu gleda na nastavak dijaloga Beograda i Prištine, sa daljim dogovorima o temama koje još nisu dogovorene i s početkom primene onoga što je dogovoreno i da to predstavlja test za buduću vladu i novog predsednika, u smislu dobijanja datuma za početak pregovora u nekom momentu”, kaže Vujačić.
B. Čpajak
-----------------------------------------------------------
EU od Nikolića očekuje jasnu potvrdu evropske politike
Brisel – Čelnici Evropske unije u današnjim razgovorima u Briselu s novim srpskim predsednikom Tomislavom Nikolićem očekuju da jasno potvrdi da će nastaviti politiku koja Srbiju vodi ka članstvu u EU, uz uvažavanje svih bitnih evropskih načela.
To su za agenciju Beta preneli zvaničnici u EU, koji su istakli da će Nikolićevi sagovornici, predsednik Evropskog saveta Herman van Rompaj, predsednik Evropske komisije Žoze Manuel Barozo i visoka predstavnica EU Ketrin Ešton, posebno želeti da čuju šta će novi predsednik učiniti da Srbija ispuni uslove za početak pregovora o članstvu s EU.
Najnovija uveravanja srpskog predsednika da je put u EU budućnost Srbije i da sve treba rešavati dijalogom i miroljubivo s pažnjom su primljena u krugovima unije.
Čeka se, kako je rečno, na to hoće li biti formirana snažna srpska vlada koja jedino može zajamčiti održanje politike usmerene na članstvo u EU. Ovi izvori su rekli da ih je Nikolić, isto kao i njegova pobeda na izborima, „iznenadio neprikladnim izjavama, koje mogu biti namenjene unutrašnjoj politici, ali koje jesu izazvale priličnu zebnju”.
Zvaničnici EU su podvukli da će, imajući u vidu da je Evropski savet (vođi EU) kao ključni prioritet u tom cilju postavio „opipljivo i trajno poboljšanje odnosa s Prištinom”, Nikoliću danas u Briselu biti predočeno da će od velike važnosti biti da se nastavi dijalog Beograda s Kosovom.

Kameron poriče tajne dogovore sa medijima
Prema izveštajima agencija
London – Premijer Dejvid Kameron suočio se pred kamerama sa neprijatnim ispitivanjem prirode njegovih veza sa medijskom grupom Ruperta Mardoka.
Kameronovo celodnevno pojavljivanje pred Livsonovom komisijom, koju je sam osnovao, usledilo je posle više meseci tokom kojih su otkrivane njegove veze sa ključnim ljudima Mardokove korporacije Njuz internešnel, uključujući i sa dvoje novinskih urednika krivično optuženih da su prisluškivali telefonske razgovore i govornu poštu javnih ličnosti i žrtava nasilja da bi došli do tema.
Kameron je ocenio da su odnosi između medija i političara postali „loši” dodajući da političari ne treba da sa medijima ratuju 24 sata dnevno jer rizikuju da budu „sahranjeni”.
On je potvrdio da su veze medija i politike s jedne strane bile „isuviše bliske i nezdrave”, ali i da je postojalo obostrano nepoverenje.
Na meti napada našla se i Kameronova podrška ministru optuženom da je diskretno podržavao nameru Njuz korporacije da obezbedi puno vlasništvo nad televizijskom firmom B-Skaj-B u vreme dok je trebalo da bude neutralan posmatrač.
Jedna od tema koja sada dominira istragom je široko rasprostranjeno uverenje da su generacije britanskih političara pažljivo podržavale moćne medijske ličnosti, posebno Ruperta Mardoka, u prećutnom dogovoru da vode računa o međusobnim interesima.
„Ideja o otvorenim dilovima je besmislena. Ne verujem takođe u tu teoriju neke vrste prikrivenih sporazuma”, rekao je Kameron istražiteljima dodajući da je istraga koja se vodi „trenutak katarze” i šansa da se odnosi političara i medija „resetuju”.
Tokom saslušanja je otkriveno da je Kameron, dok je bio u opoziciji 2005-2010, imao 1.404 susreta sa „medijskim ličnostima” – prosečno 26 mesečno – a da je taj prosek prepolovljen otkako je na vlasti.
On je izjavio da nikada nije „trgovao politikom” u zamenu za podršku medija, i da je samo pokušavao da promoviše ideje svoje Konzervativne stranke.
Afera prisluškivanja je prošlog jula uzdrmala Britaniju. Mardok je tada ugasio tabloid. Tokom istrage o ovom slučaju Skotland jard je uhapsio 43 osobe, među kojima su i Kameronov bivši portparol Endi Kolson i premijerovi bliski prijatelji – bivša urednica tabloida Rebeka Bruks i njen suprug Čarli Bruks.
Rebeka i Čarli Bruks su, kao prvi, optuženi u maju za ometanje pravde u ovoj aferi, a podizanje optužnica protiv njih je britanskim medijima ocenjeno kao lični udarac za Mardoka, ali i kao „neprijatnost” za Kamerona.
Kameronova odluka da ceo dan provede pred komisijom, u vreme kada je pod snažnim pritiscima zbog ekonomske recesije, krize zone evra i drugih važnih pitanja, jeste mera koliko Mardokova saga potkopava njegovu premijersku poziciju.
On je bio veoma dobro pripremljen i odgovarao je jezgrovito, ali je povremeno gubio koncentraciju, što je u kontrastu sa njegovom uobičajenom opuštenošću i što je potvrda velikog pritiska da deluje državnički i autoritativno.
On je u ranijim intervjuima tvrdio da nije sklapao nikakve tajne sporazume sa Mardokom, ali je otvoreno priznao da se dodvoravao vlasnicima medija kako bi izneo svoje političke stavove.
Kako je i sam rekao, veza između štampe i političara postala je suviše bliska.
„Mislim da su ti odnosi (političara i novinara) išli pogrešno, znate, nikada nisu bili savršeni. Uvek su postojali problemi”, rekao je Kameron juče.
Britanski premijer tvrdi da nije bilo nikakvog dogovora da će, u zamenu za podršku novina njegovoj Konzervativnoj partiji, on pomoći Mardokove poslovne interese.
Ranije je o aferi svedočio i bivši britanski premijer Toni Bler, koji je potvrdio da se izuzetno zbližio sa Mardokovom medijskom imperijom.
Bleru, koji je kum jednog Mardokovog deteta, postavljena su pitanja o njegovom bliskom odnosu sa medijskim baronom čiji ga je tabloid „San”, najprodavaniji britanski list, tri puta podržao na izborima.
Bler je istakao da je najveći problem u britanskoj štampi nejasna granica između vesti i komentara u nekim listovima, gde izveštavanje postaje, kako je rekao, „instrument političke vlasti”, upozorivši da su mediji, generalno, veoma moćni.
Mardok je u februaru pokrenuo novo nedeljno izdanje lista „San”, a pomenuti skandal je kompaniju Njuz internešnel, britanski ogranak Njuz korporacije, već koštao 96 miliona evra. Njuz internešnel je platio odštetu desetinama žrtava skandala, uključujući glumca Džada Loa, fudbalera Ešlija Kola i bivšeg zamenika premijera Džona Preskota.

Predizborni strah grčkih birača
Od našeg dopisnika
Atina –  Situacija u Grčkoj je sve napetija dva dana uoči izbora koji rešavaju dilemu nastavka njenog evropskog partnerstva ili poništavanja kreditnih aranžmana, napuštanja zone evra i povratka na drahmu.
Građani opsedaju banke, kriminalci otimaju novac na ulici i ubijaju u po bela dana, grčki Kju kluks klan brutalno se razračunava sa imigrantima. Kao da se zaustavilo funkcionisanje celokupnog državnog sistema.
Uplašeni građani žure da podignu zaostalu štednju. Za nekoliko poslednjih dana iz banaka je povučeno između 500 i 800 miliona evra. Iako vlasnicima štednih uloga u slučaju povratka drahme država garantuje uloge do 100.000 evra, Grci smatraju da je bolje „očistiti” račune.
Međunarodna rejting agencija „Fič” upozorava da bi grčke banke mogle pretrpeti ogromne gubitke ali da bi u izvesnom stepenu mogle stradati i strane banke ili one koje u Grčkoj imaju filijale.
Apoteke su zatvorene u znak protesta zbog ubistva kolege koga su razbojnici u atinskom predgrađu ubili i oteli mu torbu sa dnevnim pazarom od 1.600 evra.
Svakodnevno se u medije iznose informacije o pljačkama banaka i stanova. Lopovi računaju na činjenicu da većina Grka, u strahu od vraćanja na drahmu, novac podignut iz banaka čuva „u slamarici”.
Kako je već saopštila Nacionalna banka Grčke, izlazak iz evrozone bio bi katastrofalan. Početna inflacija bila 35, a krajnja 50 odsto. Nezaposlenost bi za samo tri meseca skočila na 34 odsto, BNP bi bio manji za 22 procenta a godišnji prihod po glavi stanovnika bi sa 19.400 evra pao na 8.700 evra.
Ekonomisti upozoravaju da bi se kvalitet života srozao, da ne bi bilo uvoza, da bi prodavnice bile prazne, da bi se pojavila nestašica benzina. Već sada se Grčka suočava sa problemom uvoza, ali i izvoza u EU koji je u maju opao za 4,5 odsto.
Međunarodna osiguravajuća društva odbijaju da pokrivaju nove ugovore o transportu robe za Grčku jer se plaše ishoda izbora i mogućnosti izlaska zemlje iz evrozone.
Državni fondovi su sve prazniji. Ministar rada Antonis Rupakiotis uverava sunarodnike da će julske penzije biti isplaćene ali ne može da garantuje šta će biti dalje jer to spada u nadležnost buduće vlade.
Grčki sud namerava da kroz odmrzavanje 50 miliona evra pomogne energetski sistem kome preti katastrofa. U opasnosti su i brodski prevoznici koji su zbog nedostatka novca za kupovinu goriva prinuđeni da ukidaju neke linije između ostrva.
Ekonomski problemi i kolektivna neizvesnost izazvali su kod Grka nezadovoljstvo koje ih je na majskim izborima okrenulo partijama koje su do tada bile na marginama političkog života.
Godinama nerešavan problem imigranata, porast prostitucije i trgovine narkoticima, nasilje na ulicama, uticali su na odluku birača da gotovo sedam odsto glasova daju neonacističkoj „Zlatnoj zori” koja je obećala da će „očistiti” ulice grčkih gradova.
Poslednji događaji pokazuju da su neonacisti vrlo brzo prešli sa reči na dela. Grupe pripadnika „Zlatne zore”, na motorima i sa šlemovima, počele su u raznim delovima zemlje brutalno da se razračunavaju sa imigrantima.
Ovdašnja štampa piše o „fašističkom delirijumu” i divljanju grčkog Kju kluks klana. 
Grci će u nedelju, pored svih postojećih, imati i nove dileme kada budu odlučivali o tome kome dati glas.

Evro će opstati
Od našeg stalnog dopisnika
Vašington – Timoti Gajtner, sekretar Trežerija, čovek koji je u Obaminoj vladi zadužen za finansije i ekonomiju, uveren je da će evropski projekat monetarne unije opstati, zato što ne treba potceniti političku rešenost evropskih lidera, jer reč je o „projektu koji je stvaran decenijama”. „Prema onome što od njih čujemo na forumima i što nam govore privatno, oni će učiniti sve što je neophodno da to postignu”, rekao je Gajtner u razgovoru koji je preksinoć vodio u Savetu za spoljne odnose, upriličenom povodom novog samita G-20 koji se iduće nedelje održava u Meksiku.
On se ne slaže sa ocenom da evropski lideri odlažu problem ili se sa njim ne suočavaju blagovremeno. „Ja mislim da oni čine veoma teške stvari da otvore perspektive dugoročnog rasta, da smanje troškove svojih ekonomija da bi bile konkurentnije, da smanje svoje dugoročne fiskalne deficite i rekonstruišu finansijski sistem”. „Evropski lideri ne umanjuju rizike niti nam govore da na raspolaganju imaju mnogo vremena. Svesni su i da treba da učine mnogo više da smire finansijsko tržište i obnove poverenje investitora”, ocenio je Gajtner, ukazujući da je ovo četvrta po redu velika eskalacija krize, na koju lideri EU sada reaguju drugačije nego u prethodnim situacijama.
Sada se, po njemu, govori o tri važna koraka koji su neizbežni da bi se iz krize izašlo. Prvi je stvaranje bankarske unije, drugi formiranje većeg fonda za vanredne situacije, a treći čine mere za podsticanje rasta. To su novi element antikrizne strategije.
SAD podržavaju projekat monetarne unije EU, „ali ne možemo da je želimo više od njih, niti da umesto njih odaberemo mere za njen opstanak”, rekao je Gajtner. „Reč je o 17 zemalja i o neverovatno teškim politikama. Oni su ti koji treba da utvrde šta je funkcionalno za njih, a mi smo tu da maksimalno budemo od pomoći”.
Gajtner ne misli da Amerika treba da bude glasnija u davanju saveta Evropi kako da reši svoje probleme, niti je u prilici „da ispiše ček” koji bi im olakšao situaciju u koju su dospeli.
„To, prvo, ne bi moglo da bude odbranjeno kod kuće, a, drugo, reč je o veoma bogatom kontinentu koji je sposoban da rešava svoje probleme“. „Americi je potrebna jaka Evropa koja stalno jača, evropske slabosti nam nisu od koristi”, rekao je još Gajtner, u dosad možda najdirektnijem istupanju nekog člana Obamine vlade kad je reč o odnosu SAD prema problemima u EU.
Vašington je dosad uglavnom pružao verbalnu podršku potezima sa druge strane Atlantika, dok je iza scene nastojao da smiruje brige o mogućim posledicama prelivanja evropske finansijske krize na domaću ekonomiju.
Izuzetak je donekle bio otvoreni poziv Obame Grčkoj da ostane u evrozoni, upućen sa susreta sa novinarima u Beloj kući prošlog petka.
Na pitanje da je zadovoljan nemačkom ulogom u tekućoj krizi, Gajtner je odgovorio da „nije fer smatrati je jedinim izvorom problema danas”. „Ono što Nemačka govori to je da je neophodno da se obezbedi da monetarna unija funkcioniše stabilno na dugi rok. Mi smo spremni da to podržimo značajnim resursima, ali da bi to bilo od koristi, neophodno je da se nastave reforme“. „Širom Evrope sprovode se veoma teške reforme, svi su svesni njihove hitnosti, postavljen je dobar program, angažovani sposobni ljudi. Ulog je veoma visok i za Evropu i za sve nas ostale”, zaključio je Gajtner.

Čaves: Venecuela proizvela bespilotnu letilicu
KARAKAS –Venecuelanski predsednik Ugo Čaves izjavio je da je njegova zemlja proizvela bespilotnu letilicu za vojne i civilne svrhe u saradnji s Rusijom, Kinom i Iranom i započela serijsku proizvodnju automaskih pušaka marke „kalašnjikov”. 
„To je jedan od tri aviona koja smo ovde napravili i mi ćemo nastaviti sa njihovom proizvodnjom. Rusija, Kina, Iran i druge zemlje saveznice doprinele su projektu”, rekao je Čaves juče tokom sastanka sa vojnim generalima.
Bespilotna letilica ima domet 100 kilometara, može da dostigne visinu od 3.000 metara, precizirao je direktor državne fabrike za proizvodnju naoružanja „Kavim”, general Hulio Morales, navela je agencija AFP.
Drugi venecuelanski zvaničnik je naveo da bespilotna letilica napravljena od komponenti proizvedenih u Venecueli i da su je sastavili vojni inženjeri obučeni u Iranu.
Venecuela je potrošila milijarde dolara za rusko oružje i vojne avione od 2005. godine, kada je sklopljen vojni sporazum dve zemlje i od kada su uvezena 24 vojna aviona tipa „suhoi”, desetine borbenih helikoptera i oko 100.000 automatskih pušaka „kalašnjikov”, prenela je agencija AP.
Predsednik državnih proizvođača oružja u Venecueli general Hulio Sesar Morales izjavio je da je sklopljeno 3.000 komada automatskih pušaka tipa AK-103 u Venecueli, od potpisivanja sporazuma s Rusijom. Kada bude završena fabrika koja je u izgradnji, kapacitet godišnje proizvodnje biće 25.000 pušaka i 70.000 šažera za municiju.
„Mi za to imamo pravo. Ne bismo mogli da smo kolonija, ali mi smo slobodna i nezavisna država. Ovi projekti su za odbranu, za mir”, izjavio je Čaves.
Agencija AP podseća da je Čaces, jedan od najvećih latinoameričkih kritičara američkog predsednika Baraka Obame, više puta upozorio da zemla mora da se priprema za odbranu jer bi SAD htele da preuzmu kontrolu nad ogromnim rezervama nafte u toj zemlji.

Kako bi Grčka zamenila novac
London – Politička promena za nekoliko dana mogla bi da znači da Grčka mora da napusti zonu evra. Ukoliko se to dogodi, kako bi izgledalo uvođenje novog novca, pita Bi-Bi-Si?
Grci na izborima u nedelju mogu da predaju vlast strankama koje su protiv oštrih mera štednje, sporazuma koji Grčkoj obezbeđuje pristup vitalnim fondovima evrozone. To bi zemlju za korak približilo mogućem izlasku iz zone evra.
Dakle, kako bi bila predstavljena nova moneta poput drahme?
Nova vlada morala bi da štampa dovoljno novih novčanica da zameni one koje su danas u opticaju, ali i da istovremeno spreči masovno povlačenje novca iz banaka.
Zamena bi morala da bude obavljena tokom nekog praznika i morala bi da postoji prelazna faza između dva novca.
To je nepoznata teritorija, ali scenariji bi mogli da uključe:
* Štampanje novog novca i snabdevanje bankomata novim novčanicama.
* Objavljivanje zamene tokom neradnih dana kada su tržišta i banke zatvorene.
* Zavođenje unutrašnje kontrole.
Idealno bi bilo da se pripreme obave u tajnosti, kaže Džonatan Lajons, glavni evropski ekonomista Kapital ekonomiksa.
„Ukoliko Grčka treba da uvede nov novac, morala bi, kada promena bude najavljena, da nametne neku vrstu kontrole. To bi značilo da ljudi sa računa mogu da povuku određenu sumu novca, što je neophodno da se očuva red i izbegne juriš na banke.”
U prelaznom periodu, pre uvođenja novog novca, ljudi bi mogli da plaćaju elektronskim putem ili evrima u malim denominacijama.
Slična stvar dogodila se u Argentini tokom ekonomske krize krajem devedesetih. Kada se bankarski sistem približio kolapsu, povlačenje novca bilo je zabranjeno. Peso je izgubio na vrednosti, što je bio uvod u visoku inflaciju.
Neki nedavni izveštaji ukazuju da bi engleska štamparija novca „De la ru” mogla da štampa nove drahme. Direktor marketinga ove firme ne želi da komentariše ove spekulacije, već samo objašnjava da proces štampanja novca može da traje mesecima.
„Morate da imate u vidu pripreme posebnog papira za novčanice i sve mere zaštite, njihov dizajn, proces objedinjavanja svih tih faktora i tek tada štampu. To jednostavno ne ide preko noći.”
Ekonomista i autor knjige „Odvratni grčki dug” Jason Manolopulos je saglasan: „Čuo sam da taj proces može da traje između tri i šest meseci.”
Šta je sve uključeno u proces promene banknota?
Mnogo toga treba uraditi, kaže Džuli Džerard, predstavnica za štampu Banke Kanade, koja je nedavno, posle dve godine priprema, izvršila zamenu papirnatih novčanica onima od polimera.
„Imali smo tim hemičara, fizičara i inženjera čiji je posao bio da na tržištu utvrde koje su mere zaštite dostupne, kako kod drugih moneta tako i kod kompanija koje se bave bezbednosnom tehnologijom.”
Grčka ne bi imala to vreme koje je imala Kanada, mada je moguće da tajne pripreme traju već mesecima.
Izveštava se da Grci u međuvremenu sklanjaju evre u bankarske sefove ili ih čuvaju po slamaricama. Taj novac mogao bi da bude upotrebljen za finansiranje raznih transakcija čak i ako se uvede nova moneta, kaže Mihael Masurakis, direktor istraživanja grčke Alfa banke.
„Ne možete da sprečite ljude da koriste taj novac za kupovinu, čak i ukoliko propišete da je ilegalno upotrebljavati strani novac u transakcijama. Evro bi i dalje mogao da bude korišćen na crnim tržištima, na primer.”
Ali, koliko bi zaista nov grčki novac bio „nov”? Analize o finansijskoj budućnosti Grčke koncentrišu se na ideju drahme – novca koji je bio zamenjen za evro 2001. Da li bi stare novčanice mogle ponovo da se koriste?
Iako je grčka Nacionalna banka staru drahmu menjala za evro u februaru 2012, većina starih novčanica je uništena i spaljena, kaže Tomas Hokenhal iz Britanskog muzeja.
„Ukoliko originalne ploče za štampanje drahme još postoje, bio bi veoma složen proces menjati datume i koristiti postojeću mašineriju.
Kovani novac mogao bi da bude potpuno izbačen. „Mogli bi da imaju samo novčanice”, kaže Hokenhal. „Troškovi kovanja novca, zbog metala, mogu da budu viši od štampanja.”
----------------------------------------------------------
Grčkoj ponestaje novca za plate i penzije
Atina –  Grčka bi trebalo da ima dovoljno novca da isplati barem julske penzije, izjavio je juče ministar rada i socijalnih poslova Antonis Rupakiotis, nakon izveštaja medija da Atina ima dovoljno novca za plate i penzije samo do 20. jula.„Isplata penzija za jul ne bi trebalo da bude problem”, rekao je ministar Rupakiotis na konferenciji za štampu uoči ključnih izbora u nedelju, 17. juna.
Rupakiotis je dodao da ne može da komenatariše isplate nakon tog perioda, budući da to ne spada u mandat njegove vlade, prenela je francuska novinska agencija AFP.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.


  </body>
 </text>
</TEI>