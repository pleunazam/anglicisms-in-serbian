<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-01-14</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>https://www.politika.rs/sr/articles/archive/2021/01/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="ekonomija">
Ulaganje u „Jedan pojas jedan put” ojačava ekonomski oporavak nakon epidemije
Od izbijanja epidemije virusa korona ojačala je antiglobalizaciona struja, zajedno s trgovinskim protekcionizmom i unilaterizmom. Kao najveća svetska zemlja u razvoju i odgovorna sila, Kina se zalaže za zajedničku izgradnju „Pojasa i puta”, zasnovanu na multilateralizmu, jednakosti, pridržavajući se principa opsežnih konsultacija, zajedničkog doprinosa te ostvarivanja uzajamne koristi i zajedničkih rezultata. Gradnjom „Pojasa i puta” gradimo put ekonomskoj globalizaciji, naročito u trenutku kada je epidemija virusa korona dovela do zatvaranja mnogih industrija te ometanja međunarodne saradnje. Izgradnja „Pojasa i puta” pružila je važnu platformu i kanal za promociju globalnog ekonomskog oporavka te revitalizaciju regionalnih ekonomskih ciklusa.
Inicijativa „Pojasa i puta” put je koji ujedinjuje zemlje u suočavanju s novim izazovima. Usred globalne krize javnog zdravstva izazvane epidemijom virusa korona, Kina i zemlje duž „Pojasa i puta” pomažu jedna drugoj u izgradnji puta koji predstavlja sudbinsku povezanost svih zemalja koje se zajedničkim snagama bore protiv epidemije. Iako su mere zatvaranja za vreme epidemije u velikoj meri pogodile međunarodni brodski i vazdušni saobraćaj, kopneni transport „Pojasa i puta” pravovremeno je duž rute prevozio materijale i potrepštine za prevenciju i borbu protiv epidemije. Međunarodna logistika dobila je novu šansu te se takođe doprinelo stabilnosti na globalnom nivou. Na taj način osigurana je stabilizacija međunarodnog industrijskog lanca snabdevanja. Uzimajući za primer Kina – Evropa ekspres, kineska carina izdala je 10 mera za podršku i razvoj, omogućavajući kompanijama da samostalno biraju načine carinjenja, podržavajući razvoj multimodalnih transportnih usluga povezanih železničkim prevozom te podržavajući prugu Kina–Evropa u razvoju prekograničnih telekom usluga. Komercijalni, brzi i poštanski servisi pružili su ogromnu podršku zemljama duž „Pojasa i puta” u borbi protiv epidemije.

Brod „ Paun” pristao je u luci br. 21 teretnog preduzeća „Kinhuangdao” radi utovara opreme za izgradnju mosta Padma, 12. maja 2020. godine (Guang Ming foto)
„Pojas i put” je put koji promoviše socijalni i ekonomski oporavak. Tokom epidemije, infrastrukturni projekti kao što su železnica Mađarska–Srbija, most Padma, koji povezuje Kinu i Bangladeš, i tunel Manmaj br. 1, na potesu Kina–Laos, uspešno su se odupreli epidemiji i gradnja je nastavljena, demonstrirajući na ovaj način snažnu vitalnost inicijative „Pojasa i puta”. Od septembra 2020. godine, Kina je potpisala 200 dokumenata o saradnji s 138 zemalja i 30 međunarodnih zajednica te zajednički sprovela više od 2.000 projekata u sklopu inicijative „Pojas i put”. U prvih devet meseci 2020. kineska ulaganja i saradnja sa zemljama duž „Pojasa i puta” neprekidno napreduju, a nefinansijska direktna ulaganja kineskih kompanija povećana su za 29,7% u odnosu na prethodnu godinu. Veliki broj projekata ugovoren je sa zemljama duž rute, a vrednost novopotpisanih ugovora bila je 83,71 milijarda dolara, dok je realizovano 53,13 milijardi dolara. Ova ulaganje će doneti dobrobit ljudima u zemljama duž „Pojasa i puta” te dodatno ojačati opravak svetske ekonomije.
„Pojas i put” je put rasta koji oslobađa razvojni potencijal. Iako je epidemija ozbiljno pogodila svetsku ekonomiju, učinila je da se telemedicina, onlajn obrazovanje, poslovne platforme i prekogranične e-usluge mnogo više koriste. U procesu odgovora na epidemiju, Kina i zemlje duž „Pojasa i puta” produbile su saradnju te poboljšale komunikacione kanale deleći iskustva u obnavljanju proizvodnje. Kina je takođe prikupila sredstva udruženim izdavanjem posebnih protivepidemijskih obveznica. Kroz trgovinu medicinskim materijalom, internet razmenom protivepidemijskog iskustva medicinskog i naučnog osoblja te deljenjem informacija o javnom zdravstvu i saradnjom s mrežama za upravljanje vanrednim situacijama, stvorena je jaka odbrana protiv epidemije i izgrađen je „digitalni put svile”. Uz pomoć nauke i tehnologije možemo produbiti saradnju s drugim zemljama na mnogo većem nivou te efikasno promovisati globalnu povezanost.
    </div>
    <div id="zdravlje">
Bolest ne mari za godine pacijenta
„Bol koji osećate sada snaga je koju dobijate sutra. Svaki izazov pruža šansu za razvoj.” Tako posmatram ceo proces s kojim sam se suočila. Ja sam Selena Ribić, studentkinja iz Sremske Mitrovice. Početak pandemije i karantina bio je sam po sebi čudan i težak period, koji su dodatno otežali i neobični simptomi. Bolovi u predelu bešike, nadimanje stomaka i gubitak apetita simptomi su koji mi iskreno nisu ukazivali na ginekološki problem. Nespecifični simptomi su upravo ono što me je bunilo i nisam znala kom lekaru tačno da se obratim.
Ipak, nešto mi je govorilo da bi trebalo da odem ginekologu i proverim o čemu se radi. Upravo taj unutrašnji glasić mi je nagovestio šta može biti problem, te se ovim putem obraćam svim devojkama i ženama da osluškuju sebe i svoje telo.
Na pregledu smo ustanovili prisustvo stranog tela zabrinjavajuće veličine, te je lekar odmah uputio na tumorske markere. Rezultati tumorskih markera su nažalost bili povišeni, te smo posumnjali na najgore. Izabrani lekar se postarao da se ne plašim i ohrabrio me je tako da se sa ovim životnim izazovom suočim lice u lice. U ovom celom procesu jedini neprijatelj sebi sam mogla biti samo ja sa svojim strahovima. Imati nepunih 25 godina u tom trenutku i suočavati se s nečim poput raka jajnika nije nimalo lako. Ali, iz iskustva govorim, u celom procesu pregleda, dijagnoze, operacije i oporavka – strahu nema mesta!
Ipak, razumem prisustvo straha. Ali strah bi trebalo da vas pogura da se odvažite i odete na pregled, ne da vas sputava u spasavanju sopstvenog života. Jer pored lekara koji su tu da stručno odrade svoj posao, vaš posao je da svoj život stavite na prvo mesto. Kao što sam to uradila i ja. Nema tog straha koji je mogao da me zaustavi u ovoj borbi i podrška Udruženja građana za borbu protiv raka jajnika „Progovori” mi je i te kako značila.
Bolest ne gleda godište, te kako sam mlada tumor je rastao neverovatnom brzinom. Lekari u Sremskoj Mitrovici su vrlo ozbiljno shvatili moje stanje i uputili me u Beograd, gde sam već krajem juna uspešno operisana. Svaka operacija iz koje smo se probudili je uspešna! Nema tog organa koji je odstranjen ili ožiljka koji definiše vašu vrednost. Ponavljam – svaka operacija iz koje smo se probudili je uspešna!
Probudila sam se iz anestezije i zahvalila se Bogu, lekarima, a i sebi što sam živa. I znala sam da me čeka dalja borba. Prepisane su mi četiri serije hemioterapije i seriju po seriju sam drugačije podnosila. Na opadanje kose vas niko ne može pripremiti. Uhvatila sam sebe da se u šetnji po dvorištu nekako malo sakrivam, da me možda neko ne vidi sa kapije. Jasan mi je poriv skrivanja, čak i stida. Čoveku je nekada lakše da se sakrije od svega, da ga niko ništa ne pita i ni sa kim da ne razgovara. Ali nisam sebi mogla to da dozvolim. Upravo zato sam svoju sliku objavila i svoju priču delim. Zato naše Udruženje „Progovori” i postoji, da bismo jedna drugoj bile podrška, ali i da podelimo naše priče sa svetom i tako ohrabrimo mnoge žene koje se suočavaju s rakom jajnika. Ćelava glava nas ne definiše i ona je simbol naše snage i borbe za život koju vodimo. Ćelava glava mi je dala posebnu slobodu. Slobodu da nosim turbane od marama, velike minđuše koje se pre ne bi ni primetile od kose i posebnu snagu sam osećala kad se pogledam u ogledalo. Možda nisam ličila na staru sebe, ali neka, i onako počinje nova era mog života.
Kako su nastupile fizičke promene, tako su i psihičke. Tek kada te život stavi na najveći test, gde je stvarno pitanje života i smrti, čovek shvati koliko je vredan svaki udah, svaki osmeh i zagrljaj. Te i koliko su mnogi problemi svakodnevnice mizerni, čak i nebitni. Kako su stresovi svakodnevnice luksuz koji sebi može da priušti zdrava osoba, ali ne i mi. Ne mi, koji se za zdravlje borimo ili smo se izborili. Prioritet postaje briga o sebi, zdrava i izbalansirana ishrana, fizička aktivnost, ali i zdravo okruženje, dobri odnosi s prijateljima i porodicom. Posvetila sam se jogi, koja mi je i te kako pomogla da se nosim s bolovima tokom hemioterapije, a i uticala je pozitivno na moje mentalno stanje. Molitva, meditacija, razna duhovna učenja i profesionalna psihološka pomoć neizostavni su delovi ovog složenog sistema koji se zove – nova šansa za život. Jer kako stara kineska poslovica kaže: „Svi imamo dva života, a drugi počinje kad shvatimo da je život samo jedan.”
Veoma je važno naznačiti i aktuelnu kampanju „Nova realnost – isti kancer”, koju je naše Udruženje „Progovori” pokrenulo zajedno sa Udruženjem pacijenata za borbu protiv raka pluća „Punim plućima” i Forumom pacijenata Srbije, upravo da bi se ljudi upozorili i podstakli na odlazak na pregled.
Svake godine od raka jajnika oboli oko 800 žena u Srbiji, te iako je retka i vrlo ozbiljna bolest u pitanju, isto tako je i izlečiva ukoliko se ustanovi na vreme. U dobrim ste rukama. Naši lekari su i te kako posvećeni, te i u ovim nezgodnim uslovima uspevaju da rade svoj posao stručno i uspešno.
Svako ima svoj put. Nekome život proteče glatko, dok nas neke život izaziva, isprobava, pokreće ili usporava... I tako sve do onog trenutka dok zaista ne odlučimo da ga živimo punim plućima. Život nam na taj način govori da svoje telo čuvamo od štetnih stvari, a svoj um čistimo od štetočina i toksičnih odnosa s prijateljima, na poslu ili sa samim sobom.

Novi soj virusa može sve da pokvari, zato – ne putujte
BERLIN – Nemačka će imati pod kontrolom koronavirus do kraja godine, ali novi, zarazniji soj kovida može da pokvari situaciju, rekao je Loter Viler, predsednik „Robert Koh” instituta za infektivne bolesti.
Nemačka je dosad registrovala 16 slučajeva britanskog soja virusa i četiri soja južnoafričkog, dodao je Viler, a preneo Rojters.
Svi oboleli su se zarazili nakon povratka iz inostranstva.
„Ovo neće biti poslednje mutacije koju ćemo videti, ne zaboravimo i na brazilski tip kovida 19. Imaćemo još sojeva, zato – ne putujte”, rekao je on, javlja Tanjug.
U deset od 16 nemačkih pokrajina, popunjenost bolničkih kreveta je skoro na izmaku, a u jedinicama intenzivne nege 85 odsto kreveta je zauzeto.
Viler je apelovao na građane da prihvate vakcinu protiv korone kako bi se olakšao pritisak na bolnice i rekao je da bi ljudi i dalje trebalo da se drže socijalne distance i higijenskih pravila.
„Na kraju 2021. uspećemo da stavimo pandemiju pod kontrolu”, ocenio je.

Veština političkog govorništva
Tokom istorije svi vladari koristili su govorništvo kao ključno sredstvo komunikacije sa svojim narodom. Od Perikla, Homera, Cicerona i Cezara, Kromvela i Robespjera, do Lenjina, Ruzvelta, Čerčila, De Gola i Fidela Kastra.
Koliko je za državnike i vladare važan javni nastup najbolje smo mogli da vidimo u filmu „Kraljev govor”. Engleski kralj Džordž Šesti, iako teško prevazišavši problem govorne mane uz pomoć austrijskog logopeda, održao je uživo čuveni radijski motivacioni govor naciji u trenutku Nemačke agresije na Englesku.
Engleski Premijer Vinston Čerčil je bio majstor retoričkih figura, njegovi govori, naizgled improvizovani, brižljivo su planirani pred svaki javni nastup.
Razvoj sredstava masovnih medija posle Drugog svetskog rata zahtevao je posebne pripreme kako da se političari obraćaju javnosti. Američki predsednik Džon Kenedi je najbolji ilustrativni primer. Mlad i obrazovan, dopadljiv i siguran u sebe, američkoj javnosti se predstavio u direktnom radijskom i televizijskom duelu sa iskusnim Niksonom u sjajnom izdanju. Dok su slušaoci radija u većini bili za Niksona, TV gledaoci su bili za Kenedija. To znači da je vizuelni efekat i govor tela bio na strani Kenedija a klasična verbalna veština na strani Niksona. Kenedijevu pobedu na izborima možemo smatrati „pobedom u televizijskom duelu uživo”.
Shvatajući značaj masovnih medija i drugi svetski državnici, uz pomoć stručnjaka za pi-ar, s velikom pažnjom  i uz pomoći nauke (istraživanja javnog mnjenja) pripremaju svoje javne nastupe. Medijske nastupe srpskih državnika od pada komunizma do danas ocenjujemo: od neprepoznatljivosti do briljantnosti.
Slobodan Milošević, iako veoma obrazovan i sa velikim retoričkim darom, nije voleo medije, intervjue, i  izbegavao je javne nastupe. Osim u predizbornim kampanjama i na retkim harizmatičnim nastupima na mitinzima, nismo imali priliku da ga čujemo. U političku orbitu ga je uvelo ono „Niko ne sme da vas bije”, upućeno očajnim Srbima na Kosovu koji su došli da saslušaju do tada malo poznatog komunističkog kadrovika.
Za vreme prilično duge vladavine dao je samo nekoliko intervjua a za strane televizije, jedan Si-En-Enu. Pamtimo njegov „proročki” govor nakon DOS-ove pobede 2000. godine i čuvenu rečenicu: „Ne napadaju oni Srbiju zbog Miloševića nego napadaju Miloševića zbog Srbije”. Govornički dar, obrazovanje, inteligenciju i elokvenciju, demonstrirao je u Haškom tribunalu, kada je i najveće političke protivnike u Srbiji fascinirao sjajnom odbranom. Njegovi kadrovi Lilić i Milutinović pojavljivali su se u medijima sporadično, međutim njihovi javni nastupi bili su gotovo neprimetni.
Vojislav Koštunica je tokom devedesetih bio vrstan polemičar. Staložen, skroman i vrstan intelektualac, u televizijskim duelima delovao je ubedljivo i često nadmoćno u odnosu na sagovornike. No, nakon pobede na izborima 2000. godine, jedva je pristao da okupljenoj masi ispred skupštine održi govor. Obraćao se javnosti profesorski – „eks katedra”, za veliki broj ljudi je to bilo isuviše dosadno i bez energije. Po prirodi introvertan, njegov govornički dar nije mogao da popravi ni savetnik za medije Aleksandar Tijanić. Iako je devedesetih u TV sučeljavanjima sa političkim protivnicima bio prilično ubedljiv toga nije bilo posle 5. oktobra kada je gajio imidž političara „državnika” koji se ne spušta nisko na nivo običnog govora i političke polemike. Njegovi nastupi više su priličili besedama u SANU. To ga je i koštalo gubitka popularnosti.
Zoran Đinđić, političar britke pameti i vanredne energije, takođe je, poput Koštunice, bio izvanredan polemičar. Nemački doktorand, po obrazovanju superioran. Vrlo pragmatičan i menadžerski tip političara, a javnost ga pamti kao „čoveka sa vizijom”. Zorana Đinđića u javnim nastupima mnogi nisu do kraja razumeli. Brzina i energija koju je unosio u svoje govore je nekada ljude i odbijala, jer nisu navikli na takav  način komunikacije. Govorio je slikovito, jezgrovito, ali metaforično, i za široke narodne mase nedovoljno jasno i bez emocionalne podloge. On je razumeo mentalitet ljudi kojima se obraćao, ali oni najčešće nisu razumeli njega. Zoran Đinđić je, ipak, bio odličan govornik koji je znao da motiviše ljude, barem one koji su podržavali njegovu politiku.
Javne nastupe Borisa Tadića zapamtili smo po neverbalnom sloganu „giv mi fajf”. U beloj košulji sa zavrnutim rukavima projektovani „američki imidž” nije korespondirao sa njegovom politikom. Govori su bili marketinški obojeni, suvoparni i bez političke suštine, nedovoljno argumentovani, uopšteni i nedorečeni. No oni nisu ni služili tome već samopromociji „urbanog” i „svetskog” Borisa Tadića. Od njega su marketinški pi-ar stručnjaci pokušali da naprave srpskog Kenedija, da bi na kraju u javnosti završio kao dorćolska kopija glumca Džordža Klunija. Boris Tadić je doneo eru dominacije političkog marketinga.
Tomislav Nikolić se obraćao javnosti, što bi se reklo narodski, te su ga s toga prepoznavali kao predsednika – srpskog domaćina, pogotovo u biračkom telu centralne Srbije i to mu je donelo pobedu u TV duelu sa Borisom Tadićem. Tomislav Nikolić svoje predsednikovanje nije nastavio u stilu iskusnog dugogodišnjeg parlamentarca. To mu je kao i Koštunici bila greška koja ih je koštala dobrog dela popularnosti. U predsedničkim nastupima parlamentarnu samouverenost, zamenio je tihim, sporim i anahronim govorom. Ponekad je govorio suviše uvijeno i alegorično verovatno nastojeći da se ne zamera drugima. Delovao je zato manje ubedljivo.
Aleksandar Vučić je prvi srpski predsednik koji govori u javnim nastupima moderno, jasno, energično, precizno i argumentovano. Ponekad emotivno, što mu zameraju politički protivnici, ali time pokazuje da je „čovek od krvi i mesa” ali i velikog samopouzdanja. Ne libi se da političkim protivnicima na napade odgovara njihovim rečnikom. Njegovo široko obrazovanje i političko iskustvo omogućava da se uspešno nosi sa velikim dijapazonom stručnih tema o kojima govori. Tu naročito odstupa od domaćeg stereotipa o političarima koji se drže opštih mesta i izbegavanja konkretnih i realnih problema. Gotovo uvek veoma pripremljen za nastup, fascinira publiku memorijom, nabrajanjem sela i zaselaka u Srbiji, preciznim  brojkama o stanju finansija,  ili o kilometrima i metrima puteva koji se grade, kao i matematički ekonomskim procentima o kojim govori.
Vučić u nastupima ne beži od vrućih i nezgodnih tema, naprotiv, sam ih pokreće. Uvek za svaku priliku prikladno obučen, šalje jasne poruke, ulaže emocije u govor čak i kad su suvoparne teme te ukupno gledano odlično komunicira sa javnošću.
Osim sadržajem govora u kome postoje dobro odabrani argumenti ili cifre, pažnju pobuđuje efektnim poređenjima i stilski doteranim govornim izrazom. Nastoji da pošalje jasnu poruku i sa motivacionim pristupom da uvažava javnost i da se trudi da objasni svoj stav oko nekog pitanja te na taj način publika stiče utisak da je poštuje. Vrlo samopouzdanim govorom tela pojačava poruku koju želi da pošalje javnosti. Pažljivo prati reakcije novinara, odmah na njih reaguje, a informacije prenosi na stručan, razumljiv i ilustrativan način.
To je tajna Vučićeve popularnosti i medijske ubedljivosti.
Dakle, da rezimiramo: od neprepoznatljivosti Lilića i Milutinovića, preko povučenog Miloševića, anahronih Koštunice i Nikolića i predizajniranog Tadića, do briljantnih javnih nastupa Aleksandra Vučića.
Medijski stručnjak
    </div>
<div id="ekonomija">
Trgovce spasila poslednja dva vikenda u decembru
U poslednja dva vikenda u 2020. ostvareni prometi u trgovinama u Srbiji približni su onima iz prethodne godine. Kako je objavila Privredna komora Srbije ukupni podaci o prometu će biti poznati do kraja ovog meseca, ali prema onome što se do sada zna, procene su da neće biti značajnijeg pada potrošnje.
I ove godine su 30. i 31. decembar bili najudarniji dani za kupovinu prehrambene robe, a ono što se razlikovalo u odnosu na ranije godine jeste da su se više kupovala alkoholna pića, prenosi Tanjug.
U PKS ističu da se zahvaljujući njihovoj inicijativi da se u drugoj polovini decembra ublaže mere za rad trgovina, delom stabilizovao promet i u drugim, neprehrambenim segmentima trgovine. Taj period je za njih najvažniji, jer je decembar mesec kada ostvaruju najveći promet.
U sektoru prodaje igračaka, recimo, više od 30 odsto ukupnog godišnjeg prometa se postigne upravo u decembru.
‒ Kako se gotovo 14 milijardi dinara prometa u prodaji bele tehnike, igračaka, odeće, obuće ostvari u drugoj polovini decembra, insistirali smo da se uz poštovanje epidemioloških mera relaksira radno vreme. Time smo uspeli da izbegnemo gužve u radnjama, ali i gubitke u neprehrambenom delu trgovine ‒ rekao je sekretar Udruženja za trgovinu PKS Žarko Malinović.
Prema podacim PKS-a, u radnjama je krajem godine 25 do 40 odsto više kupovan alkohol, a Malinović kaže da je razlog taj što se 2021. uglavnom čekala kod kuće, odnosno mnogo više nego ranijih godina. Više se kupovalo i pakovano meso i još dvadesetak namirnica. S obzirom na to da je prethodnih meseci zabeležen porast onlajn kupovine namirnica, on objašnjava da ima nekoliko razloga za to.
‒ Jedan je taj što je pojedine vrste namirnica teško izabrati putem onlajn trgovine, a drugi se tiče naših kapaciteta za dostavu, koji su prilično ograničeni. To je izazov sa kojima ćemo se nositi u ovoj i sledećimgodinama ‒ rekao je Malinović.
Sa izazovom prevelikog broja narudžbina i mogućnosti dostave suočavaju se i trgovci širom Evrope. Tako britanski trgovci poslednjih dana, od kada je počelo novo zaključavanje, u potpunosti menjaju strategiju. Za razliku od marta prošle godine, kada su kupce pozivali da se snabdevaju preko interneta sada apeluju da dolaze u radnje. Poziv se odnosi na one koji nisu u izolaciji i nemaju zdravstvene probleme, jer na taj način omogućavaju da ugroženi građani budu snabdeveni na vreme. Prvi su se oglasili „Tesko” i „Vejtroz”, upozoravajući na prenapregnute kapacitete dostave namirnica. Trgovci su se na početku pandemije dobro organizovali i povećali kapacitete za onlajn trgovinu, međutim očigledno je da je broj porudžbina sada prevelik. I drugi trgovci u Britaniji pokušavaju da se snađu u novim okolnostima pa kupcima savetuju čak i da naručuju preko mejla samo ono što im je zaista neophodno, uveravajući ih da ima dovoljno robe. Svi daju prednost starijim kupcima i drugim osetljivim kategorijama i čak organizuju posebnu dostavu koja je besplatna za ugrožene kategorije. Isti uslugu studentima naplaćuju dve funte, dok je regularna cena uglavnom 4,5 funti. Neki od prodavaca su za starije sugrađane odredili i posebno vreme za kupovinu namirnica. Tako recimo „Aldi” prioritet tim kupcima daje nedeljom, pola sata pre otvaranja radnji. Pojedini im omogućavaju plaćanje na posebnim kasama, odnosno mogućnost da ne čekaju u redovima. U nekoliko gradova Britanije prodaju u marketima preuzeo je „Amazon”.
</div>
<div id="sport">
Luka Jović na pozajmici u Ajntrahtu
MADRID – Fudbaler Real Madrida Luka Jović do kraja sezone biće na pozajmici u nemačkom Ajntrahtu, saopštio je danas „kraljevski klub”.
Kako se navodi u saopštenju na sajtu kluba, Real Madrid i Ajntraht iz Frankfurta dogovorili su se da Jović da kraja sezone bude na pozajmici u nemačkom timu, javlja Tanjug.
Srpski fudbaler tako se vraća u klub iz kog je došao u Madrid u leto 2019. godine za 60 miliona evra.
</div>
<div id="magazin">
Izazovi zimskog apetita
Ako vam se čini da više jedete u ovo zimsko vreme, osećaj vas ne vara – zima zaista utiče na vaš apetit. Međutim, ne brinite, postoje načini kako da držite apetit pod kontrolom. Kada nastupi hladno, praznično vreme, onda nam se jede jača, kaloričnija hrana. Ako mislite da naučnici tačno znaju zašto je to tako, razočaraću vas. Pretpostavlja se da je razlog psihološke kao i fiziološke prirode. Pad temperature uz manju količinu dnevnog svetla na neki način utiče na receptore za glad u mozgu, pojačavajući apetit. U ovo zimsko vreme se manje i krećemo (jer smo unutra) i manje trošimo kalorije na aktivnosti, a više na termoregulaciju našeg tela. Rezultat možete da naslutite.
Osobe koje tokom godine drže stabilnu kilažu, obično se u zimskim mesecima ugoje oko pola kilograma do kilogram. Kod osoba kod kojih težina u toku godini varira, ovaj „zimski dodatak” je i znatno veći, što nepovoljno može da utiče na dijetu ukoliko se odluče da je drže zimi. Prosečna osoba od 50 godina koja nije fizički aktivna obično je teža 15-20 kilograma nego kada je imala 20 godina, upravo zbog „zimskog” gojenja (malo po malo). Pojačan zimski apetit dodaje kilograme i masne naslage upravo u ovo vreme u toku godine.
Čim padne temperatura zaželimo se jake hrane, gibanice, makarona s mesom, masnog sira, domaće pogače, džema i krompira. Sve to nas lepo „greje” i daje nam snagu, ali i više od toga. Još ako nam je u stanu ili kući hladno, „navalićemo” još više. Hladnoća šalje mozgu signal da je hladno, a ovaj uključuje „funkciju preživljavanja”, koja šalje naredbu telu da se zagreje i to brzo – skače apetit. Istovremeno organizam traži hranu bogatu ugljenim hidratima (skrobom i šećerima) što ima za posledicu da nas brzo zagreje. Nivo šećera u krvi raste i spušta se što dalje utiče na apetit. Brže ogladnimo, pa poželimo još jake ugljenohidratne hrane i tako se to vrti u krug. S obzirom na to da je i zima vreme raznih proslava, ovakve hrane imamo u izobilju.
Hrana bogata ugljenim hidratima diže nivo serotonina koji nam pomaže da se „borimo” protiv depresije izazvanom mrakom i hladnim vremenom. Kada se rano smrkava, imamo manje vremena za (fizičke) aktivnosti napolju i zavlačimo se u kuće. Manje vremena znači manje potrošnje kalorija, a to opet znači slabiji rezultat na dijeti.
Vreme utiče na naše raspoloženje, raspoloženje utiče na našu ishranu, a kada je hladno i tmurno vreme nije nam ni do čega, samo želimo da jedemo više. Ali ako bi se uz zdravu ishranu pokrenuli i aktivirali i u zatvorenom prostoru, fizička aktivnost bi povećala nivo serotonina i utrošila onaj višak kalorija i oraspoložila nas dvostruko. Bez toga, biće nam mnogo teško da postignemo ono što smo zacrtali.
Da se zimi ne biste ugojili:
Ne zaboravite na užinu. Ona nam služi da održimo nivo šećera u krvi što ravnomernijim, kako ne bi pregladneli i posle preterali sa jelom. Birajte hranu koja je nutritivno bogata, sa dosta vlakana i belančevina.
Izbegavajte sokove, slatkiše i grickalice. Ako ih često jedemo, oni nam najviše smetaju. Puni su šećera, masti i ugljenih hidrata, kalorijske bombe koje goje.
Pronađite zdrave recepte. Skoro svako kalorično i jako jelo može da se pripremi i na alternativan način sa manje kaloričnim namirnicama. Na primer, ako volite picu, neka bude dijetalna.
Napravite plan fizičkih aktivnosti. Čak i kada je februar mesec, stavite na papir šta sve možete da radite napolju ili unutra. Planirajte kupovine kao fizičku aktivnost.
Regulišite temperaturu u vašem prostoru. Ako imate sopstveno grejanje na poslu, u kući ili stanu, povećajte temperaturu, izolujte prozore i vrata.
Oblačite se prema vremenskoj situaciji. Ne izlazite napolje slabo obučeni, neka vam odeća bude slojevita i primerena vremenu. Ukoliko nije dovoljna, može vas spopasti glad dok ste napolju.
Jasna Vujičić, nutricionista
www.nadijeti.com
</div>
<div id="vesti">
Bankovni računi crnogorskih ministara uglavnom tajna
Od našeg stalnog dopisnika
Podgorica – Da je prva postava nove Vlade Crne Gore bogata saznalo se pre neki dan kada su svi njeni članovi, sa premijerom Zdravkom Krivokapićem na čelu, podneli u zakonskom roku Agenciji za sprečavanje korupcije izveštaje o imovini.
Ministar finansija i socijalnog staranja Milojko Spajić prijavio je da je „vlasnik bitkoina” čija je tržišna vrednost 150.000 evra, ima i nepunih 240.000 evra i malo više od 9.000 dolara na tekućem računu. Decembarska plata iznosila mu je 1.291 evro. Nije dao uvid u bankovne račune. Naknadu će primiti za članstvo u Savetu za finansijsku stabilnost. Vlasnik je 10 akcija u globalnoj bankarskoj grupaciji Goldman Saks.
Ministar ekonomskog razvoja Jakov Milatović je u decembru zaradio skoro šest hiljada evra, jer je od Evropske banke za obnovu i razvoj primio deo zarade za decembar 4.403 evra, dok je 1,151 evro zaradio kao ministar. Od rente je prihodovao 380 evra. On je vlasnik stana od 46 kvadrata, a sa suprugom je suvlasnik stana od 68 metara kvadratnih koji su stečeni kupovinom. Već nepune dve godine vraća 70.500 evra stambenog kredita u ratama od 452 evra. Vlasnik je „reno megana” iz 2012. godine, ima penzioni fond vredan 85.000 evra dok na tekućem računu ima više od 7.000 evra. Ni on nije agenciji dao saglasnost za uvid u bankarske račune.
 Njegova koleginica ministarka odbrane Olivera Injac je u decembru pored plate od 1.295 evra, prijavila honorar od 245 evra. Suvlasnica je stana od 20,5 metara kvadratnih koje je stekla kupovinom a nasledila je deo kuće od 65 metara kvadratnih. Vlasnica je „audija a3” iz 2000. godine i vraća kredit od 10.000 evra u ratama od 314 evra. Ni ona nije dala saglasnost za uvid u bankarske račune.
Ministarka javne uprave Tamara Srzentić je primila prvu ministarsku platu u iznosu od 1.291 evro. Njen suprug, američki državljanin Eduardo Paljiere primio je platu od oko 7.000 evra. Nasledila je stan od 48 kvadrata i sa suprugom deli vlasništvo nad kućom od 104 metra kvadratna. Na računu ima više od 20.000 evra, a njen suprug 222.000 evra. Saglasnost za uvid u bankarske račune ni ona ne da.
Kao i njegove kolege i ministar poljoprivrede, šumarstva i vodoprivrede Aleksandar Stijović primio je platu 1.340 evra, dok je njegova supruga Svetlana do kraja jula primala po 550 evra. Ministar je vlasnik stanova od 23 i 52 metra kvadratna koje je stekao kupovinom, a supruga stana od 46 metara kvadratnih, polovine kuće od 122 metara kvadratna koje je nasledila kao i dela više hiljada metara kvadratnih njiva i livada. Uštedeo je 27.000 evra i dao je saglasnost za uvid u bankarske račune.
Prva zarada koju je primio od Vlade Crne Gore ministar pravde, ljudskih i manjinskih prava Vladimira Leposavića iznosila je 1.356 evra, a njegova supruga, državljanka SAD, Vu Ngujen u američkom Ministarstvu odbrane imala je mesečnu platu od preko 3.700 evra. Vlasnik je „nisan iks-traila” iz 2007. godine. Ni on nije dao saglasnost za uvid u račune.
Prva dama prosvete, nauke, kulture i sporta, ministarka Vesna Bratić za sada je najtanjeg imovnog stanja. Primila je u decembru 1.315 evra, dok je kao profesor na Filološkom fakultetu primala 1.242 evra, uz nadoknadu po drugom osnovu u iznosu od nepunih 300 evra. Nasledila je deo kuće i njive. U ratama od 34 i 211 evra vraća kredite od 11.000 i 21.800 evra. Bratićeva je dala ASK saglasnost za uvid u bankarske račune.
Ministar ekologije, prostornog planiranja i urbanizma Ratko Mitrović u decembru je primio 1.653 evra plate i 160 evra profesorskog honorara. Vlasnik je većeg broja nekretnina. Na računima ima malo više od 7.000 evra, 2.303 dolara i 5.000 franaka. Ima 24.387 akcija u Crnogorskom Elektroprenosnom sistemu i dao je saglasnost za uvid u račune.
Ministar spoljnih poslova Đorđe Radulović prijavio je decembarsku platu od 1.457 evra, a njegova supruga Marija prima 900 evra mesečno u MIDAS projektu. Vlasnik je dva stana od 64 i 34 kvadrata, kao i njive od 896 kvadratnih metara. Suvlasnik je kuće od 76 kvadrata a na tekućim računima ima preko 27.000 evra.
Čovek sa najviše nepokretnosti u kabinetu Krivokapića je ministar kapitalnih investicija Mladen Bojanić koji je u decembru primio nešto preko 1.400 evra ministarske plate. Ima stan od 61 kvadrata i suvlasnik je poslovnog prostora od 108 kvadrata koje je stekao kupovinom. Vraća stambeni kredit od preko 45.000 evra u ratama od 407 evra. U njegovom vlasništvu je i ne mali broj pašnjaka, livada i njiva. Njegova vanbračna supruga Ivana Gogić je vlasnica četiri poslovna prostora. Bojanić i Gogićeva imaju po 2.000 evra na štednim računima. Bojanić nije dao saglasnost za uvid u račune.
Ministarka zdravlja Jelena Borovinić Bojović je primila 1.441 evro ministarske plate u decembru i 280 evra kao saradnica u nastavi na Medicinskom fakultetu, dok je njen suprug, funkcioner DNP-a Dragan Bojović, tokom prošle godine primio preko 6.000 evra od Skupštine Crne Gore i Skupštine Opštine Danilovgrad. Tokom 2008. godine je podigla potrošački kredit od preko 71.000 evra, koji otplaćuje u mesečnim ratama od oko 330 evra.
Čelnik ministarstva unutrašnjih poslova Sergej Sekulović je prihodovao 1.328 evra ministarske plate u decembru, a kao predsednik Komisije za kadrovska i administrativna pitanja u vladi ne prima naknadu.

Vlada Crne Gore dala saglasnost za osnivanje nove avio kompanije
PODGORICA – Vlada Crne Gore je na današnjoj sednici donela odluku o osnivanju nove avio kompanije „To Montenegro”.
U saopštenju vlade se navodi da je iz budžeta već izdvojeno i uplaćeno četiri miliona evra za osnivanje kompanije, prenosi Tanjug.
Ministarstvo finansija i socijalnog staranja zaduženo je da osnivački kapital, utvrđen Odlukom, shodno raspoloživosti, isplati iz sredstava tekuće budžetske rezerve u jednoj ili više tranši u roku od 12 meseci od dana registracije Društva, prenosi RTCG.
„Deo sredstava osnivačkog kapitala, u iznosu od četiri miliona evra, uplatiće se na privremeni račun za uplatu osnovnog kapitala kod Erste banke ad Podgorica, najkasnije do 31. decembra 20.20.godine, iz sredstava tekuće budžetske rezerve”, navodi se u saopštenju Vlade.

Dodik: Vraćam ikonu ako Ukrajina dokaže da ju je tražila pre nego što sam je poklonio Lavrovu
BANjALUKA – Srpski član i predsedavajući Predsedništva BiH Milorad Dodik izjavio je danas da je situacija u pravosuđu BiH katastrofalna i da bi pojedinci bili zadovoljni kada bi neki funkcioneri iz Republike Srpske (RS) bili osuđeni na višegodišnje zatvorske kazne.
„Primer za to je ikona, u vezi sa kojom se neprekidno vodi haranga, iako je ne potražuje Ukrajina. Postoji izjava iz Agencije za koordinaciju policijskih tela BiH, koja je nadležna za saradnju sa Interpolom, da Interpol nema podataka o potraživanju ikone”, rekao je Dodik u intervjuu agenciji Srna, prenosi Beta.
Prema njegovim rečima, „nekima to uopšte nije važno”, kao što nisu reagovali ni kada je bivši ministar bezbednosti BiH Fahrudin Radončić rekao da je ambasador BiH u Pakistanu izdao više od tri hiljade lažnih viza kako bi državljani te zemlje, među kojima je bilo i bezbednosno opasnih, mogli ući u BiH.
On je rekao da iz Ukrajine nikada nije dobio odgovor da li traže ikonu, niti su dostavljeni bilo kakvi podaci u vezi sa njom.
„Ukoliko Ukrajina dokaže da je tražila ikonu pre datuma kada sam imao sastanak sa ministrom spoljnih poslova Rusije Sergejem Lavrovim, prihvatiću da im je predamo”, rekao je Dodik.
Ministar spoljnih poslova Ukrajine Dmitro Kuleba ranije je objavio da Ukrajina i dalje zahteva da joj se vrati ikona iz Luganjska, koju je predsedavajući Dodik sredinom decembra prošle godine poklonio šefu ruske diplomatije Sergeju Lavrovu koji ju je potom vratio BiH.
Govoreći o migrantskoj krizi u BiH, Dodik je kazao da je EU poluprivatnoj organizaciji za migracije dodelila 75 miliona evra, a institucijama BiH tri miliona evra.
„Potpuno je nejasna situacija, jer je očigledno da će biti potrebna istraga o zloupotrebi sredstava”, kazao je Dodik i dodao da je broj migranata smanjen u BiH i da ih sada ima od šest do osam hiljada.

Vladika Kirilo u Cetinjskom manastiru zamonašio Kolumbijca Rodriga Juhumu Truhilja Teofila
Pravoslavnog Kolumbijca i cetinjskog bogoslovca Rodriga Juhumu Truhilja Teofila juče je u Cetinjskom manastiru Episkop buenosajreskli i južno-centralnoamerički g. Kirilo zamonašio i dao mu monaško ime Amfilohije.
Nakon monašenja Vladika Kirilo je rekao da je novi monah ime dobio po njegovoj sopstvenoj želji u čast Svetoga Amfilohija Ikonijskog.
„A možemo slobodno reći i u čast Svetoga Amfilohija Cetinjskoga, ali nećemo ništa prejudicirati – to će Bog i Crkva sveta otkriti i kazati u svoje vreme. U svakom slučaju, to je bila želja našega brata bivšega Teofila, sada Amfilohija zbog toga što je i njemu kao i mnogima od nas naš blaženopočivši Mitropolit Amfilohije bio duhovni otac”, rekao je Vladika buenosajreski, navodi se na sajtu Mitropolije crnogorske-primorske.
Podsetio je da je blaženopočivši Mitropolit Amfilohije brinuo i o crkvama u južnoj hemisferi, pa je otuda i Teofilo i došao na Cetinje da bi se opravoslčavio.
„Interesantno je da se on monaši na novu godinu. Počinje, dakle, novi život.  Takođe se monaši na dan obrezanja Gospodnjeg i na taj način pokazuje da i on obrezuje svoj stari život i odbacuje ga, i počinje novi život u monaškom poslušanju”, rekao je on.
Novom monahu Amfilohiju poželeo je da svoje ime časno pronese do Kolumbije sećajući se uvek života Svetoga Amfilohija Ikonijskog i svog duhovnog oca Mitropolita Amfilohija.
„Koji nas je sve zavoleo i zato smo sad ovde zajedno, zbog njegove ljubavi koja je obuhvatala sav svet. Tako i pravi hrišćani treba da vole sav svet i sve ljude. To nije prazni kosmopolitizam nego je to jedinstvo u Crkvi Božjoj”, naglasio je Vladika Kirilo.
Dodao je da takođe nije slučajno što je monah Amfilohije postrig primio na praznik Svetog Vasilija Velikog.
„Upravo je Sveti Vasilije Veliki pisao Amfilohiju Ikonijskom jedan traktat o Duhu Svetome. I vama u zapadnim krajevima treba da razumete malo bolje treće lice Svete Trojice”, kazao je Episkop Kirilo.

U Hrvatskoj registrovano više od 800 potresa
ZAGREB – U Hrvatskoj je od 28. decembra prošle godine do danas registrovano više od 800 zemljotresa, rekao je danas premijer Andrej Plenković u otvorenom delu sednice vlade.
„Ovakva situacija uznemiruje naše sugrađane”, naveo je Plenković i zahvalio svima na pomoći, volenterima i donatorima kućica.
Do sada je, kazao je, evidentirano 41.500 šteta.
Dodao je da zna da je hladno i zato se radi na tome da se svima obezbedi smeštaj.
Premijer je rekao da je obezbeđeno i intenzivno vakcinisanje s obzirom na okolnosti na potresom pogođenom području i istakao je da će škole na ugroženom području početi drugo polugodišne kasnije od ostalih, javlja Tanjug.
Dodao je da je Vlada omogućila i jednokratnu pomoć, ukupno 50 miliona kuna.

Građani BiH mogu u Srbiju bez PCR testa i bez karantina
BANjALUKA – Građani Bosne i Hercegovine od danas mogu da uđu u Srbiju bez negativnog PCR testa, objavile su banjalučke „Nezavisne novine”.
„Obavešteni smo iz MUP-a Srbije da državljani BiH mogu od danas bez testa u Republiku Srbiju”, rečeno je za „Nezavisne” u Graničnoj policiji BiH, javlja Beta.
Osim toga, svi građani BiH koji uđu u Srbiju ne moraju ići u karantin.

Stari železnički kao novi tramvajski most
Zbog predznaka „stari” u nazivu, Beograđani rešetkasti železnički most decenijama brkaju sa Starim savskim (tramvajskim) mostom. I u toj zabuni, kao da su nesvesno predvideli koja će biti buduća funkcija nekadašnjeg železničkog kolosa. Jer, najnovija ideja gradskih otaca je da Stari železnički bude pretvoren u tramvajski i da tako uz Most na Adi i budući novi savski, koji će naslediti sadašnji Stari savski, bude treći most nad ovom rekom u prestonici preko koga će ići tramvajski saobraćaj. Da ova ideja postoji potvrđuje i glavni gradski urbanista Marko Stojčić uz napomenu da o njoj još ne može puno da se govori jer je u začetku.
– Analize i ispitivanja će tek pokazati da li njegova konstrukcija može da se iskoristi za tramvajski saobraćaj. Za taj posao biće angažovani stručnjaci sa Građevinskog fakulteta, a taj postupak biće sproveden preko Direkcije za građevinsko zemljište. Na mostu koji se ne koristi već nekoliko godina treba da se proveri i konstrukcija i statika, i tek kada sva ta ispitivanja budu gotova znaćemo može li da se krene u rekonstrukciju – navodi Stojčić i podseća da je prethodna ideja, posle zatvaranja ovog mosta, bila da on bude pretvoren u pešačko-biciklistički, ali da je naknadno utvrđeno da je možda bolje da bude tramvajski.
– Pošto svakako uz gradnju metroa planiramo i širenje tramvajske mreže, kao ekološki prihvatljivog vida prevoza, dobro bi bilo da i ovaj most bude osposobljen za tu vrstu prevoza – kaže Stojčić i dodaje da je još rano da se govori o dinamici radova. Ukazuje i da ne mora da znači da će se prvo, ako ispitivanja budu pokazala da je to izvodljivo, raditi rekonstrukcija ovog mosta pa tek onda novi savski most, jer tramvajska alternativa svakako već postoji preko Mosta na Adi.
Da je ideja o novoj nameni starog, privremeno penzionisanog mosta, odlična, smatra Ljuba Kostić, građevinski inženjer, koji je, između ostalog, učestvovao u izgradnji dva mosta na Drini – Pavlovića ćuprije i Mosta slobode u Foči, koji je srušio NATO.
– Za Beograd koji vapi za saobraćajnim rasterećenjem, grehota je da jedan most stoji mrtav. Vraćanje u život Starog železničkog mosta je opravdano, ako govorimo i o građevinskom i inženjerskom aspektu. Čelični mostovi takve konstrukcije idealni su da se od babe napravi devojka, odnosno zahvalni su za obnovu i proširenje. Naravno, preduslov je da se most najpre detaljno ispita i pregleda, da se vidi da nisu možda potkopani temelji ili da možda u konstrukciji nisu popustili elementi – ukazuje Kostić i dodaje da, ako bi se to utvrdilo, ni to ne bi trebalo da bude prepreka.
– Ako su neki od elemenata popustili ili korodirali, na ovakvim konstrukcijama to može da se zameni. Danas su tehnika i tehnologija toliko napredovale da stubovi mogu da se ojačaju, da se nabiju novi šipovi, da se napravi prsten oko temelja i kapa koja sve to objedinjuje. Bilo bi dobro da grad dobije još jednu saobraćajnu vezu leve i desne obale Save jer rastu saobraćajne potrebe. Kapacitete tramvajskog prelaza sa obale na obalu treba uvećati svuda gde se to može jer takve veze su i alternativa kada se neki tramvaj pokvari i blokira saobraćaj – smatra Kostić.
Vozovi preko Starog železničkog mosta saobraćali su sve dok je u funkciji bila Glavna železnička stanica. Dok su ga vozovi prelazili, poslednjih godina, oni preko njega nisu smeli da razvijaju veliku brzinu pa su tako usporavali na manje od 10 kilometara na sat. Na pitanje da li je ova manjkavost hronična boljka, odnosno da li će biti problem i za tramvaje, Ljuba Kostić odgovara da ne bi trebalo jer je opterećenje železničkih garnitura teže od tramvajskih.
Prva železnička veza sa zapadnom Evropom
Stari železnički prvi je prestonički most kojim je gvozdenim putem tada pogranični Beograd, prestonica Kraljevine Srbije, povezan sa Austrougarskom i ostatkom Evrope. Njime je protutnjao prvi srpski voz ka Beču, a preko njega je 30. juna 2018. prešla i poslednja putnička kompozicija sa tadašnje Glavne železničke stanice ka Budimpešti.
Izgradnja prvobitne konstrukcije počela je 1882. i ovaj, tada savremeni most na stubovima od kamenih kvadara, nad rekom se nadvio u leto 1884. U prvim decenijama postojanja železnički most bio je u vlasništvu i Srbije i Austrougarske. Prvi put u vodu je pao na početku Velikog rata. Stubovi i temelji bili su neoštećeni pa je on ubrzo obnovljen, ali ga je neprijatelj ponovo oštetio u toku rata. Okupatori su most osposobili 1916. kada su izgradili i poseban kolosek ka Topčideru. Ali, delovi konstrukcije ponovo su završili u Savi 1. novembra 1918. u toku njihovog povlačenja. Most je nanovo osposobljen početkom dvadesetih. Ni to nije dugo trajalo. U prvim danima Aprilskog rata odredi naše vojske srušili su sve mostove u prestonici da bi usporili nadiranje nacista. Nemci ipak brzo ulaze u grad i provizorno obnavljaju most. Godinu kasnije počela je gradnja i paralelnog nizvodnog mosta da bi se povećala protočnost saobraćaja. Nemci ipak nisu uspeli da ga završe kada je 1944. usledilo savezničko bombardovanje. Posebno je bila oštećena konstrukcija starog pa je u posleratnom periodu plan bio da se osposobi manje oštećen nizvodni. Odlučeno je da se ipak u život vrati stari most i da se za obnovu iskoriste delovi konstrukcije nizvodnog mosta.
Jedini železnički na Savi bio je do početka osamdesetih kada je nedaleko od njega nikao moderan železnički most.

Predstoji obnova Devete gimnazije
Ova godina biće jedna od značajnijih za Devetu gimnaziju „Mihailo Petrović Alas”. Zgrada obrazovne ustanove u Bulevaru maršala Tolbuhina 41 biće potpuno rekonstruisana, a pored obimnijih radova na samom zdanju dobiće i dodatnih 1.900 kvadratnih metara prostora. Za njenu obnovu Sekretarijat za obrazovanje i dečju zaštitu izdvojio je oko 50.000.000 dinara.
Kako navode u sekretarijatu, očekuje se da će radovi početi krajem školske godine, najverovatnije u maju, a rok za obnovu novobeogradske obrazovne ustanove biće oko 12 meseci. Đaci će za to vreme biti preseljeni u okolne osnovne škole da bi bez ometanja mogli da prisustvuju nastavi. U školi sa nestrpljenjem iščekuju majstore.
– Očekuje nas ozbiljan posao. Proširenje prostora i dogradnja su najznačajniji radovi, ali osim toga dvorište će biti potpuno sređeno, radiće se fasada, dobićemo nov nameštaj, lift i toalete za osobe sa invaliditetom u zgradi škole. Promenio se program nastave i učenja, uvedeni su novi predmeti, a i način realizacije časova, pa je škola postala „tesna”. U gimnazijama se razredi dele na grupe, a upisana su i još dva specijalizovana odeljenja – informatičko i istorijsko-geografsko. Zato nam je prostor neophodan – ističe Tatjana Šuković, direktorka Devete gimnazije, i dodaje da od njenog osnivanja 1961. godine nije bilo značajnijih radova.
Na postojeći objekat biće nadzidan dodatni prostor, a na mestu gde zgrada trenutno ima samo prizemlje biće urađen još jedan sprat. U produžetku objekta biće dograđeno jedno školsko krilo. Ovaj novi blok koji će nići u dvorištu kuće znanja na Novom Beogradu imaće nekoliko novih učionica potpuno opremljenih najsavremenijim učilima.
I fiskulturna sala pretrpeće ozbiljne promene. Renoviranje od poda do plafona samo je jedna od stavki. Sala će biti proširena, a dobiće prostor za sprave za vežbanje i jednu manju gimnastičku salu.

Pored rekonstrukcije eksterijera, gimnazija će dobiti i kompletno nov nameštaj. Škola će, prema rečima direktorke Šuković, biti urađena po svim evropskim standardima, pa će u skladu sa tim biti opremljen i njen enterijer. Nova učila i nastavna sredstva stići će zahvaljujući učešćima na različitim projektima.
Deveta gimnazija trenutno ima 1.100 učenika. Nastava se u normalnim okolnostima odvija u dve smene. Svake godine škola upisuje tri odeljenja društveno-jezičkog smera i pet prirodno-matematičkog smera.
Prva generacija Devete gimnazije „Mihailo Petrović Alas” upisana je 1961. godine, a školske 1963/64. nastava je preseljena u zgradu u kojoj se i danas odvija.
Ulaganje u škole i u 2021. godini
Sekretarijat za obrazovanje i dečju zaštitu i u ovoj godini među prioritetima ima investiciona ulaganja u sređivanje osnovnih i srednjih škola, izjavio je gradski sekretar za obrazovanje i dečju zaštitu Slavko Gak.
– Najznačajniji radovi biće u Devetoj gimnaziji, a majstori će se useliti i u Mašinsku školu u Rakovici, „Tehnoart” i nekoliko osnovnih škola – rekao je Gak.
Budžet za obnovu Mašinske škole iznosi 34.000.000 dinara, dok je za „Tehnoart” izdvojeno 15.000.000. Tu su i osmoletke za čiju obnovu je sekretarijat već obezbedio sredstva – OŠ „Banović Strahinja” 30.000.000 dinara, OŠ „Marko Orešković” 25.000.000, OŠ „Janko Veselinović” oko 19.000.000 i OŠ „Radojka Lakić” 14.000.000.
Gak je istakao da je jedna od najvažnijih investicija ove godine kompletna rekonstrukcija Zemunske gimnazije, koja je započeta prošle godine, a koja će zadržati svoj autentični izgled, s obzirom na to da se radovi izvode u saradnji sa Zavodom za zaštitu spomenika.
Samo u toku leta sekretarijat je za nekoliko aktivnih gradilišta u školama u Beogradu izdvojio oko 150.000.000 dinara pa je tako Građevinska škola dobila novu fasadu, krov i stolariju, u Dvanaestoj gimnaziji i Ekonomskoj školi u Zemunu rekonstruisane su fiskulturne sale i tako dalje.

Vakcinacija na 17 punktova u beogradskim opštinama
Zamenik Beograda Goran Vesić izjavio je danas da je Grad Beograd pripremio 17 punktova u 17 beogradskih opština na kojima bi se vršila vakcinacija građana protiv korona virusa.
„To su uglavnom sportske dvorane i kulturni objekti, koji imaju parking, u koje može lako da se uđe, te objekte ćemo mi održavati”, rekao je Vesić za TV Pink, prenosi Tanjug.
On je naveo da će kol centri u gradskim opštinama kontaktirarati građane starije od 65 godina, kojih je, kako kaže, u Beogradu oko 350.000, i ponuditi im pomoć oko prijave, ukoliko žele da se vakcinišu.
Dodao je da će biti organizovan prevoz za starije od 65 godine školskim autobusima GSP.
„Ako treba, doći će naši volonteri i pomoći im da se elektronski prijave ili da pozovu kol centar. Želimo da što više građana Beograda primi vakcinu kako bi bili zaštićeni i kako bismo se što pre vratili normalnom životu u gradu”, rekao je Vesić.

Milena Tijanić – prva medicinska sestra u Aleji zaslužnih građana
Milena Tijanić, profesorka koja je doprinela osnivanju najvažnijih medicinskih škola u Srbiji i unapredila obrazovanje zaposlenih u ovoj struci, biće prva medicinska sestra čija će urna danas biti položena u Aleji zaslužnih građana na Novom groblju. Za poseban doprinos vaspitanju i obrazovanju medicinskih sestara i tehničara u Srbiji u njenu čast 2000. godine ustanovljena je nagrada za životno delo – „Milena Tijanić”.
– Po svom uticaju i značaju Milena je naslednica plejade naših bolničarki i bolničara koji su dali živote u Prvom i Drugom svetskom ratu, ali tom žrtvom doprineli uspostavljanju sistemskog pristupa školovanju i razvoju struke medicinskih sestara. Time što će se urna prof. Tijanić naći u Aleji zaslužnih građana odaće se počast kako njoj tako i celoj profesiji koja se nevidljiva, nesebično, radom, a nekad i životom, zalaže za dobrobit i zdravlje naroda – rekli su u Udruženju medicinskih sestara-tehničara Kliničkog centra Srbije „Sestrinstvo”.
Tijanićeva je rođena 1933. godine u uglednoj porodici iz Jagode u Pećkom okrugu, u Metohiji. Bila je prva generacija Srednje medicinske škole u Kosovskoj Mitrovici i kao najbolji đak izabrana da bude instruktor u istoj školi. Radila je na osnivanju nove elitne Srednje medicinske škole sa internatom u Kragujevcu i ponovo bila jedan od instruktora sestrinskih predmeta. Posle specijalizacije u Školi zdravlja pri Medicinskom fakultetu Sveučilišta u Zagrebu, koju je vodio dr Andrija Štampar, u Beogradu je učestvovala u osnivanju Više medicinske škole preventivnog tipa Jugoslovenskog Crvenog krsta i potom Integrisane više medicinske škole u Zemunu (sada, prvog Fakulteta za medicinske sestre u Srbiji). Predavala je nekoliko stručnih predmeta i odškolovala mnoge generacije medicinskih sestara i tehničara.
Jedna je od autorki kapitalnog dela za sestre „Zdravstvena nega i savremeno sestrinstvo” – Biblije medicinara, a osim brojnih radova i publikacija, autorka je i priloga „Sestrinstvo u srpskoj medicini” za Enciklopediju srpske medicine.

Novo groblje (Foto D. Mučibabić)

Milena Tijanić učestvovala je u mnogim humanitarnim akcijama, a sa svojim studentkinjama Više medicinske škole Jugoslovenskog Crvenog krsta među prvima je pomagala u zbrinjavanju postradalih u zemljotresu u Skoplju, 1963. godine.
– Pandemija, s kojom se „poklopio” i odlazak profesorke, ukazuje koliki je značaj njenih zalaganja u osposobljavanju zdravstvenog kadra za najteža iskušenja. Upravo ona je upućivala na važnost i snagu obrazovanih, modernih sestara, što je danas više nego vidljivo u naporima na zaustavljanju pandemije. Današnje sestre ne bi sve to znale i mogle da im Milena Tijanić nije bila učitelj i da iz njenih dela nisu to mogle da nauče – ističu u „Sestrinstvu”.
Način da se kaže veliko hvala
Nekadašnja medicinska sestra preminula je 2. decembra 2020. godine. Zbog nemogućnosti mnogih kolega i poštovalaca da je isprate na odgovarajući način, oni koji su divili i od Milene Tijanić učili podneli su zahtev Skupštini grada i gradonačelniku da se ova heroina sahrani u Aleji, što je odobreno. Inicijativu je potpisalo 15 predlagača, od toga 13 strukovnih udruženja, zatim Akademija strukovnih studija Beograd, Komora medicinskih sestara i zdravstvenih tehničara Srbije i Odsek visoke zdravstvene škole. Antrfile
Pravo da bude pametna
Pisala je poeziju, slikala i grafički uređivala i ilustrovala knjige. Uz sve te talente i biserni intelekt bila je oličenje skromnosti, neupadljivosti, ali i buntovništva. Umela je da se suprotstavi autoritetima. Da ostane pri svom stavu, otmeno i nepokolebljivo, ali nepretenciozno, bez želje da zaseni. Jednom prilikom rekla je: „Moje je prirodno pravo da budem pametna.

Novogodišnji gala koncert Narodnog pozorišta
Na Velikoj sceni nacionalnog teatra održan je veličanstveni Novogodišnji gala koncert Narodnog pozorišta ‒ praznično, ali i prvo izvođenje u 2021. godini. Solisti i ansambl Baleta, Bojana Žegarac Knežević, Jovica Begojev, Teodora Spasić, Jovan Veselinović, Margareta Čeromuhina, Ada Raspor, Miloš Marijan, Miloš Kecman, Tatjana Tatić i drugi udružili su umetničke snage sa prvacima Opere Jadrankom Jovanović,

Jankom Sinadinovićem i solistkinjama Ljubicom Vraneš i Evgenijom Jeremić (uz klavirsku pratnju Milivoja Veljića) i publici priredili veče za uživanje, zaborav na trenutnu situaciju i specijalan doček Srpske nove godine. Tako su se najlepši dueti i igre iz predstava „Labudovo jezero”, „Don Kihot”, „Bajadera”, „Ko to tamo peva”, „Korsar” i „Krcko Oraščić” smenili sa popularnim arijama i duetima iz opera „Karmen”, „Turandont”, „Hofmanove priče”, „Toska”...

Izdvojeni detalj bio je deo kada je prvakinja Drame Radmila Živković govorila tekst Ljubomira Simovića iz predstave „Putujuće pozorište Šopalović”.

Ska­dar­li­ja bez bo­e­ma do­če­ka­la Srp­sku no­vu go­di­nu
Zbog „no­ve nor­mal­no­sti” bo­em­ska če­tvrt osta­la je bez bo­e­ma. Sto­lo­vi za ko­ji­ma se uvek tra­ži­lo me­sto vi­še, kao i ka­fa­ne iz ko­jih je do­pi­ra­la mu­zi­ka tam­bu­ra­ša zvr­ja­li su pra­zni. Za­to su do­vi­tlji­vi mu­zi­ča­ri ob­u­če­ni u ode­la De­da Mra­za sa­mi špar­ta­li kal­dr­mom u že­lji da odr­že tra­di­ci­ju do­brog pro­vo­da u no­ći iz­me­đu 13. i 14. ja­nu­a­ra, po ko­joj je na­ša pre­sto­ni­ca na­da­le­ko po­zna­ta, pa su ov­de re­zer­va­ci­ju ima­li i go­sti iz ino­stran­stva.

Ne­ma sum­nje – da ni­je pan­de­mi­je ko­vi­da 19, Ska­dar­li­ja bi „pla­nu­la” od ve­se­lja, ko­ji su po po­seb­nom re­cep­tu zna­li da pri­re­de do­ma­ći­ni i da je „za­či­ne” svi oni ko­ji su sla­vi­li pra­vo­slav­nu No­vu go­di­nu.
Ve­ru­je se da će upra­vo ova go­di­na, tek stu­pi­la na tron, do­ne­ti bo­lje da­ne i da će se ovo vre­me za­tiš­ja ko­je mo­že da oprav­da sa­mo bri­ga za zdra­vlje – br­zo pro­ći. Zbog to­ga su se mo­žda i že­lje ni­za­le kao đer­da­ni. One će da po­pu­ne svu bri­gu ko­jom smo bi­li oko­va­ni u pro­te­klih 366 da­na. Ia­ko se u po­noć na­zdra­vlja­lo uglav­nom u naj­u­žem po­ro­dič­nom kru­gu, zdra­vi­ca je bi­la udru­že­na i gla­si­la je „Na mno­ga­ja lje­ta!”.

Li­tur­gi­ja i mo­le­ban u Hra­mu Sve­tog Sa­ve
Li­tur­gi­jom i mo­le­ba­nom ko­ji su slu­že­ni u Hra­mu Sve­tog Sa­ve na Vra­ča­ru u po­noć do­če­ka­na je No­va go­di­na po ju­li­jan­skom ka­len­da­ru. Po­štu­ju­ći epi­de­mi­o­lo­ške me­re zbog pan­de­mi­je vi­ru­sa ko­ro­na za do­ček Srp­ske no­ve go­di­ne, iz­o­sta­li su tra­di­ci­o­nal­no sla­vlje i va­tro­met na pla­tou is­pred sve­to­sav­skog hra­ma. Ipak, ka­ko ka­žu ver­ni­ci, naj­va­žni­je su mo­li­tve za zdra­vlje i mir u na­šoj ze­mlji i u sve­tu uz na­du da će svi­ma da­ni ko­ji do­la­ze bi­ti be­ri­ćet­ni. „Go­di­na ko­ja je za na­ma bi­la je go­di­na ozbilj­nih is­ku­še­nja, a naš na­rod se na­šao pred ozbilj­nim is­pi­tom – is­pi­tom ve­re i tr­plje­nja, lju­ba­vi i smi­re­nja”, na­ve­de­no je na saj­tu Hra­ma.
</div>
<div id="kultura">
Dva nastupa na Kolarcu
Dva koncerta biće izvedena u Velikoj dvorani Kolarčeve zadužbine. Sastav „VooDoo piano duo” nastupa 16. januara u 18 časova, Miomira Vitas i Konstantin Bogino 17. januara u 11 časova, prenosi Tanjug.
Duo se sastoji od pijanista Vuka Božilovića i Dušana Grozdanovića, koji su započeli saradnju 2012. godine, na početku studija u klasi Sonje Lončar. Održali su više od deset solističkih koncerata u zemlji i u inostranstvu. Dobitnici su prve nagrade na Takmičenju mladih pijanista u Nišu. Nastupali su sa orkestrom Beogradske filharmonije uz dirigenta Feliksa Mildenbergera. Duo će izvesti dela Mocarta, Borodina, Šopena i Ravela.
Bračni i umetnički par Miomira Vitas i Konstantin Bogino upoznali su se na Konzervatorijumu „Čajkovski” u Moskvi i od proleća 1978. počinje njihova saradnja u muzici koja i danas traje, ali i zajednički život. Posle mnogih pojedinačnih i zajedničkih izdanja, snimili su 2018. album sa vokalnom muzikom Valerija Gavrilina. Koncertna solistkinja Miomira Vitas istovremeno je i operska rediteljka, koja od Kazahstana do Amerike promoviše srpsku vokalnu i kamernu muziku, ali i dela jugoslovenskih kompozitora. U saradnji sa Marinom Stefanović snimila je muzičko-dokumentarni film „Geometrija prijateljstva”, posvećen Žorž Sand, Klari Šuman, Polini Viardo. Bogino je kamerni pijanista i značajno ime svetske klavirske pedagogije. Gost na koncertu je Ljubica Sekulić (harfa), na programu: Milanković, Skrjabin, Šuman, Šopen, Čajkovski, Debisi…

Hoće li MSUB najzad dobiti direktora
Pred sam kraj prošle godine, tačnije 29. decembra, Upravni odbor muzeja savremene umetnosti u Beogradu (Vladislav Šćepanović, predsednik, Nikola Kolja Božović, Aleksandar Leka Mladenović, Sanja Poštić i Svetlana Mitić), raspisao je konkurs za direktora tog muzeja, koji je u listu „Politika” objavljen 4. januara ove godine, od kada teče rok od 15 dana do kada zainteresovani kandidati mogu da se prijave.
Prema navedenim uslovima, može se javiti kandidat koji je naš držaljanin, koji ima najmanje pet godina radnog iskustva u kulturi i aktivno znanje jednog svetskog jezika. Navedeno je da kandidat mora da ima visoko obrazovanje stečeno na osnovnim akademskim studijama, odnosno specijalističkim strukovnim studijama i osnovnim studijama od najmanje četiri godine i to u okviru polja društveno-humanističkih nauka. Reč je o oblastima istorijskih, arheoloških i klasičnih nauka, potom oblasti nauke o umetnostima, likovne umetnosti i oblasti interdisciplinarnih, multidisciplinarnih, transdisciplinarnih i dvopredmetnih studija.
Ističe se i to da će prilikom sastavljanja liste kandidata za izbor direktora muzeja (koja se dostavlja Ministarstvu kulture i informisanja), Upravni odbor ceniti koliko on poznaje delatnost, odnosno poslovanje muzeja i muzejske delatnosti, koliko poseduje organizatorske sposobnosti i razmatraće se kvalitet predloženog programa rada i razvoja muzeja iz podnete konkursne dokumentacije.
Viktor Kiš, sadašnji vršilac dužnosti direktora MSUB, imenovan je 30. januara 2020, na mesto prvog čoveka ove kuće mimo prethodno održanog konkursa, o čemu se vodila tada oštra polemika u javnosti. Konkurs je bio raspisan 24. januara 2019, na njega su se javili Slobodan Nakarada (tadašnji vršilac dužnosti direktora), Vladislav Šćepanović (koji je obavljao funkciju direktora tog muzeja od 2013. do 2014), Branislav Dimitrijević (istoričar umetnosti) i Zoran Erić (istoričar umetnosti i kustos MSUB). O njima se tadašnji Upravni odbor izjasnio u formi opisnih utisaka, ali bez predlaganja jednog konkretnog kandidata (mada se nezvanično pominju dokumentovana izdvojena mišljenja). Ministarstvo kulture i informisanja u martu 2019. na mesto direktora predložilo je prvo Vladislava Šćepanovića, a gotovo godinu dana kasnije, 27. januara 2020, „pošto pred nadležnim telima vlade nije postignuta puna saglasnost u pogledu realizacije upućenog predloga, u cilju prevazilaženja nastalih okolnosti”, dostavljen je novi predlog za razrešenje Slobodana Nakarade zbog isteka mandata i imenovanje Viktora Kiša. Za članove UO tada su izabrani Vladislav Šćepanović i Nikola Kolja Božović, a Nikola Šuica, tadašnji predsednik UO, podneo je ostavku ubrzo nakon dolaska Kiša.
Viktor Kiš za „Politiku” kaže da je konkurs koji je sastavio Upravni odbor sam po sebi neprofesionalan, da je uopšten i pojednostavljen.
– Osobine i iskustvo koje ova funkcija zahteva da bi bila plodonosna su mnogo više od nečega što mi liči na formular koji se popunjava u biblioteci za člansku kartu. Voleo bih da se prijavi neko ko će iskusno, strastveno, profesionalno i zanimljivo voditi muzej na dalje.
Upitan da li to znači da se on neće javiti, naš sagovornik odgovara:
– Uskoro ističe moj mandat od godinu dana. Organizovao sam izložbu „Gorka pilula” koja je iz našeg muzeja krenula preko Istambula do Pariza i o kojoj su eminentni umetnički magazini širom sveta pisali. Organizovali smo prvu izložbu visoke mode „Ljubav je ljubav” Žan Pol Gotjea. Osnovao sam odeljenja za performativne umetnosti, za nove tehnologije u umetnosti, i za rad sa mladima i decom. Sakupio sam 150.000 evra za vreme kovida, a deo tih para namenjen je za završetak radova na legatu Čolaković. Renovirali smo salon u Pariskoj ulici. Za sve ove projekte ja nisam bio podržan ni od koga iz muzeja, ali ni Upravnog odbora. Dosadilo mi je da se sam zabavljam. Želim da maštam i stvaram zajedno sa maštarima i graditeljima, a ne sa vizionarima prošlosti. Neću se kandidovati. Vraćam se u atelje, tamo je Upravni odbor vruć i na mojoj je strani.
Vladislav Šćepanović, kako kaže, malo se umorio od nerealizovanih konkursa na kojima je učestvovao i bio predlagan za mesto direktora.
– Mislim da ću sa mesta predsednika Upravnog odbora moći da dam svoj doprinos da se ovaj put konkurs realizuje i da napokon muzej dobije direktora. Nadam se da će i Ministarstvo kulture i informisanja, kao i Vlada Republike Srbije podržati mišljenje UO. Uveren sam da će UO predložiti  najboljeg kandidata za okolnosti u kojima se muzej nalazi. Uslovi konkursa koji je raspisan su gotovo identični sa prošlim konkursom. Jedina razlika je što je po novom Zakonu o kulturi umesto pet godina rada u struci, propisano da kandidat ima pet godina rada u kulturi. Inače, konkurs je u skladu sa zakonom i Statutom muzeja i mislim da daje dovoljno jasan okvir kako bi se kandidati prijavili. Čuo sam da postoje neke kritike na račun uslova konkursa i ne verujem da imaju neki zluradi kontekst, više mislim da je u pitanju neznanje kako se propozicije konkursa formiraju. Oseća se dosta nervoze, što nije ni čudo kada se imaju u vidu prošli konkursi, ali mislim da ovaj put ne treba imati brigu – poručuje Šćepanović.
Za Branislava Dimitrijevića konkurs predstavlja otaljavanje administrativnog spiska uslova.
– S floskulama da kandidat treba da „poznaje delatnost” (pa nije valjda!?) i da ima „organizacione sposobnosti”. Ni pomena o komunikacijskim sposobnostima, profesionalnom kredibilitetu, iskustvu u rukovođenju, pokazanim sposobnostima za timski rad, poznavanju lokalne i međunarodne umetničke scene, poznavanju državne uprave, itd. Ali i onako ovo nije konkurs na osnovu kog se donosi odluka o imenovanju već samo predlog ministarstvu, a odluka se onda donosi partijsko-politički – ocenjuje Dimitrijević, koji dodaje i da je uvek spreman da se javi na konkurs, da je program u odnosu na prošlu godinu još detaljnije razradio i osigurao buduću saradnju i podršku na lokalnom i internacionalnom nivou.
– Ali je pitanje ima li smisla taj program predstaviti sadašnjem sastavu Upravnog odbora? Jer su upravo aktuelni članovi UO ti koji ne poznaju muzejsku delatnost i nemaju kompetenciju da donose preporuke. Dvojica od četvoro umetnika-članova UO već osam godina pokušavaju da egzerciraju moć na umetničkoj sceni i preuzmu institucije i manifestacije, ali s toliko neznanja i jalovosti da im ne bi bilo dovoljno ni još osam godina da bilo šta naprave, osim štete koju su već načinili – zaključuje on.
Zoran Erić nije želeo da za naš list komentariše raspisivanje konkursa, dok je Slobodan Nakarada rekao da još nije doneo odluku da li će se na konkurs javiti i da za sada nema dalji komentar.

Visoki duh predratne Evrope
Ove godine navršava se 90 godina od smrti Viktora Berara (1864‒1931), heleniste i diplomate, velikog prijatelja srpskog naroda, pisca traktata „Srbija” i jedne od najmarkantnijih intelektualnih figura Francuske prve polovine 20. veka. Celog života Berar se bavio odnosom različitih nacija, kultura i vera na Balkanu i Levantu. Bio je dopisni član Srpske kraljevske akademije. Poznat je i po prevodu Homerove „Odiseje” na francuski.
Na mestu predsednika društva „Srpski narod u Francuskoj” Viktor Berar se starao o srpskim izbeglicama, naročito đacima i studentima. Organizovao je Srpski dan 26. marta 1915. i tada je u više od 100.000 francuskih škola odata počast srpskom imenu i pročitan njegov tekst. Kod nas je pre nekoliko godina objavljena Berarova knjiga „Odabrane strane o Srbiji i Balkanu” u izdanju Biblioteke „Braća Nastasijević” u Gornjem Milanovcu, u prevodu s francuskog Sandre Tripković i Dejana Acovića.
Berar je završio istoriju, 1920. izabran je za senatora oblasti Jura i na tom mestu ostaje do smrti. Angažovan je bio u nizu pitanja iz obrazovanja, a sarađivao je i u organizovanju međunarodnog Instituta za intelektualnu saradnju u Parizu. Posebnu pažnju posvetio je Balkanskom poluostrvu, zabeležio je Acović.
U teškim godinama početka 20. veka, kako je dodao, odbrambeni napori jednog malog naroda probudili su u Beraru reminiscencije na velike događaje antike. Želeći da francuskoj omladini pruži autentičan primer pravog herojstva i služenja domovini, sa ministrom prosvete postigao je da u Francuskoj bude organizovan Srpski dan. Bila je to, prema rečima Milenka Vesnića, poslanika Srbije u Parizu, jedna od najdirljivijih manifestacija naklonosti koju jedan narod može osetiti spram drugog.
‒ Berarova naklonost se tu nije zaustavila. Kada su mnogobrojni izgnanici iz Srbije počeli da pristižu u Francusku, Berar se, sa svojom suprugom, agilno posvetio njihovom prihvatanju, smeštaju i obrazovanju. U tu je svrhu i svoj dom pretvorio u svojevrsni prihvatni centar, štaviše, da bi čitav poduhvat bio što uspešniji, sa prijateljima osniva društvo „Srpski narod u Francuskoj” – pisao je Vesnić.
Berar je prokrstario Makedonijom, Kosovom, Grčkom i Albanijom. Ostavio je zapis o Albancima i turskoj vlasti u Staroj Srbiji. U traktatu „Srbija” pisao je o srpskoj istoriji, ratovima, pobedama, patriotizmu. Brošura se pojavila u engleskom prevodu pod nazivom „Heroic Serbia” u Londonu.
Berar tu navodi: „U boju na Rudniku, stari kralj Petar, star 71 godinu i oboleo od reumatizma, uvrstio se među saborce i držao se kao da im je otac ili stariji brat, te sam uzeo pušku kao jedan od onih francuskih generala revolucionarnog razdoblja. Bivši đak Sen Sira i oficir francuske armije, dao je primer svojoj armiji građana, kao što danas francuski generali daju primer francuskom narodu pod oružjem. Dušan Nikolić, imao je 20 godina kada je izbio rat 1914. Bio je sin bivšeg srpskog poslanika u Parizu, gospodina Andre Nikolića, koji je kasnije postao predsednik Skupštine u Beogradu. Počeo je da studira na Liceju Žanson de Seji, kao student prava. Pozvan sa klasom 1914. pod barjak, brzo je unapređen u podoficira, zbog svojih kvaliteta sportiste: bio je jedan od osnivača sportskih aktivnosti u Srbiji. Na delu fronta na koji je bio poslat, njegov je pukovnik bio vrlo pažljiv prema generaciji 1914, koju je želeo postepeno da ojača pre nego što je izloži opasnostima.”
– Zapovednik je pored toga znao da je gospodin Andra Nikolić već izgubio četvoro dece. Ali Dušan Nikolić zahtevao je najopasnije zadatke: ’Ja sam sin predsednika Skupštine’, rekao je jedne večeri prinoseći izveštaj, ’i treba da budem ispred svih’. Pukovnik ga je poslao na zadatak. Prvog dana Dušan se vratio sa veoma važnom informacijom, a sledećeg dana je nestao. Nedelju dana kasnije, kada je srpska vojska proterala Austrijance sa osvojene teritorije, pronađeno je telo Dušana Nikolića, bivšeg đaka Liceja Sen Žanson de Seji – piše Berar.
Govoreći o srpskoj poeziji, ovaj autor je isticao da su pesnici od Bitke na Kosovu 1389. do ustanka 1804, bili istinski branioci nezavisnosti srpske rase i jezika. Autor je i recitala „Kamen s Kosova”. Besedio je na skupu „Pobedonosna Srbija” u amfiteatru Sorbone 16. januara 1919. godine.
Romanista Miodrag Ibrovac, nakon Berarove smrti, povodom koje su slovo držali predsednik Alber Lebren i ministar obrazovanja Mario Rustan, u nekrologu u „Vremenu” je zapisao: „Sa Berarom leže u grob jedan od onih visokih duhova predratne Evrope koji oličavaju najplemenitije ljudske težnje, i koji po tome čine čast ne samo svome narodu nego i celom čovečanstvu; naš narod oseća to više nego drugi i ponosi se što su mu takvi poklonili svoje prijateljstvo.”

Gala Koncert Opere SNP-a
Gala koncert ansambla Opere Srpskog narodnog pozorišta u Novom Sadu biće održan povodom Srpske nove godine večeras od 19 sati  na matičnoj sceni „Jovan Đorđević”.
U dvočasovnom scenskom programu novosadska publika će imati prilike da čuje najpopularnije operske arije i uvertire, od „Nabuka”, preko „Kneginje Čardaša” do „Trubadura”, pod supervizijom Mihaila Sinkeviča, gostujućeg maestra dirigenta iz Sankt Peterburga.
Posle serije uspešnih onlajn koncerata koji su tokom decembra izvođeni uživo iz SNP-a i emitovani direktno posredstvom jutjub kanala, opera se vraća uživo na scenu upravo ovim spektaklom.
‒ To je poslednja priča koja nam je ostala da ispričamo i ujedno najava nastavka sezone. U poslednjoj novogodišnjoj priči vraćamo se na binu, ali i publiku polako vraćamo u salu. Ideja je da predstavimo sve ono što nam je inače na repertoaru, ali u nekom, malo drugačijem ruhu ‒ navodi Aleksandar Stankov, direktor Opere SNP-a, dok maestro Mihail Sinkevič primećuje da je program i te kako zanimljiv, jer je svaka numera svojevrsno remek-delo. Vrlo je zahtevno i za soliste i za orkestar i stoga on smatra da će ovo biti pravi izazov i dodaje: Ali period pandemije pokazao nam je koliko nam je kultura potrebna, da je neophodno doći u pozorište i osetiti muziku.

Obezbeđen novac iz budžeta za rad Kolarčeve zadužbine
O tome da dolaze bolji dani za Kolarčevu zadužbinu i da postoji relacija sa puno dobre volje između Ministarstva kulture i UO Kolarca, svedoči i saopštenje koje je zadužbina uputila javnosti. U njemu se između ostalog navodi da su ovoj ustanovi „opredeljena finansijska sredstva iz budžeta Republike Srbije – Ministarstva kulture i informisanja, kao pomoć u cilju obezbeđivanja uslova za nesmetano obavljanje delatnosti u vanrednim i otežanim okolnostima usled pandemije”.
‒ Ova finansijska pomoć namenjena je pokrivanju troškova poslovanja dok se ne stvore uslovi za redovno funkcionisanje i organizaciju programa i aktivnosti u punom obimu. Ovakvom odlukom Ministarstva kulture i informisanja rešeni su najteži dani za Kolarac, ne samo zbog pandemije i nemogućnosti odvijanja redovnih programa već zbog spremnosti i inicijative Ministarstva kulture i informisanja i ministarke Maje Gojković da se trajno reši pitanje finansiranja Kolarca kao deo ciljeva politike ovog ministarstva ‒ navodi se u saopštenju Kolarca.
Potom se ističe da je Upravni odbor zadužbine, kojem predsedava Nada Popović Perišić, na sednici održanoj krajem prošle godine doneo odluku i uputio Ministarstvu kulture i informisanja inicijativu za rešavanje pitanja trajnog finansiranja Zadužbine Ilije M. Kolarca.
‒ Uz navedenu saglasnost ministarstva i zadužbine da je stvaranje uslova za normalno funkcionisanje Kolarca pitanje od nacionalnog značaja, ova inicijativa podrazumeva da Kolarac postane ustanova od izuzetnog nacionalnog značaja, sa trajnim finansiranjem i poverenim poslovima koji su u skladu sa kulturno-obrazovnim delatnostima ove zadužbine i zadatakom trajnog negovanja publike, a da zadrži status zadužbine, navodi se u saopštenju, a deo ovih navoda je svojevremeno u razgovoru za „Politiku” istakla i Nada Popović Perišić, reagujući u okviru naše teme „Kako pomoći Kolarcu”.
‒ Uvereni smo da ćemo kroz definisanje koncepta poveravanja određenih poslova od šireg značaja za srpsku kulturu obezbediti očuvanje trajne misije ove institucije, nastavljanje njenog nespornog doprinosa razvoju najviših kulturnih i umetničkih vrednosti, ali i osigurati poštovanje volje njenog osnivača i dobrotvora Ilije M. Kolarca ‒ dodaje se u saopštenju institucije.

Priča Jelene Lengold na portugalskom
Priča Jelene Lengold „Jasmin i smrt” objavljena je na portugalskom jeziku u književnom časopisu „O Redentor do Mundo” u državi Mozambik. Priču je na portugalski jezik prevela Sandra Tamele, a objavljena je u okviru izdanja ovog časopisa koje predstavlja antologiju savremenih priča koje su dobile razne međunarodne nagrade.
Priča Jelene Lengold „Jasmin i smrt” dobila je Nagradu čitalaca Evropske unije za najbolju evropsku priču na konkursu koji je održan 2018. godine, a uključivao je sve dotadašnje dobitnike Evropske nagrade za književnost. Prevedena je na više evropskih jezika i objavljena u više izdanja u različitim evropskim i vanevropskim zemljama. Knjige ove autorke objavljene su u prevodu na jedanaest jezika.

„Politikina” nagrada Zoranu Naskovskom
Umetnik Zoran Naskovski je 78. laureat „Politikine” nagrade „Vladislav Ribnikar” za najbolju izložbu u 2020. godini. Reč je o multimedijalnoj izložbi „Crisis ‒ Ornet Kolmen u Beogradu”, koja je održana krajem oktobra prošle godine u Centru za kulturnu dekontaminaciju u Beogradu.
O nagradi je odlučio žiri u sastavu: istoričari umetnosti Saša Janjić (predsednik), Ljiljana Ćinkul, Milica Pekić, Simona Ognjanović i Marija Đorđević, urednik Kulturnog dodatka lista „Politika”. Odluka je doneta jednoglasno.
Ideju za ovu izložbu inicirao je između ostalog jedan tekst iz Kulturnog dodatka „Politike”, tačnije intervju sa džez muzičarem Čarlijem Hejdenom (objavljen 25.10. 2010), koji je učestvovao na Prvom Njuport džez festivalu u Beogradu 1971. godine.
Nakon nastupa u Beogradu, Čarli Hejden, (belac) kontrabasista u kvartetu Orneta Kolmena je pre izvođenja kompozicije „Song for Che”, izjavio da tu kompoziciju posvećuje borbi za nezavisnost naroda Angole i Mozambika, koje su u to vreme bile portugalske kolonije. Akt solidarnosti sa narodima u Africi kao i otklon od tadašnjeg diktatorskog režima u Portugaliji imao je svoje konsekvence. Čarli Hejden je nakon koncerta uhapšen u Portugaliji na aerodromu…
Ovo je samo okosnica istraživanja događaja i artefakata vezanih za ovaj slučaj i to vreme, a izložba, šire gledano otvara pitanja delovanja angažovanih umetnika, njihove političnosti, solidarnosti i uloge u otporu i borbi protiv kolonijalizma i rasizma, o čemu je organizovan i zum razgovor na kraju izložbe.
Žiri je odluku o nagradi doneo sa sledećim obrazloženjem:
‒ Svojim, sada već višedecenijskim radom, Zoran Naskovski pomera granice umetničkog stvaralaštva, istražujući različite medije kroz koje dolazi do novih formi predstavljanja. Njegove video i ambijentalne instalacije ne samo da su inovativne već kroz sam medij video-rada, problematizuju mnogobrojna važna pitanja i društvene procese koji su svakodnevno prisutni u javnosti. Nagrađena izložba „Crisis ‒ Ornet Kolmen u Beogradu”, kao i mnogobrojni drugi radovi koji su postali deo kolekcija velikih svetskih muzeja, pokazuju doslednost u angažovanom stavu i beskompromisan rad sa aktuelnim i problematičnim temama.

Izložba „Crisis ‒ Ornet Kolmen u Beogradu” u Centru za kulturnu dekontaminaciju (Foto Vladimir Popović)
Zoran Naskovski (1960) je konceptualni i medijski umetnik. Radi u širokom rasponu medija, kao što su slikarstvo, video, film, performans, instalacija, fotografija, internet projekti. Radovi Naskovskog izlagani su kako na srpskoj umetničkoj sceni tako i na međunarodnim izložbama u muzejima i institucijama, kao što su Vitni muzej u Njujorku, Endi Vorhol muzej u Pitsburgu, Tejt muzej u Londonu, Centar „Žorž Pompidu” u Parizu, Makro u Rimu... Učestvovao je 2007. godine na centralnoj izložbi 52. Bijenala u Veneciji u izboru kritičara i teoretičara Roberta Stora.
Nagrada Zoranu Naskovskom biće uručena 25. januara, tradicionalno na Dan „Politike”.
Prošlogodišnja izložbena produkcija je bila svedenija nego što je uobičajeno zbog pandemije virusa korona. Pojedini muzeji i galerije nisu uopšte održali svoje programe, odnosno pomerili su ih za 2021. Ipak, pristigao je veliki broj kataloga, pa je umetnička scena i u ovim uslovima potvrdila svoju postojanost.
Na vest o nagradi: Ključna reč ‒ solidarnost
‒ Izuzetno mi je drago da je izložba „Crisis ‒ Ornet Kolmen u Beogradu” dobila „Politikinu” nagradu i to iz više razloga.
Najpre sam bio iznenađen da je izložba predložena za nagradu polazeći od izvesnih predrasuda prema određenim institucijama (izlagačkim prostorima) koje postoje u ovoj sredini. Međutim žiri „Politike” je pokazao izuzetnu širinu i profesionalizam, pogotovu ako uzmemo u obzir da živimo u vremenu sve većih podela, netolerancija i skretanja u desno.
U kontekstu „Politikine” nagrade zanimljivo je da je rad na istraživanju u vezi sa ovom izložbom iniciran upravo intervjuom Čarlija Hejdena, kontrabasiste u kvartetu Orneta Kolmena u „Politici”, u kojem je on rekao da se dobro seća nastupa u Beogradu na Prvom Njuport džez festivalu 1971. godine, pošto je na kraju te turneje uhapšen u Portugaliji. Iako ova izložba tretira niz kompleksnih problema naročito u vremenima kriza, uključujući i savremenu, koje su kroz niz specifičnih linkova umrežene u postavku koja izgleda monumentalno-minimalno, možda je ključna reč koju možemo da izdvojimo ‒ solidarnost. Solidarnost iza koje stoji jasan, iskren i beskompromisan stav, koji je utemeljen u jeziku avangarde, jeziku umetnosti koji svoje koordinate nalazi kako u eksperimentima tako i u realnom životu.
Upravo je solidarnost bila od ključne važnosti i pri realizaciji ove izložbe, jer mi je veliki broj prijatelja izašao u susret i pomogao i to u vrlo teškim uslovima i izolaciji u godini koja je označena godinom krize i koja je mnogo toga promenila ne samo kod nas,već u celom svetu ‒ izjavio je Zoran Naskovski.

Odlazak velikog urbaniste
Eto, i to se desilo, mimo naših očekivanja. Uvek smo verovali da će nas sve nadživeti: uspravan, doteran, aktivan, uvek spreman da diskutuje, pa i da napiše neku novu knjigu ili uzme učešće na nekom naučnom skupu, sa narativom koji bi uvek zvučao aktuelno. Odjednom praznina, nastala odlaskom u večnost velikog urbaniste, planera i projektanta, Dobrivoja Toškovića, profesora, doktora nauka, i redovnog člana Akademije inženjerskih nauka Srbije.
Rođen u Dragincu 1927. godine, završio je Arhitektonski fakultet u Beogradu, gde je i magistrirao i doktorirao. Usavršavao se u Holandiji. Imao je sreću da kod Desanke Maksimović uči srpski jezik tako da je do kraja profesionalnog života bio svima jasan i razumljiv u pisanju studija, planova i dr. A bio je jasan i po svetu gde je radio. Radeći u Tanzaniji kao koceptor Regionalnog plana Ruvuma, i osam generalnih urbanističkih planova, kao i brojnih planova za sela, doživeo je da predsednik Tanzanije Njerere po njega šalje privatni avion. Radio je na poslovima urbanizacije Libije, predavao je na univerzitetu u Helsinkiju i Iraku (Mosul). U Srbiji je uglavnom bio angažovan kao profesor na Univerzitetu u Beogradu na Geografskom fakultetu, i Institutu za arhitekturu i urbanizam Srbije. Poseban značaj ima njegovo angažovanje na brojnim urbanističkim planovima za gradove Srbije (Šabac, Valjevo, Ćuprija, Užice i drugi).
Kruna njegove profesionalne karijere je njegov rad u Kalkuti (danas Kolkata), najvećem gradu Indije. Radeći za veliku srpsku firmu „Ivan Milutinović”, koja je bila angažovana na isušivanju Slanog jezera pored Kalkute 1965/66. godine. Bio je pozvan da učestvuje na međunarodnom konkursu za novi grad Salt lejk siti na isušenom jezeru, na periferiji ove ogromne aglomeracije. Pošto je pobedio, dobio je sjajnu priliku da vodi izradu urbanističkog plana ovog naselja sa 200.000 stanovnika koje se danas zove Bidhanagar, i da kasnije radi projekte i prati izgradnju dok sve nije bilo izgrađeno. Plan prof. Toškovića rađen je sasvim suprotno od planova za slične nove gradove koje su radili svetski velikani poput Korbizjea, Nimajera ili Doksijadisa. Danas, najčuveniji svetski arhitekti svrstavaju Bidhanagar po značaju rame uz rame sa Čandigarom, Brazilijom ili Ravalpindijem, ali sasvim drugačijim, humanijim i kvalitetnijim po pitanju koncepcije oslonjene na ideju vrtnog grada. Zahvaljujući ovom velikom poduhvatu, prof. Tošković je do skora nagrađivan najvišim priznanjima i poveljama u Indiji. Pored planova, prof. Tošković je objavio seriju značajnih knjiga, članaka i drugih tekstova koji bogato osvetljavaju njegovu urbanističku ideologiju.
Imao sam sreću da sa prof. Toškovićem blisko sarađujem više od 30 godina i da ga upoznam kao profesionalca visokog stručnog integriteta, ali i kao čoveka najviših ljudskih kvaliteta i načela. Nikad sukobljen sa okolinom bio je cenjen i voljen među kolegama, studentima i svim drugim koji su ga poznavali. Sa tugom se opraštamo od našeg Tošketa kako smo ga svi iz milošte zvali.
</div>
<div id="ekonomija">
„Frikom” i „Ledo” idu u ruke vlasniku „Igloa”
Zlatna koka bivšeg „Agrokora” odnosno sadašnje „Fortenova grupe” sve je izvesnije pripašće jednoj od najvećih evropskih kompanija u segmentu zamrznute hrane.
Kompanije hrvatski „Ledo plus”, „Ledo Čitluk” iz BIH i srpski „Frikom” posle višemesečnih pregovora sa nekoliko zainteresovanih firmi vrlo brzo bi mogao da preuzme „Nomad fuds”.
Reč je o najvećoj kompaniji za proizvodnju zamrznute hranu u Evropi i jednoj od vodećih u svetu. Vlasnici su najpoznatijih brendova poput „Brds Aj”, „Findus” i „Iglo”koje distribuiraju u 13 evropskih zemalja, a Velika Britanija, Italija, Nemačka, Švedska i Francuska predstavljaju pet njihovih najvećih tržišta. Kompanija čije je sedište u Velikoj Britaniji osnovana je 2015. godine posle kupovine „Iglo grupe”. U ovom trenutku ima udeo od 15 odsto svetskog tržišta zamrznutim proizvodima i već godinama beleži kontinuirani rast prihoda. Tržište našeg regiona vidi kao priliku za širenje svog biznisa, što je juče za „Jahu fajnans” potvrdio i Stefan Dešmeker, izvršni direktor „Nomad fuds”.
Iz trke su tako, po svemu sudeći, ispali svi regionalni igrači ali i investicioni fondovi koji su i zvanično ali i prema spekulacijama bili zainteresovani za ovu transakciju.
Sudeći prema izjavi Fabrisa Peruška, glavnog izvršnog direktora i člana Upravnog odbora „Fortenova grupe” zaključenje ovog posla praktično je već gotova stvar. On je objasnio da se sada ekskluzivno pregovara samo sa „Nomad fudsom” . Prema njegovim rečima, kupoprodajni ugovor mogao bi da bude potpisan već krajem prvog kvartala ove godine, a u tom slučaju transakcija bi mogla da bude zaključena čim budu pribavljena regulatorna odobrenja, moguće je tokom ovog leta.
Dragan Munjiza, konsultant kompanije „Jakov Viktor” izjavio je za „Politiku” da „ako je već moralo da dođe do prodaje ovih kompanija, ’Nomad fuds’ je dobro rešenje”.
– Reč je o jako dobroj kompaniji koja ima i brend „Iglo” prepoznatljiv na prostoru cele bivše Jugoslavije. Žalim, što, ako se već prodavalo, te kompanije nije kupila neka regionalna srpska, hrvatska ili slovenačka firma. Ali ako već nije moglo tako, drugi najbolji scenario jeste da ih kupi neka snažna, jaka, svetska ili evropska kompanija koja se bavi baš tim biznisom – smatra naš sagovornik.
Hrvatski mediji ranije su izveli nezvaničnu računicu da bi ove tri kompanije, sve skupa, „Forternova grupi” mogle da donesu priliv od 600 miliona evra.
Munjiza kaže da još nema preciznih podataka kolika bi mogla da bude vrednost te transakcije, ali ukoliko se postigne cena 10 do 12 puta EBITDA marže (dobit pre kamata, poreza i amortizacije) to će biti dobro za „Fortenova grupu”, jer će restrukturirati njihovu finansijsku poziciju.
Munjiza je i ranije rekao da ko kupi „Ledo” i „Frikom” stiče kontrolu nad celim tržištem regiona. Kako kaže, prema podacima iz 2017. ili 2018, grupacije za proizvodnju smrznute hrane i pića bivšeg „Agrokora” imale su oko 500.000 frižidera u regionu bivše Jugoslavije.
Po njegovoj proceni, možda je to sada nešto malo više ili manje, ali oko polovine pripada segmentu smrznute hrane.
– Tržište je takvo, koliko imaš frižidera toliko si jak. A „Frikom” i „Ledo” kontrolišu skoro sve frižidere u regionu – ističe naš sagovornik.
Ipak najčešće se postavlja pitanje koji bi bio interes jedne tako snažne kompanije kao što je „Nomad fuds” koja ima sopstvenu proizvodnju da razvija lokalne brendove.
On kaže da naše regionalne kompanije iako dobro posluju obično imaju problem skupog kapitala i malog tržišta dok  velike imaju dobar pristup finansiranju. Dugoročan problem prodaje domaćih firmi, dodaje, jeste to da ukoliko dođe do krize matična kompanija uvek najviše štiti zaposlene i brendove iz svoje matične države.
– Očekujem da „Nomad fuds” neće ukinuti gotovo nijedan kvalitetan brend „Leda” i „Frikoma” ali će sasvim sigurno uvesti neke svoje – smatra Dragan Munjiza.
Inače, hrvatski koncern „Agrokor” postao je većinski vlasnik „Frikoma” još 2003. godine. Tada je kompanija Ivice Todorića, inače prva iz Hrvatske koja je učestvovala u privatizaciji u Srbiji, za 55,4 odsto ukupnog kapitala beogradske industrije smrznute hrane „PKB Frikom” izdvojila 11 miliona evra. „Agrokor” je tada preuzeo i 13 miliona evra dugova „Frikoma”, a ostatak novca do ukupno 65 miliona trebalo je da bude uložen u investicije i socijalni program.
Kada je „Agrokor” 2017. zapao u finansijske probleme, počele su i spekulacije ko bi od domaćih krupnih kapitalista mogao da preuzme neke od njegovih najuspešnijih kompanija u Srbiji. Kao potencijalni kupci „Frikoma”, ali i „Dijamanta”, „Mivele” i drugih, pominjani su Miroslav Mišković, Miodrag Kostić i Rodoljub Drašković.

Na Zlatiboru otvorena najduža panoramska gondola na svetu
ZLATIBOR – Panoramska Gold gondola na Zlatiboru, najduža tog tipa u svetu, svečano je danas otvorena u prisustvu predsednika Srbije Aleksandra Vučića.
Vučić je čestitao Zlatiboru i opštini Čajetina na velikom uspehu i poručio da Srbija tako i dalje treba da radi.
Gondola povezuje centar Zlatibora i najviši planinski vrh Tornik preko Ribničkog jezera, u dužini od devet kilometara.
Gradnja gondole je počela 2016. godine, a investicija je vredna oko 13 miliona evra.
Svečanom otvaranju prisustvovali su i ministarka trgovine, turizma i telekomunikacija Tatjana Matić, potpredsednik kompanije „Poma” Kristijan Buvije, ambasador Francuske Žan-Luj Falkoni i predsednik opštine Čajetina Milan Stamatović.
Vožnja od od centra Zlatibora do skijališta Tornik u jednom smeru traje oko 25 minuta, javlja Tanjug.
Cena vožnje je 1.000 dinara za odrasle, a 550 za decu, u oba smera. Deca do šest godina starosti mogu da se voze besplatno uz uslov da su u pratnji bar jedne odrasle osobe.
Panoramska gondola je jedna od najvećih investicija opštine Čajetina.
Vožnja Gondolom pruža prelep pogled na živopisne pejzaže Zlatibora, a kod Ribničkog jezera se nalazi međustanica.
Gondola trenutno ima kapacitet 600 putnika po satu u 55 zasebnih kabina sa po 10 mesta.
Maksimalan kapacitet gondole je 90 kabina i 1.000 putnika po satu.
Pre zlatiborske gondole najduža svetska gondola bila je TianmenShan Cable Car  gondola duga 7,4 kilometra koja se nalazi u sklopu Nacionalnog parka Zhangjiasie u Kini, u okviru kojeg je snimljen kultni film Avatar, nagrađen oskarom reditelja Džejmsa Kamerona.
Srce gondole nalaziće se na međustanici kod Ribničkog jezera, gde je planiran razvoj projekta Novi Zlatibor, turizam visoke kategorije na više od 200 hektara zemlje.
</div>
<div id="vesti">
Otkriven podzemni prolaz na granici Srbije i Mađarske
Segedin, Subotica – Tokom noćne patrole 12. januara u 21.50 minuta ispostava granične policije u Segedinu otkrila je novi podzemni prolaz u širem području pograničnog sela Ašothalom. Podzemni prolaz se protezao ispod privremene bezbednosne ograde na srpsko-mađarskoj granici – stoji u informaciji objavljenoj na zvaničnom sajtu mađarske policije. Nema detalja o tome koliko je bio širok prolaz, i na kojoj dubini se nalazio, te evenutalno ni o tome da li je on i korišćen. Pripadnici policije su nakon ovog otkrića zatrpali prolaz.
Informaciju o otkrivanju novog podzemnog prolaza potvrdila je i Glavna policijska kapetanije Županije Čongrad-Čanad, u okviru koje se nalazi i grad Segedin. Dodatno, Silvija Sabo, portparol Glavne policijske kapetanije navela je da je policija u sredu u zoru, u 4.35 časova, kontrolisala malo terensko vozilo srpskih registarskih oznaka kojim je upravljao državljanin Crne Gore. Osim njega u vozilu je zatečeno i 25 osoba koje su tvrdile da su Sirijci i Avganistanci, ali kako se navodi u saopštenju policije, kod sebe nisu imali nikakve isprave niti mađarsku dozvolu za boravak na njenoj teritoriji. Vozač je uhapšen zbog sumnje da je počinio krivično delo trgovine ljudima, dok su migranti vraćeni preko ograde na granici.
U saopštenju policije navodi se da je u periodu od 17.30 časova 12. januara, do zore, odnosno 5.30 časova narednog dana uhvaćeno ukupno 12 ljudi u pokušaju prelazska granice na prostoru između sela Reske i Kubekhaza, što je teritorija koja se graniči sa Srbijom. U pitanju su bili migranti koji su se izjasnili da su poreklom iz Sirije, Maroka i sa Kosova, ali nisu imali i legitimacije kojima bi to i dokazali. Svi su vraćeni preko žičane ograde koju je mađarska postavila na granici sa Srbijom.
Đerđ Bakondi, savetnik premijera za unutrašnju bezbednost Mađarske, za javni servis Mađarske izneo je podatak da je samo tokom ove godine na teritoriji našeg severnog suseda uhvaćeno više od  3.300 ljudi u pokušaju povrede granice, kao i 37 osoba koje su se bavile trgovinom ljudima. Bakondi je naveo da je migrantska ruta aktivna na delu granice prema Srbiji, Rumuniji i Hrvatskoj. Prema njegovim rečima, uhvaćeni migranti većinom su na teritoriju Mađarske ušli upravo preko podzemnih prolaza, prokopanih ispod trostruke sigurnosne ograde, a zbog hladnoće sakrivaju se u vozilima.
Mađarska policija do sada je otkrila, sudeći po onome o čemu je izveštavano, gotovo desetak podzemnih prolaza. Policija mađarske Županije Bač – Kiškun otkrila je prošle godine podzemni tunel koji prolazi ispod granične ograde, između Srbije i Mađarske, u blizini mesta Kaćmara. Tunel je bio dug 24 metra i nalazio se na dubini od dva metra pod zemljom.
Jedan od prvih takvih tunela pronađen je na jesen 2019. na području Čikerije. U januaru prošle godine je takođe otkriven tajni prolaz, a početkom juna 2020. pronađen je i tunel u blizini mesta Morahaloma.

Uhapšen osumnjičeni za ubistvo mladića na Novom Beogradu
Policija u Beogradu uhapsila je dvadesetjednogodišnjeg D. I. osumnjičenog da je rano jutros u Novom Beogradu izvršio krivično delo teško ubistvo, saopštilo je Ministarstvo unutrašnjih poslova, preneo je Tanjug.
Sumnja se da je on, ispred zgrade, oštrim predmetom naneo povrede dvadesetdvogodišnjem muškarcu koji je od zadobijenih povreda preminuo.
Osumnjičenom je određeno zadržavanje do 48 časova i on će, uz krivičnu prijavu, biti priveden Višem javnom tužilaštvu u Beogradu.

Viši sud odbio molbu BiH za izručenje Darka Eleza
Viši sud u Beogradu odbio je molbu Bosne i Hercegovine za izručenje Darka Eleza (40), koga traži zbog niza krivičnih dela organizovanog kriminala.
Viši sud je utvrdio da nisu ispunjene sve pretpostavke za njegovo izručenje BiH.
Precizira u saopštenju da je u prvom stavu rešenja suda utvrđeno da pretpostavke za neka krivična dela jesu ispunjene, dok u drugom stavu utvrđuje da za drugi niz krivičnih dela nisu ispunjene pretpostavke za izručenje, zbog čega se molba odbija.
Protiv ovog rešenja dozvoljena je žalba Apelacionom sud u Beogradu u roku od tri dana od dana prijema prepisa rešenja, saopštio je Viši sud u Beogradu, preneo je Tanjug.
Elezu je nedavno ekstradicioni pritvor produžen zbog opasnosti od bekstva.
Molbom Ministarstva pravde BiH traži se izručenje Eleza radi vođenja krivičnog postupka i suđenja pred tamošnjim sudom zbog krivičnog dela organizovanog kriminala.
Tužilaštvo Bosne i Hercegovine saopštilo je nakon hapšenja Eleza u Beogradu da traži njegovo izručenje na osnovu potvrđene optužnice u predmetu poznatom kao „Lutka”, kao i radi istrage koju zajedno sprovode to Tužilaštvo i Ministarstvo unutrašnjih poslova Republike Srpske, zajedno sa partnerskim institucijama regiona.
Ta istraga se odnosi na teška krivična dela počinjena na području Istočnog Sarajeva i BiH, među kojima su ubistva počinjena „metodama mafijaških likvidacija”, 2018. i 2019. godine, zatim planiranja i pokušaja ubistava na području Istočnog Sarajeva i Bijeljine, te iznuda, zastrašivanja i drugih krivičnih dela na štetu oštećenih osoba sa područja Istočnog Sarajeva i BiH, precizira se u saopštenju u koje je Tanjug imao uvid.
Lokalni mediji su preneli da je reč o ubistvima - vlasnika svadbenog salona „Rodeo” Siniše Miličevića zvanog Tigar u maju 2018. godine i vlasnika noćnog kluba „Sparta” Miloša Ostojića u januaru 2019. godine u Istočnom Sarajevu.
Tužilaštvo BiH ističe da je u saradnji sa partnerskim institucijama došlo do saznanja da je organizator i koordinator počinjenih krivičnih dela, zajedno sa drugim osobama, upravo Darko Elez, koji je juče uhapšen u Beogradu po poternici Interpola Sarajevo.
Eleza tužilaštvo takođe traži radi procesuiranja na osnovu potvrđene optužnice iz slučaja „Lutka”, koja ga tereti za organizovani kriminal u vezi sa više teških krivičnih dela među kojima su ubistva, pokušaj ubistva, pljačke transporta novca i druga krivična dela počinjena u od 2005. do 2009. godine.
Ministarstvo pravde Srbije primilo je 22. decembra originalnu molbu Bosne i Hercegovine za izručenje Eleza, koja je prosleđena sudu na odlučivanje o ispunjenosti uslova za izručenje.
Elez je 2012. u Beogradu bio pravosnažno osuđen na devet godina zatvora, kao organizator kriminalne grupe koja je 2009. na teritoriji Srbije i BiH trgovala drogom, vršila iznude i činila druga krivična dela.
Kaznu je odslužio u Srbiji i pušten je na slobodu.
On ima pasoše i Srbije i BiH.

Uhapšene četiri radnice opštine Surdulica, oštetile lokalni budžet za više od 46.000 evra
Policija je u saradnji sa Posebnim odeljenjem za suzbijanje korupcije Višeg javnog tužilaštva u Nišu, uhapsila četiri osobe zbog sumnje da su zloupotrebom službenog položaja u postupku javnih nabavki oštetile opštinu Surdulica za više od 46.000 evra, saopštio je danas MUP.
Uhapšene su M. S. (41), rukovodilac u opštini Surdulica i koordinator projekta, članice komisije D. S. (55) i S. M. (55) kao i O. V. (59), zaposlena u toj lokalnoj samoupravi, zbog sumnje da su izvršile krivično delo zloupotreba u vezi sa javnom nabavkom, dok je M. S. osumnjičena i za zloupotrebu službenog položaja.
One su osumnjičene da su prilikom sprovođenja postupka javnih nabavki za rekonstrukciju i rehabilitaciju informacionog centra za zaštitu životne sredine u zaštićenom području Vlasina, suprotno predviđenim procedurama za javne nabavke izabrale neispravnu ponudu sa najvišom ponuđenom cenom čime su oštetile budžet opštine Surdulica za 28.769 evra, prenosi Beta.
M. S. je osumnjičena da je kao koordinator projekta, suprotno Ugovoru omogućila da se objekat koji je predmet projekta koristi u svrhe za koje nije predviđen, čime je na osnovu komercijalne upotrebe objekta oštetila opštinu Surdulica za 17.693 evra.
Osumnjičenima je određeno zadržavanje do 48 časova i one će, uz krivičnu prijavu, biti privedene nadležnom tužilaštvu.

Zaustavljen zbog vožnje 132,6 km na čas na auto-putu Beograd-Niš
Policija je zaustavila vozača koji je vozio brzinom 132,6 kilometara na čas na auto-putu Beograd-Niš na Voždovcu, a prilikom kontrole je ustanovljeno da vozač nema ni vozačku dozvolu, saopštilo je danas Ministarstvo unutrašnjih poslova. Kako je saopšteno, policija je podnela prekršajnu prijavu zbog prekoračenja brzine protiv 24-godišnjeg vozača automobila na auto-putu gde je brzina kretanja ograničena na 80 kilometara na čas.
Vozač je automobilom upravljao pod dejstvom alkohola, navedeno je. U saopštenju se dodaje da su protiv njega podnete prekršajne prijave, prenosi Beta.

Rasvetljena fejsbuk prevara žene iz Valjeva
Požarevačka policija podnela je krivičnu prijavu protiv 42-godišnje žene iz Valjeva, zbog sumnje da je prošlog leta prevarom oštetila jednog 60- godišnjeg muškarca iz Petrovca na Mlavi za 24.000 dinara.
Sumnja se da je ona u toku avgusta prošle godine, na društvenoj mreži Fejsbuk kreirala lažnu stranicu jedne banke i objavila oglas o davanju novčanih sredstava na ime zajma.
Tako je stupila u kontakt sa pomenutim muškarcem iz Petrovca na Mlavi, od koga je zahtevala da na njen tekući račun uplati novčani iznos na ime naknade za dobijanje zajma, što je on i učinio, prenosi Tanjug.
Osumnjičena se tereti za krivično delo prevara, a pošto se sumnja da je na ovaj način prevarila više građana, policija je pozvala oštećene da se jave Policijskoj upravi u Požarevcu na broj telefona: 012/222-199.

U Sloveniji sve više đaka uči srpski jezik
U nepredvidivim okolnostima koje diktira pandemija uspeh merljiv neupitnim vrednostima, ravan obrazovnom podvigu, postigla je jedna dopunska škola, najmlađa – srpska. Od ove školske godine ona postoji i radi širom Slovenije. Njeni su đaci osnovci slovenačkih osmoletki. I njih je iz klasičnih u virtuelne učionice izmestila pretnja virusa korona javnom zdravlju, ispostavilo se – nemoćna pred željom učenika da uz redovne školske obaveze i srpski jezik kao maternji bude deo njihovog obrazovanja. Interesovanje je ogromno. Osam nastavnika, koliko ih je iz Srbije otputovalo u Sloveniju da obistini dogovor resornih ministarstava dve države da srpski jezik i kultura i zvanično budu deo školskog sistema zemlje domaćina, ni uz rad preko norme nije bilo dovoljno da se od početka nastava omogući za svih 1.500 zainteresovanih školaraca.
U prvom polugodištu uspeli su da oforme 63 grupe s ukupno 896 učenika iz 75 osmoletki u Kopru, Kranju, Ljubljani, Novoj Gorici, Postojni, Mariboru, Kamniku... Porodice čija su deca na „listi čekanja” na mesto u srpskoj dopunskoj školi obradovaće vest da je ovdašnje ministarstvo nedavno donelo odluku o angažovanju još šest honorarnih saradnika, nastavnika koji ispunjavaju kriterijume za rad pod kapom ove kuće znanja, a već žive u Sloveniji. Da to znači da će nastava na srpskom do kraja janura početi i u Novom Mestu, Celju, Velenju, Koruški, otkriva za naš list Blaženka Trivunčić, koordinator Srpske dopunske škole za Francusku, Italiju i Sloveniju. I potvrđuje da u slovenačkom ogranku ima više učenika nego u francuskom i italijanskom zajedno.
Obrazovno-vaspitni rad na srpskom jeziku za osnovce u inostranstvu ostvaruje se po posebnom programu našeg Ministarstva prosvete, nauke i tehnološkog razvoja u Švajcarskoj, Nemačkoj, Francuskoj, Sloveniji, Italiji, Velikoj Britaniji, Grčkoj, Norveškoj, Belgiji, Danskoj i Južnoafričkoj Republici. Nastava se realizuje iz tri predmeta: srpski jezik, moja otadžbina i osnovi kulture srpskog naroda. Ovi su časovi za učenike i nastavnike ušće entuzijazma, znatiželje i iskrene namere da se osvoje nova i nadgrade stečena znanja. Na njima se utvrđuju nejaki bedemi poslednje odbrane života srpskog kao maternjeg jezika, razvijanja svesti o nacionalnom i kulturnom identitetu i održavanja trajnih veza s otadžbinom, koji su neretko nepoznanica već za treću generaciju iseljenika iz domovine Srbije.
– Najvažniji zadatak dopunske nastave na srpskom jeziku jeste jačanje svesti srpskih porodica u dijaspori o značaju pohađanja časova maternjeg jezika, istorije i kulture. Školovanje je za decu besplatno. Za odabir nastavnika kriterijumi su zahtevni. Nije dovoljno da budu izuzetni stručnjaci sa iskustvom u obrazovanju. Entuzijazam, kreativnost, posvećenost i timski, saradnički rad u kome se nesebično razmenjuju nastavni materijali, podrška i ideje su ključni. Rezultati se postižu udruženim delovanjem, u saradnji s porodicama i institucijama, izgradnjom i učvršćivanjem veza s maticom – ukazuje Trivunčićeva.
Težnja je da se poveća obuhvat učenika. A za ovu kuću znanja nema bolje promocije od bogatstva programa koje realizuje i dečjeg rada, uspeha i zadovoljstva.
– Uz učenje slova, čitanje i pisanje, bavimo se istorijom, tradicijom i umetnošću. Pravimo kvizove, kreiramo odeću, pišemo pesme, recitujemo, sviramo i pevamo skupa. S uspehom učestvujemo na takmičenjima iz istorije, u muzičkim projektima, likovnim i literarnim konkursima i smotrama. Gradimo nacionalni ponos, podižemo ugled svoje zajednice, dokazujemo se kvalitetom. Zato nas je sve više. Javljaju nam se novi učenici, koji su se ranije premišljali, a sad su sigurni da hoće da uče srpski jezik jer vide kako njihovi drugari već postižu zapažene rezultate i lepo govore o nastavi – dočarava za naš list Danilo Spasojević, predsednik aktiva nastavnika srpskog jezika u Sloveniji, predavač u školama u Ljubljani i Kamniku.
Odluka da se posle 12 godina priznanjima ovenčanog nastavničkog rada u Kraljevu otisne u inostranstvo za njega znači napredovanje i šansu da i van matice stvara inspirativne nastavne situacije.
– Svi su đaci za nešto talentovani. Nastavnik je tu da usmerava, organizuje i podstiče, učenici grabe napred. Tako sam radio u Srbiji, samo nastavljam u Sloveniji. Učenici su divni, komunikativni, kulturni, ambiciozni. Korelativno-integrativni pristup nastavi omogućava da jednoj temi priđemo sa stanovišta lingvistike, geografije, istorije i umetnosti. Ako ste dobro planirali i realizovali aktivnosti, različiti pristupi na kraju časa će se spojiti u funkcionalnu celinu i desiće se učenje, i onda ste uspeli kao nastavnik. Kada dobijete osmeh učenika, kao potvrdu zadovoljstva nakon rešenog zadatka, širite pozitivnu energiju na celu grupu, motivišete i druge da budu uspešni – zvuči lako kad Spasojević objašnjava.

Da li će izbor vakcine uticati na putovanja
Koliko će vakcinacija uticati na to da li ćemo moći da putujemo na određene destinacije jedna je od najvećih nedoumica građana jer neke zemlje uveliko najavljuju da će upravo sertifikat o imunizaciji ili korona pasoš biti nešto bez čega neće moći da se prođu granični prelazi.
Lideri Evropske unije na video sastanku 21. januara mogli bi da razmotre zahteve za uvođenje evropskog sertifikata o vakcinaciji, jer je Evropska komisija dobila pismo premijera Grčke Kirijakosa Micotakisa, u kojem se između ostalog zahteva taj papir kako bi se olakšala putovanja unutar EU.
U pismu upućenom Ursuli fon der Lajen, predsednici EK, Micotakis poziva na prioritetno obnavljanje slobode kretanja širom EU, ali i upozorava na značaj hitnog usaglašavanja stavova zemalja članica o sertifikatu vakcinacije, koji bi, prema njegovim rečima, pomogao obnovi putovanja i turizma, ali i pojačao interesovanje za vakcinaciju širom Evrope.
Ovo nije najveća nedoumica o kojoj razmišljaju naši građani jer mnogi postaju svesni da će bez vakcinacije uskoro teško moći da izađu iz zemlje. Stanovnike Srbije mnogo više muče pojedine najave da, možda, neće moći da putuju u SAD ili zemlje EU ukoliko prime rusku ili kinesku vakcinu, jer ta cepiva nisu registrovana u pomenutim državama.
Na te najave reagovao je predsednik Srbije Aleksandar Vučić koji je odbacio pojedine tvrdnje da Evropska unija neće dozvoliti ulazak građanima zemalja koje koriste rusku ili kinesku vakcinu. Vučić je upitao da li to znači da pola sveta neće moći nigde da putuje, zato što su uzeli rusku vakcinu.
Na pitanje da prokomentariše reakciju EU da Mađari neći moći da putuju u EU jer koriste rusku vakcinu, Vučić kaže da to nije čuo, već da je čuo da napadaju mađarskog premijera Viktora Orbana zato što koristi rusku vakcinu i ruši evropska pravila.
Vučić je istakao da to nije moguće izvesti upitavši se da li to znači da nijedan građanin i investitor iz Rusije, Kine, Pakistana, Emirata, Bahreina, Turske i ostalih zemalja neće moći da uđe u EU.
„Mislite da je to realno, takvu ludost još nisam čuo”, rekao je predsednik Srbije.
Sličan stav imaju i lekari. Epidemiolog profesor dr Radmilo Petrović kaže za „Politiku” da je veliki protivnik takve vrste diskriminacije i da do sada, kada smo uglavnom uzimali vakcine sa Zapada, niko nije pravio probleme odakle su.
– Tek ćemo za godinu dana znati koja je vakcina bila uspešnija, a koja ima manje efekta. A u ovom trenutku kada su životi ljudi u pitanju uslovljavati nekoga određenim vakcinama za putovanja je neviđena glupost – smatra dr Petrović.
Pojedinci iz EU, kaže profesor dr Tanja Jovanović, virusolog i član Kriznog štaba za suzbijanje kovida 19, izjašnjavaju se da će priznavati samo one vakcine koje su registrovane od strane evropskih agencija, ali da je to zasnovano samo na pojedinačnim izjavama.
– Nisam čula da se oglasio neko sa zvaničnim stavom i da je EU donela konačnu odluku o tome. U ovom trenutku niko ne može da odgovori na to pitanje. Sada je najvažnije da se imunizujemo bilo kojom dostupnom vakcinom i to treba da bude prioritet – kaže dr Jovanović.
Da je još rano govoriti o tome koja će vakcina biti uslov za putovanja smatra i profesor dr Radan Stojanović, klinički farmakolog sa Medicinskog fakulteta u Beogradu.
– Pretpostavljam da će svi vakcinisani ljudi biti neka grupa koja će biti prepoznata kao ona koja će moći da putuje bez problema. Ako se bude gledalo ko je koju vakcinu dobio to bi mnoge stvari iskomplikovalo – pojašnjava dr Stojanović.
Aleksandar Seničić, direktor Nacionalne asocijacije turističkih agencija Srbije (JUTA), napominje za naš list da je rusko i kinesko turističko tržište među najvažnijima na svetu, a samo Kinezi šalju godišnje više od 100.000 turista u Evropu.
– Mislim da neće doći do toga da se u svetu ne priznaju ruska i kineska vakcina. Verovatno se čeka da se te dve vakcine odobre u institucijama EU. Po nekim pričama, na to se čeka da bi se najpre završile porudžbine sa cepivima koja se proizvode u EU i SAD. Ukoliko se ove vakcine ne bi priznavale, to bi bio loš ekonomski potez, jer bi se mnogo više izgubilo novca nego što bi se nešto dobilo. Ruski turisti su glavni u Evropi i u zimskoj i u letnjoj sezoni. A beleži se i trend rasta kineskih turista u zemlje EU i SAD poslednjih godina za 15 do 20 odsto – navodi Seničić.
Naš sagovornik napominje da je izdavanje kovid pasoša krenulo od aviokompanija, a da se SZO odmah ogradila o te najave rekavši da to možda nije dobar model.
– Avio-kompanije su na dve linije napravile jednu aplikaciju koja je zapravo preteča kovid pasoša, testira se i videće se na koji način će to ubrzati protok ljudi. Očekuje se da će krajem februara ili početkom marta moći da se definiše kako bi trebalo da izgleda elektronska aplikacija kovid ili zdravstvenog pasoša. Učitavanjem aplikacije na granicama će moći da se vidi da osoba nije rizičan putnik, da nije zaražena i da nikoga neće zaraziti. Ali sve manje se pominje da će to biti jedini uslov. Postoji određeni broj ljudi koji ne mogu da prime vakcinu iz nekog razloga, neki i ne žele, pa se govori o alternativama poput PCR ili serološkog testa na koronu – dodaje Seničić.
Podsećamo da je državni sekretar Ministarstva zdravlja dr Mirsad Đerlek rekao za naš list da je u toku velika pomama i borba ko će da proda koliko vakcina, a da najviše polemike izaziva to što na primer vakcina „sputnjik” nije registrovana kod Svetske zdravstvene organizacije i da ako krene izdavanje takozvanih kovid pasoša osoba koja je primila to cepivo neće moći da ulazi u zemlje EU.
– U svetu se politizuje sve što može da se politizuje, pa tako i vakcina. Najvažnije je da građani što pre prime bilo koju vakcinu i da spasimo njihovo zdravlje i živote, a da li će moći da se putuje sa ovom ili onom vakcinom je u drugom planu. Ako ne budemo mogli da putujemo na Zapad, ima dosta lepih zemalja prema Istoku pa ćemo putovati tamo i živeti normalno kao pre pojave korone – zaključio je dr Đerlek.

Do 16 časova ukupno vakcinisano 18.136 građana
Premijerka Ana Brnabić izjavila je večeras će se od građana, koji su se za vakcinaciju prijavili preko Interneta, prvo pozivati stariji od 75 godina.
„Prvo ćemo sutra vakcinisati oko 1.000 ljudi iz Beograda, a onda ćemo ići na 75 plus godina širom zemlje”, rekla je Brnabić za RTS.
Brnabić, koja je danas primila drugu dozu vakcine protiv koronavirusa, rekla je da se oseća odlično i da joj je drago što je Srbija bila jedna od prvih zemalja u Evropi koja je krenula sa imunizacijom.
„Nisam imala nikakve neželjene reakcije i danas se osećam dobro. Samo je važno da smo krenuli da što više ljudi što pre vakcinišemo”, ističe premijerka.
Navodi da je do 16 časova 18.136 građana Srbije primilo vakcinu, a da je ovom trenutku to verovatno nešto više zbog toga što se u nekim ustanovama tek uveče unose podaci u sistem, prenosi Tanjug.
Što se tiče reda kojim će biti vakcinisani ljudi koji su prijavljeni preko Interneta, navodi da se prvo pozivaju ljudi iznad 75 godina.
Brnabić ukazuje da je formular izuzetno lak za popunjavanje.
„Vlada preko Kancelarije za elektronsku upravu kontaktira građane, nema potrebe da se oni javljaju nakon toga. Mi imamo sve njihove podatke, imejl i kontakt broj. Oni će dobiti na imejl ili na broj telefona poruku kada i gde da dođu u koliko časova da se vakcinišu”, objasnila je premijerka.
Ističe da se do 16 časova 197.000 ljudi prijavilo za vakcinaciju.
Navodi da su čak 67 odsto prijavljenih ljudi stariji od 50 godina.
„Između 50 i 75 godina imamo 54 odsto prijavljenih, iznad 75 godina 13 odsto prijavljenih. Tako da je to odlično, to su te neke prioritetne grupe”, kaže premijerka.
Zanimljivo je, kako dodaje, da jedna trećina prijavljenih želi bilo koju vakcinu, 38 odsto je zainteresovano za „Sputnjik”, a 31 procenat za „Fajzerovu”.
Istice da su kineske vakcine „Sinofarm”, koje će stići u Srbiju, izuzetno kvalitetne.
„Očekujem to u narednih nekoliko dana”, dodaje predsednica Vlade.
Objašnjava navode o efikasnosti kineske vakcine od nešto više od 50 odsto i kaže da je to neka druga vakcina, koja se zove „Sinovak”, a ne „Sinofarm” koju nabavlja Srbija.
Brnabićeva poručuje da će vakcina biti dovoljno za sve i da Srbija u ovom trenutku ima potpisane ugovore i predugovore za nekih osam miliona vakcina.
„Što znači da je dovoljno da vakcinišemo četiri miliona ljudi. Pored toga, mi i dalje razgovaramo o dodatnim vakcinama zato što želimo da budemo pripravni i za sledeću jesen i sledeću zimu”, rekla je Brnabić.
</div>
<div id="vreme">
Pred nama ledeni dani, bez snega od ponedeljka
Meteorolog Nedeljko Todorović najavio je večeras da su pred Srbijom ledeni dani koje će doneti prodor hladnog vazduha iz Skandinavije.
On je objasnio da je „ledeni dan” klimatološki termin, koji podrazumeva da temperatura ne prelazi nula stepeni, odnosno nije iznad nule.
Todorović je za RTS dodao da se u narednim danima očekuje slab sneg, a da bi u nedelju mogao da se za četiri centimetra poveća snežni pokrivač koji je danas u centru Beograda iznosio sedam centimetara.
Todorović je dodao da se „snežna epizoda” završava u ponedelak.
Istakao je da će se do kraja januara temperatura kretati i do osam stepeni i da se mogu očekivati naoblačenja sa kišom i snegom, dok se ozbiljnija zahlađenja i dalje ne naziru.
On je rekao da oluja „Filomena” koja je Madridu donela najveće padavine u poslednjih 50 godina više ne postoji.
Precizirao je da je prema podacima koje je on proučio bila u Španiji samo 7, 8. i 9. januara i da nakon toga više nije postojala.
„Oblačni sistem iz Španije preko zapadnog Sredozemlja 9. i 10. januara i u ponedeljak ujutru, 11. januara, prošao je preko Balkanskog poluostrva, ali južnim delom, tako da smo u Srbiji u većem delu imali sneg”, naveo je Todorović.
Meteorolog je rekao da su 2012. i 2017. godine zabeležene hladne epizode i da građani pamte ekstremne događaje, ali da ove zime ne treba da očekujemo takve temperature.
„Daleko smo od toga. Prvo ne može da padne toliko snega. Palo je desetak, 15 centimetara. Tada je bilo 53 centimetra snega u Beogradu. S druge strane bilo je dvadesetak ledenih dana, a bilo je dana kada je maksimalna dnevna temperatura bila -10, -8. Kao posledica te hladnoće zaledili su se Sava i Dunav. Sada nemamo šanse da se to desi”, rekao je Todorović.
</div>
<div id="vesti">
Svi građani imaće jedinstveni elektronski zdravstveni karton
Svi građani Srbije posedovaće jedinstveni elektronski zdravstveni karton u kojem će se nalaziti podaci iz svih zdravstvenih ustanova, dostupni građanima i njihovim lekarima u svakom trenutku.
Na taj način povezani zdravstveni sistem biće transparentniji, efikasniji i kvalitetniji, a uštede u budžetu koje se na ovaj način ostvare, biće upotrebljene za zdravstvenu infrastrukturu i plate zaposlenih, a sve to biće omogućeno nakon što je danas Vlada Srbije odlučila da formira Koordinaciono telo za digitalizaciju u zdravstvenom sistemu, preneo je Tanjug.
Digitalizacija zdravstva, naime, omogućiće da sve zdravstvene ustanove imaju moderne informacione sisteme povezane u jedinstveni sistem, koji će obezbediti razmenu svih relevantnih podataka.
Vlada je danas usvojila i Uredbu o utvrđivanju Programa podrške poslovne infrastrukture za 2021. godinu, za čiju namenu su obezbeđena sredstva u iznosu od 1.007.940.000 dinara.
Cilj programa je unapređenje razvojnog potencijala jedinica lokalne samouprave kroz stvaranje povoljnih uslova za privlačenje investicija, unapređenje privrednog ambijenta i otvaranje novih radnih mesta.
Program se odnosi na oblasti saobraćajne, komunalne, elektroenergetske i druge infrastrukture, uređenje površina javnih namena, kao i na ostale projekte koji su u funkciji razvoja turizma i drugih privrednih delatnosti.
Usvojena je danas i Uredba o podsticajima investitoru da u Srbiji proizvodi audiovizuelno delo, kako bi se ublažile ekonomske posledice po audiovizuelnu proizvodnju usled epidemiološke situacije u Srbiji.
Vlada je danas usvojila i Predlog zakona o potvrđivanju Sporazuma između Vlade Srbije i Vlade Severne Makedonije o saradnji u oblasti borbe protiv krijumčarenja migranata.
Usvojen je i Predlog zakona o potvrđivanju Sporazuma između Vlade Republike Srbije i Kraljevine Lesoto o saradnji u oblasti odbrane, kojim se uspostavlja pravni okvir u oblasti odbrambene i bezbednosne politike, vojnoekonomske i naučnotehničke saradnje, vojnog obrazovanja i obuke, vojne medicine i veterine.

Preminule 23 osobe, još 1.881 slučaj koronavirusa
U poslednja 24 sata u Srbiji su umrle 23 osobe od posledica zaraze koronavirusom, pa je ukupan broj umrlih tokom epidemije povećan na 3.687, objavljeno je danas na sajtu kovid19.rs. Od srede do danas registrovan je 1.881 slučaj infekcije, dok je testirano 11.725 osoba, javlja Beta.
Na respiratorima je 195 pacijenata, a hospitalizovana su 5.462.
Procenat smrtnosti je 1.00 odsto.
Najviše novih slučajeva u Beogradu – 515
U Srbiji je u poslednja 24 časa koronavirus potvrđen kod 1.881 osobe, od čega je daleko najviše u Beogradu – 515.
Slede Novi Sad sa 94 nova slučaja kovida-19, Niš sa 74, Kragujevac sa 54.
Manje od 50 novozaraženih imaju Šabac – 46, Kruševac 45, Kraljevo 40, Vranje 36, Užice 33, Loznica 29, Pančevo 27, Valjevo 25 i Subotica 21, javlja Tanjug.
Prijepolje i Čačak imaju po 20 novih slučajeva kovida-19, a ostala mesta u Srbiji imaju manje od 20 novoobolelih u poslednja 24 časa.

Matematička gimnazija osvojila sedam medalja na Žautikovskoj olimpijadi
Na 17. Međunarodnoj Žautikovskoj olimpijadi iz matematike, fizike i informatike, koja je ove godine održana na daljinu od 7. do 14. januara, učenici Matematičke gimnazije osvojili su sedam medalja.
Đaci te gimnazije okitili su se sa pet zlatnih, jednom srebrnom i jednom bronzanom medaljom. Na tom takmičenju učestvovalo je 1.006 učesnika odnosno 146 ekipa iz 20 zemalja.
Iz Matematike su zlatne medalje osvojili Milićev Miloš, Colović Uroš, Engi Igor, Beguš Dušan, Vukelić Mateja.
Srebrnu medalju osvojio je Bengin Jovan, dok je bronzana medalja pripala Samardžić Petru, javlja Tanjug.
Ekipu su vodili profesori Matematičke gimnazije Boban Marinković i Ivan Stanić.
Matematička gimnazija zahvalila se Telekomu Srbije koji je, tradicionalno, finansijski pomogao MG da učestvuje na ovom značajnom međunarodnom takmičenju.

U Beloj Palanci nema pijaće vode, evakuisani još uvek van domova
BELA PALANKA – U Beloj Palanci, u kojoj je zbog poplava na snazi vanredna situacija, nema pijaće vode, a oko 50 meštana iz romskog naselja Murica još uvek je u Prihvatnom centru za migrante u Divljani.
Predsednik opštine Bela Palanka Goran Miljković rekao je za Tanjug da bi voda trebalo da dođe do utorka i ukazao da je veliko zamućenje izvorišta Vrelo koje snabdeva Grad vodom.
Snabdevanje vodom vrši se uz pomoć Vojske Srbije, kaže Miljković.
Navodi da su tri komisije na terenima, dve u gradskom području, a jedna u naseljima Crvena reka i Dolac.
„Saniraju se posledice, komisije su na terenu... Za vikend bi trebalo da se krene sa dezinfekcijom objekata i nadamo se da će se evakuisani za otprilike 10 dana vratiti u domove”, rekao je Miljković, javlja Tanjug.
On je rekao i da uredno snabdevanje električnom energijom, da se kontrolišu bujični potoci, odnosno vodotoci drugog reda i naveo da će u petak, nakon sastanka Štaba za vanredne situacije, Vladi Srbije uputiti zahtev za pomoć u otklanjaju šteta od poplava.

Počeo sa radom kol centar za prijavljivanje za vakcinaciju
Jutros u osam sati počeo je sa radom kol centar gde se građani pozivom na broj telefona 0800222334 mogu prijaviti za vakcinaciju protiv virusa korona.
Od ponedeljka traje prijavljivanje građana koji žele da se vakcinišu preko portala eUuprava, a do jutros u osam sati elektronskim putem se prijavilo 175.000 ljudi, rečeno je Tanjugu u Kancelariji za IT i eUpravu.
</div>
<div id="vreme">
Danas oblačno, do 4 stepena, za vikend ledeni dani
U Srbiji će danas biti pretežno oblačno, mestimično sa slabim snegom i to uglavnom na jugozapadu i jugu, saopštio je RHMZ.
U Vojvodini od sredine dana očekuje se prestanak padavina i delimično razvedravanje. Vetar slab i umeren, na istoku posle podne povremeno i jak, severozapadni.
Najniža temperatura od -6 do 0, najviša od 0 do 4 stepena.
U Beogradu će biti pretežno oblačno, povremeno sa slabim snegom. Najniža temperatura biće od -4 do -1 stepen, najviša oko 2 stepna, prenosi Tanjug.
Prema izgledima vremena za narednih sedam dana, do 21. januara, biće umereno i potpuno oblačno, mestimično sa slabim snegom.
Za vikend i početkom sledeće sedmice ledeni dani, ujutru uz umeren i jak mraz i dnevnu temperaturu ispod 0 stepeni, ledeni dani. Krajem perioda temperatura u porastu.
</div>
<div id="vesti">
Otpad s Potpećkog jezera recikliraju u deponiji „Duboko”
Užice. – Velike količine nagomilanog otpada na Potpećkom jezeru kod Priboja, nanetog rekom Lim iz gornjeg toka, već se čiste i uklanjaju aktivnostima JVP „Srbijavode”, uz logističku podršku EPS-a. Plan je, rečeno je na početku ove višednevne akcije, da se sav taj otpad (koga ima oko 7,5 hiljada kubika) prebaci na regionalnu deponiju „Duboko” kod Užica. Upravo se ova sanitarna deponija, nedavnim ulaganjima Ministarstva za zaštitu životne sredine u nju, u vrednosti od 96 miliona dinara, proširuje i priprema da prihvati i uskladišti veće količine otpada iz opština Zlatiborskog i Moravičkog okruga.
Pomenutih 96 miliona, kako je na Potpećkom jezeru izjavio državni sekretar u tom ministarstvu Aleksandar Dujanović, dato je za povećanje tela i sanaciju klizišta regionalne deponije „Duboko”. Dujanović je, uz to, istakao da je ponuđen plan međudržavnog sporazuma sa BiH i Crnom Gorom za dugoročnije rešavanje problema plivajućeg otpada u Limu i Drini, te pomenuo aktivnosti oko uređenijeg odlaganja komunalnog otpada u ovom delu Srbije (nedavno zatvaranje nesanitarne prijepoljske deponije, mapiranje divljih deponija duž vodotokova, predstojeći početak izgradnje transfer stanice u Novoj Varoši).
Zatim je juče, povodom prihvatanja otpada iz Lima i ulaganja države u proširenje užičke regionalne deponije, u JKP „Duboko” u Užicu održana konferencija za novinare. Direktor tog preduzeća Momir Milovanović i zamenik gradonačelnika Užica Dragoljub Stojadinović govorili su o pripremama za predstojeće poslove na proširenju tela deponije, kao i o evropskoj pomoći prekograničnom projektu koji, uz ostalo, pomaže da se ovde lakše prihvati otpad sa Potpećkog jezera.
Reč je, istakao je Stojadinović, o ugovoru u okviru prekogranične saradnje Srbija-BiH, vrednom 576 hiljada evra za upravljanje kabastim otpadom. Njime gradovi Užice i Tuzla dobijaju dve specijalne mašine „šreder” za mlevenje kabastog otpada, kao i 40 novih kontejnera.
– Uz tu mašinu uspešno ćemo moći da odgovorimo zahtevu Ministarstva za zaštitu životne sredine da primimo otpad sa jezera Potpeć. Već su ovde počele da stižu prve te količine, a značajno je da ovaj otpad neće morati da ide na telo deponije, nego će ga „šreder” samleti. Podsećam da je u decembru prošle godine ministarstvo izdvojilo 96 miliona za proširenje i sanaciju tela deponije, pa kada vremenske prilike dozvole, počeće ti radovi – kazao je zamenik gradonačelnika Užica.
Prema rečima Momira Milovanovića, kroz pomenuti prekogranični projekat biće rešen sav kabasti otpad na području devet lokalnih samouprava koje ovu deponiju koriste. Ovde među prvima u Srbiji dobijaju „šreder” mašinu. – Prihvatamo plutajući otpad s Potpećkog jezera, a ništa se od njega ne zatrpava u zemlju, ima neku vrednost. U njemu je najviše PET ambalaže, što nama odgovara. Izdvajamo je, baliramo i prodajemo, pa ćemo sa te strane imati finansijsku dobit. Ova akcija je i primer dobre saradnje JKP „Duboko” sa državom, „Srbijavodama” i drugim javnim preduzećima. Kad je reč o sredstvima dobijenim od ministarstva za telo deponije, papirologija je u završnoj fazi i nadamo se da ćemo do kraja marta početi radove na proširenju i stabilizaciji tela, što podrazumeva zacevljenje Turskog potoka, kao i formiranje nove ćelije koja će moći da primi 140.000 kubnih metara otpada. Na nju ćemo do kraja leta moći da deponujemo otpad – najavio je direktor JKP „Duboko”.

Novi tender za javni prevoz, stara pravila
Požarevac-  Nakon što je u oktobru, zbog niza nepravilnosti u potpunosti poništen tender za gradski i prigradski prevoz u Požarevcu, po modelu javno-privatnog partnerstva na 15 godina, grad je raspisao novi. Rok za podnošenje ponuda je 5. mart, a procenjena vrednost nabavke je oko 2,8 milijardi dinara bez poreza. Podsetimo da je tokom prošle godine Požarevac   sproveo javnu nabavku i ugovor dodelio firmama„Duga” iz Petlovače kod Šapca i   „Kontinental turs” iz Kule kod Malog Crnića. Nakon žalbe „Arive Litas”, Republička komisija za zaštitu prava ponuđača u postupcima javnih nabavki poništila je ceo proces, utvrdivši između ostalog da je javna nabavka pokrenuta iako nije bila predviđena u godišnjem planu, što inače predviđa Zakon o javnim nabavkama. Utvrđeno je i da je naručilac propustio da imenuje građanskog nadzornika, jer je reč o nabavci većoj od milijardu dinara, te da je odluka o pokretanju tendera dva puta doneta sa različitim procenjenim vrednostima, a pod istim datumom i zavodnim brojem.
Grad Požarevac je u međuvremenu javnu nabavku uvrstio u ovogodišnji plan i u budžetu planirao oko 102 miliona dinara za tu namenu, što prethodno nije bio slučaj, a građanskog nadzornika nije ni imenovao jer je došlo do izmena Zakona o javnim nabavkama, pa ta obaveza više ne postoji. Međutim, uslovi u konkursnoj dokumentaciji gotovo da nisu izmenjeni i oslanjaju se na prethodnu Studiju javno-gradskog i prigradskog prevoza putnika na teritoriji grada i projekat javno-privatnog partnerstva, koje je usvojila Skupština grada Požarevca, a saglasnost dala Vlada Srbije. I dalje se od ponuđača traže 25 autobusa na komprimovani prirodni gas (EEV kategorije), koje kako je ranije tvrdila „Ariva”, u Srbiji poseduje samo „Duga” iz Petlovače. Obaveza budućeg partnera je kapitalno investiranje u procenjenoj vrednosti od 690 miliona dinara, i to polovinu iznosa u prvoj godini za nabavku 25 vozila na KPG pogon, dok je preostalih 345 miliona dinara za opremanje i zanavljanje voznog parka, najkasnije u osmoj godini.
U prvoj fazi predviđen je period pripreme koji traje najduže šest meseci od dana zaključenja ugovora. Privatni partner je u obavezi da najpre osnuje društvo posebne namene i pribavi licencu za vršenje prevoza putnika u drumskom saobraćaju. Istovremeno će preuzeti trenutne linije, uvesti elektronsku naplatu karata u svim vozilima, a u periodu pripreme putnike prevozi bez zastoja. Nakon isteka tog perioda počinje druga faza kada će društvo posebne namene početi sa pružanjem ugovorene usluge sa 25 autobusa na komprimovani prirodni gas EEV kategorije uz obnovu voznog parka najkasnije u osmoj godini od dana zaključenja ugovora, tako da u tom momentu sva vozila budu starosti najviše devet godina. Najmanje jednom godišnje privatni partner je obavezan da izvrši analizu trenutnih linija i da predloži eventualne izmene .
Kako „Politika” nezvanično saznaje, „Ariva Litas” će učestvovati i na ovom tenderu, ali nije poznato sa kakvom ponudom, s obzirom na činjenicu da trenutno ne poseduje, niti zakupljuje tražene autobuse.
Inače, u Požarevcu od početka septembra, bez obzira na ishod tendera, javni prevoze vrše firme iz Petlovače i Kule, bez ugovora i osnova za naplatu usluga. Iz Gradske uprave tvrde da im oni ne plaćaju usluge. Grad je u međuvremenu „Arivi” morao da refundira troškove od oko tri miliona dinara nakon poništenja javne nabavke.
Ko će prevoziti đake do okončanja tendera?
Iako se đaci u školske klupe vraćaju 18. januara, u Požarevcu je tek pre nekoliko dana raspisana javna nabavaka za prevoz osnovaca i srednjoškolaca, a rok za podnošenje ponuda ističe 27. januara. Pretpostavlja se da grad u međuperiodu računa na firme iz Kule i Petlovače koje su i do odlaska na rasupust prevozile požarevačke đake, bez ikakvog ugovora. Javna nabvaka previđa prevoz učenika u periodu od šest meseci, dok se ne okonča postupak javno-privatnog partnerstva za prevoz.
 Krivične prijave zbog tendera
Tender za gradski i prigradski prevoz u Požarevcu stigao je i do tužilaštva. Požarevački pokret „Jasno i glasno” podneo je krajem prošle godine krivične prijave protiv načelnika Gradske uprave Požarevca i predsednika komisije u spornom tenderu, „zbog diskriminatornih i priviligovanih uslova koji odgovaraju jednom, unapred poznatom ponuđaču”, kao i protiv vlasnika firmi kojima je prvobitno dodeljen posao, i njihovog konsultanta, zbog, kako navode, „podnošenja ponude zasnovane na lažnim podacima i protivpravnih radnji u nameri da utiču na donošenje odluka naručioca”. Za sada nije poznat ishod.
</div>
<div id="politika">
Patriotizam je široka kategorija
Korona me je zadesila kad su na dnevnom redu bile najvažnije teme – budžet i kodeks – mesec dana je trajalo, to je razlog što nisam učestvovao u raspravi, kaže Vladan Glišić, samostalni poslanik u Narodnoj skupštini. Ističe da se ozbiljno priprema za nastavak rada „mada je prostor za delovanje prilično skučen, ali uprkos tome i čudnoj situaciji u parlamentu, trudiću se da iznesem probleme s kojima se suočavaju, pre svega, građani u unutrašnjosti”.
Čudna situacija u parlamentu, kako?
Pa, sem par poslanika, od kojih sam ja jedini opozicioni predstavnik srpskog naroda, nema opozicije. Tu devijaciju je i vladajuća stranka uočila, zato je i oročila trajanje ovog saziva. Da sam na čelu SNS-a, predložio bih svojim poslanicima da to prevaziđu iznošenjem problema svojih lokalnih zajednica, tako bi se predstavili kao glas naroda. Umesto toga čitaju literalne sastave o predsedniku stranke i dodatno devalviraju parlament...
Ima par takvih...
Ima, par, ali većina, posebno mlađi, samo hvale lidera, to nije prijatan utisak. Problem je i nedemokratski poslovnik, on jeste tekovina Demokratske stranke, ali ga SNS obilato koristi...
Poslovnik jeste katastrofalan, ali možete preko amandmana da dođete do reči...
Korona me je izbacila iz stroja, a i tek sam oko Nove godine dobio kancelariju, sad radim na formiranju ekipe ljudi koji će mi pomoći u raznim oblastima, da mogu da reagujem amandmanima i u narednom periodu ću koristiti to, koliko mogu.
Oštro ste polemisali s ministarkom Majom Gojković, a drugačiji pristup imali ste prema ministru Nikoli Selakoviću...
Pokušavam sa svima da komuniciram normalno, iz poštovanja prema ljudima koji su glasali za SNS, jer ako imate 60 odsto podrške, mora da radite i nešto dobro. Ne može se, kao što je opozicija do sada radila, ići đonom na sve, tako se prekida komunikacija s biračima SNS-a. Oni bi, jednoga dana, trebalo da budu naši birači. Nemam mnogo konfliktnih situacija, iznenadilo me je ponašanje Maje Gojković, nisam je pomenuo, a ona je ušla u polemiku na ličnoj osnovi, ne odgovorivši mi na ozbiljno pitanje – gde smo izgubili lokalne i regionalne medijske javne servise zbog čega je većina Srbije, pa i moja Šumadija, u medijskom mraku, jer privatni mediji gledaju samo svoje interese. Bilo je normalno da ona o tome priča, međutim, prešla je na napad ad hominem. Pripisao sam to želji da ponovo uđe u skupštinsku polemiku jer ona voli skupštinu i tu vrstu ringa...
Ne mislite li da su priče o medijskom mraku preterane – imamo medije koji zdušno podržavaju vlast i one koji tako podržavaju opoziciju?
Tako je, oni koji govore o medijskom mraku pod tim podrazumevaju nepojavljivanje lidera antivučićevskih stranaka u provučićevim medijima, to je njihovo lično sukobljavanje. Za Medijsku strategiju su glasali i SNS i DS, a u zavisnosti od toga da li su vlast ili opozicija, pričaju o medijskom mraku. Ja govorim o medijskom mraku u lokalnim sredinama, gde su lokalni javni servisi pogašeni, gde većina naroda nije zainteresovana za borbu oko vlasti, već za svoje probleme, kojih je mnogo, a niko se time ne bavi. Ovi koji se sukobljavaju imaju istu viziju, kandiduju se kod istog gazde da rade isti posao, zato im je potrebno da dižu tenziju u medijima, sve je to posledica ovakve Medijske strategije. Ko ima drugačiju viziju od njihove ne mora da diže tenziju, može pristojno da je iznese. Inače, kad kažu diktatura, tiranin, ja kažem – nemojte ljudi, najviše što možemo da kažemo za Vučićevu vlast jeste da je to lični režim, zato što on personifikuje sve.
Svi se spremaju za izbore, razmišljate li vi s kim ćete?
Razmišljam, međutim, kad sam razgovarao s ljudima iz bliskih političkih opcija, Zavetnici, POKS, „Oslobođenje” Mlađe Đorđevića, pričali smo da se stvari toliko brzo menjaju u svetu i kod nas, da o koalicijama praktično ne možemo govoriti do pred same izbore. Videćemo šta će se dešavati u Americi, u Briselu, na drugim prostorima i kako će naša vlast reagovati. Ako Brisel i Vašington brutalno pritisnu oko KiM, a sadašnja vlast se opredeli da stane u odbranu KiM, koliko god sam protiv Vučićevog ličnog režima, ne mogu da ga napadam, a ne znam kako će drugi iz pomenutih organizacija da reaguju. Mora se sačekati s koalicijama.



Očekujem Dačićev poziv za učešće u dijalogu

Sledi nastavak međustranačkog dijaloga, šta očekujete?Dosta je neprijatno što taj dijalog mora da se odvija pod diktatom EP, što ga nismo sami organizovali, ali potreban je, daje mogućnost da se o nečemu dogovorimo, ako možemo da se dogovorimo. Očekujem od Ivice Dačića da će imati toliko širine da i meni omogući učešće.

Mislite da je ispravna politika – protiv svega što radi Vučić i tužakanje sopstvene države stranoj, kao što radi Đorđević?
Prozivao sam Ivicu Dačića da je izdao Kosovo kad je potpisao Briselski sporazum, a doživeo sam da je on najzaslužniji za 19 otpriznavanja. Sada se u ocenjivanju izdajništva i sličnim stvarima uzdržavam. Patriotizam je dosta široka kategorija. Đorđevića znam kada je bio savetnik bivšeg predsednika Borisa Tadića, znam da je bio jedan od retkih koji je pomagao Srbe u Republici Srpskoj, Crnoj Gori i kada je u DS uveo neke nacionalne stvari, zato mu ne osporavam patriotizam, ali obojica, u našim razgovorima, znamo da ja teško mogu da budem saveznik u ovoj fazi njegove političke borbe baš zbog insistiranja na Rusiji, na prozivanju Vučića za izdaju, a spoljna politika ove vlasti je jedina realna, sve drugo je demagogija...
Zato ste s ministrom Selakovićem komunicirali s dosta razumevanja?
U ovakvom okruženju niko ne bi mogao drugačije da vodi spoljnu politiku, to sam rekao u skupštinskoj raspravi. Okruženi smo EU, NATO-om, većina ekonomskog života nam je vezana za EU, morate kao po jajima da pregovarate i da probate da izbegnete pritiske oko KiM... Činjeni su i neprihvatljivi ustupci, ali s obzirom na okolnosti u kojima se našla naša država, niko ne može da zameri za urađeno, jer bismo dobili neku vrstu ekonomskih sankcija, koje bi rasturile ostatak države. Ima greška u spoljnoj politici, ali osnovni pravac – vojna neutralnost, saradnja s Kinom i Rusijom, podrška Srbima u regionu, to svaki normalan patriota mora da podrži. Mlađi Đorđeviću zameram što kritikuje sve, ponaša se malo kao da nikada nije bio na vlasti, pa ne zna za sve uslovljenosti onih na vlasti. Nije meni problem Mlađa Đorđević kao čovek, imam poverenja, znam šta je dobro radio, ali sam spreman da mu kažem – ne slažem se s tobom po pitanju izrazito antivučićevske kampanje, ni vezivanju za Rusiju, zato i nisam deo njegove priče, ali ostavljam mogućnost za razgovor.

Penzionisani dekan Pravnog fakulteta novi ambasador u Vatikanu
Ukazom predsednika Srbije Aleksandra Vučića na mesto ambasadora u Vatikanu postavljen je profesor u penziji Sima Avramović.
Avramović, nekadašnji dekan Pravnog fakulteta Univerziteta u Beogradu, postavljen je na to mesto ukazom od 5. januara, objavljeno je u novom broju Službenog glasnika.
Dužnost šefa Stalne misije Srbije pri Organizaciji ujedinjenih nacija u Njujorku obavljaće Nemanja Stevanović, a ukaz o njegovom postavljenju predsednik Srbije potpisao je 11. januara, javlja Tanjug.
Takođe, na mesto ambasadora Srbije u Panami, na nerezidencijalnoj osnovi, sa sedištem u Sijudad Meksiku, ukazom je postavljena Tatjana Conić, umesto dosadašnjeg ambasadora Gorana Mešića, koji je opozvan sa te dužnosti.

Vučić: Podržavam važne projekte bez obzira na politiku
ZLATIBOR – Predsednik Srbije Aleksandar Vučić rekao je da na Zlatibor, gde je danas svečano puštena u rad panoramska gondola, nije došao zbog razgovora političkih partija, za koji je, kako kaže, uvek bio i biće spreman, već da podrži važan projekat.
On se na taj način obratio okupljenim građanima nakon govora predsednika opštine Čajetina Milana Stamatovića koji je i predsednik opozicione stranke Zdrava Srbija, a koji je rekao da dolazak predsednika Vučića treba da se shvati kao početak dijaloga vlasti i opozicije.
Vučić je naveo da se kao predsednik države raduje svakom uspehu i svemu što donosi dobro našim građanima i našoj zemlji.
„Od mene nećete čuti da je gondola loša, zato što je inicirao i gradio neko drugi. Bilo bi sramota da to govorim. Ponosan sam na gondolu i pomoći ćemo koliko god budemo mogli i oko početne stanice i drugih stvari”, naveo je predsednik, javlja Tanjug.
On je rekao da ga ne zanima ko je na vlasti i čija je ideja i ko je na tome radio. Dodaje da je došao da čestita svima koji su radili na tako velikom projektu ne samo za Zlatibor već za celu Srbiju i poručio da tako treba i dalje da se radi.
Predsednik je najavio da će put do Požege biti završen do kraja godine, do Svetog Nikole, jer to mnogo znači za Zlatibor.
„Izgradićemo obilaznicu oko Zlatibora, put za Ponikvama, brzu saobraćajnicu ka Užicu sa krakom prema Kotromanu i Višegradu kako bi Zlatibor približili Beogradu”, naveo je on.
Dodaje da je za Zlatibor važna i izgradnja sekundarnog gasovoda i da se sada vodi velika trka između dva turistička mesta Zlatibora i Vrnjačke banje.
Gondola veliki podstrek za razvoj Zlatiborskog okruga
ZLATIBOR – Panoramska gondola na Zlatiboru biće veliki podstrek za razvoj Zlatibora i celog Zlatiborskog okruga, izjavio je danas predsednik Srbije Aleksandar Vučić i najavio da će država još pomoći za dalji razvoj tog dela zemlje.
„Država će pomoći koliko može”, naglasio je Vučić u obraćanju novinarima posle otvaranja gondole na Zlatiboru.
Kazao je da će država pomoći da se izgadi obilaznica oko Zlatibora za koju treba izdvojiti oko dva miliona evra, kao i da će država pomoći oko izgradnje puta do Ponikvi u dužini od devet kilometara.
Vučić je naveo da će se graditi tu i najmoderniji kompleksi sportskih terena.
To će sve pomoći da se tu privuče još više turista, dodao je Vučić.
Čestitao je predsedniku opštine Čajetina Milanu Stamatoviću na tom projektu i svima koji su u njemu učestovali, prenosi Tanjug.
Stamatović je zahvalio Vučiću što je razumeo da taj projekat ima nacionalni značaj i izrazio nadu da će ta opština još bolje sarađivati sa državom u narednom periodu.
Izrazio je očekivanje da će država u narednom periodu pokazati više razumevanja za decentralizaciju i istakao da je važno da se uvedu platni razredi, kako bi se isto vrednovao rad i u malim opštinama kao u velikim gradovima.
Dodao je da je Čajetina jedna od retkih opština koja ima rast u broju novorođene dece na selu.
Nisam bio protiv gondole
ZLATIBOR – Predsednik Srbije Aleksandar Vučić izjavio je danas da nikada nije bio protiv projekta gondole na Zlatiboru, kao i da mu nije problem da bilo kome ko mu je, na nekom nivou politički protivnik, kaže da je nešto dobro uradio, ako je to važno za Srbiju.
Na pitanje otkud na Zlatiboru s obzirom na to da je, kada je bio premijer, ministarka Zorana Mihajlović imala oštar sukob sa predsednikom opštine Čajetina Milanom Stamatovićem oko građevinske dozvole za gondolu, Vučić je rekao da nikada nije bio protiv gondole, a da su možda, kaže, neki ljudi gledali druge stvari, te da mu je uvek žao što iz različitih uglova to posmatraju.
„Kratak razgovor nam je bio potreban, samo na teme normalnosti i razvoja naše Srbije. Srećan sam zbog svakog projekta. Došao sam, a normalni ljudi time pokazuju razliku. Za mene je gondola ovde super projekat”, rekao je Vučić, javlja Tanjug.
On je rekao da su se nadležni potrudili, koliko su mogli, da se otklone birokratske prepreke za igradnju gondole, te ponovio da će država pomoći opštini Čajetini.
„Pomoći ćemo, to je značajna suma za veličinu opštine Čajetina, kad budemo uložili više od 10-12, a možda i 14 miliona evra. Oni imaju odličan budžet, dobro rade, na to će dobiti veliku podršku Srbije, da bi radili još više i bolje”, rekao je Vučić.
On je istakao da mu nije problem da bilo kome, makar mu na nekom drugom nivou bio politički protivnik, kaže da je nešto dobro uradio, jer je to važno za Srbiju.
Porez mora da se plati
ZLATIBOR – Predsednik Srbije Aleksandar Vučić poručio je danas frilenserima da protesti nisu nikakvo rešenje i da oni jedino mogu sa državom da pregovaraju o tome od kada treba da se plati porez, a ne da li ga treba platiti.
Na pitanje novinara da li država ima plan kako da reši pitanje naplate poreza frilenserima koji su najavili radikalziaciju protesta, Vučić je odgovorio da je već rekao da postoji prostor da se pregovara.
„Protesti nisu rešenje za bilo šta, već sam rekao da ima prostora da se razgovara, ali ne da li će da plaćaju ili ne porez već o tome da se vidi od kada da se plaća porez. A, o tome, da li ćete da platite porez se ne pregovara i nikada se neće pregovarati”, poručio je Vučić, javlja Tanjug.
Po pitanju o radikalizaciji protesta, kaže da je to kao kada nekakvi levičarski fanatici iz Novog Sada najavljuju da će da ruše institucije i sajtove i sve drugo.
„Nema problema, zato sledi krivična odgovornosti i sve drugo, razgovor je mnogo pametniji i bolji izbor”, poručio je Vučić.
Dodaje da je apelovao na vladu da pokuša da razgovara sa frilenserima, ali da će svakako morati da plate poreze, kao i da je besmisleno da neko misli da će to da reši motkama i sličnim.
Očekujem da vakcinišemo 80 odsto nacije
ZLATIBOR – Predsednik Srbije Aleksandar Vučić izjavio je danas da je veliki odziv za dobrovoljno prijavljivanje za vakcinaciju, dodajući da očekuje da će Srbija biti u stanju da vakciniše 80 odsto nacije.
Predsednik je još jednom pozvao sve građane da se vakcinišu.
„Danas nam se za manje od dva sata telefonskog prijavljivanja za vakcinu javilo više od 17.000 ljudi. Moraćemo da otvorimo nove linije da bismo mogli da primimo sve koji žele da se prijave”, rekao je Vučić na Zlatiboru.
Dodao je da očekuje da će država biti u stanju da vakciniše 80 odsto nacije, a da će želju za vakcinacijom iskazati više od 90 odsto.
„Što govori da su oni sa besmislenim teorijama zavere u manjini, ali su glasni i ništa više od toga”, konstatovao je Vučić, javlja Tanjug.
Na pitanje kada će se on vakcinisati, i da li će sačekati kinesku vakcinu, s obzirom na informacije da je efikasnost kineske „Sinovak” vakcine, pokazalo da je njena efikasnost nešto veća od 50 odsto, Vučić je rekao da će svakako primiti vakcinu, svejedno koju, te da će Srbija dobiti drugu kinesku vakcinu, Sinofarm, koja je nešto drugačija.
„Pozivam sve da prime vakcinu. Ja nisam od onih koji su potrčali da prime vakcinu, želim da delim sudbinu svih ljudi. Svejedno mi je koju ću vakcinu primiti, kao i članovi moje porodice”, rekao je Vučić.
Ako se nešto menja u sporazumu mora se razgovarati sa Srbijom
ZLATIBOR – Predsednik Srbije Aleksandar Vučić poručio je danas da o delu Vašingtonskog sporazuma koji je Srbija potpisala, ako se želi nešto menjati, mora da se razgovara sa Srbijom.
Vučić je na Zlatiboru upitan za sastanak specijalnog predstavnik za dijalog Beograda i Prištine Miroslava Lajčaka i šefa Biroa Stejt departmenta za Evropu i Evroaziju Filipa Riker, na kojem su najavljene promene Vašingtonskog sporazuma, kazao da nije ništa gotovo samo što su se sreli Amerikanci i Evropljani, ili Nemci.
„Interesantno mi je da svi koji su kritikovali Vašingtonski sporazum, govoreći da nije u korist Srbije, sada uglavnom ćute, jer su predstavnici kosovskih Albanaca i neki u Evropi protiv tog dokumenta”, naglasio je on, prenosi Tanjug.
Vučić je kazao da za deo koji je Srbija potpisala neko mora Srbiju da pita.
„Lepo je što su se sastali, ali o delu koji je Srbija potpisala i prihvatila neko mora sa Srbijom da razgovara. Mi smo spremni da razgovaramo sa svima”, istakao je on.
Nije strašno izgubiti izbore, ali važno je nešto uraditi za zemlju
ZLATIBOR – Predsednik Srbije Aleksandar Vučić poručio je danas političkim protivnicima da nije strašno izgubiti izbore, ali da je važno uraditi nešto za svoju zemlju.
Vučić je, upitan za istraživanje u kome se tvrdi da je više ljudi protiv njega, nego što je za opoziciju, kazao da je juče bio čudan dan, i da je svakojaka čuda mogao da vidi i čuje.
„Video sam amaterski pripremljena istraživanja. Video sam da je neko rekao da će Kosovo biti priznato, a da to Vučić neće ni u usmenoj ili pismenoj formi učiniti. To ću verovatno uraditi transmeditalnom meditacijom”, kazao je ironično Vučić, prenosi Tanjug.
Istakao je i da se svašta juče dešavalo što nije razumeo, „kao da je bio pun mesec”.
„Što se istraživanja tiče, siguran sam da nam je kratko vreme ostalo. Spremićemo se da časno izgubimo. Priznaćemo sve, nećemo da rušimo skupštinu, nećemo da zabranjujemo nikome da ide na posao. Nije strašno izgubiti izbore, važno je uraditi nešto za svoju zemlju”, zaključio je Vučić.

Stamatović: Poseta Vučića početak dijaloga vlasti i opozicije
ZLATIBOR – Predsednik opštine Čajetina i lider opozicione stranke Zdrava Srbija Milan Stamatović izjavio je danas da poseta predsednika Aleksandra Vučića Zlatiboru povodom otvaranja Gold gondole predstavlja početak dijaloga između vlasti i opozicije.
„Današnja poseta predsednika Aleksandra Vučića treba da bude shvaćena kao početak dijaloga između opozicije i vlasti”, kazao je Stamatović i dodao da je bilo potrebno uveriti predsednika da je ovaj projekat od opšteg interesa, prenosi Tanjug.
Stamatović je izrazio zahvalnost što je Vučić shvatio da je ta investicija od opšteg interesa i što su uz njegovu pomoć uspeli da otkoče realizaciju projekta i dobiju sve potrebne dozvole.
Stamatovićeva stranka je bila deo Saveza za Srbiju u čijem je sastavu bilo više stranaka među kojima i SSP Dragana Đilasa i prva je koja je izašla iz tog saveza.
Savez za Srbiju više ne postoji, jer je u međuvremenu formirana Udružena opozicija Srbije.

Ukrajinski vojnici u Misiji privremene uprave UN na Kosmetu
Predsednik Volodimir Zelenski potpisao je ukaz o slanju ukrajinskih vojnika u Srbiju radi učešća u Misiji privremene uprave UN na Kosovu i Metohiji, saopštila je danas Ambasada Ukrajine u Beogradu.
Odluka je doneta na osnovu predloga Saveta za nacionalnu bezbednost i odbranu Ukrajine i s obzirom na „obaveze Ukrajine kao države članice UN, uzimajući u obzir Rezoluciju Saveta bezbednosti UN 1244 od 10. juna 1999. godine i smatrajući da će učešće nacionalnog osoblja iz redova vojnika Oružanih snaga Ukrajine u Misiji privremene uprave UN na Kosmetu doprineti podršci međunarodnom miru i bezbednosti i zadovoljiti nacionalne interese države.
Pored toga ukrajinski nacionalni kontigent nalazi se na Kosovu i Metohiji i kao deo međunarodnih mirovnih snaga za podršku miru na Kosovu pod pokroviteljstvom NATO - KFOR, navodi se u saopštenju, prenosi Tanjug.
U decembru 2020. godine došlo je do još jedne rotacije ukrajinskih mirotvoraca na Kosmetu.

Petkoviću odbijen zahtev za posetu Kosovu i Metohiji
Meljiza Haradinaj-Stubla, vršilac dužnosti ministra spoljnih poslova, objavila je da je direktoru Kancelarije za KiM Petru Petkoviću sinoć zabranjen ulazak na Kosmet, gde je danas trebalo da poseti srpske porodice pogođene poplavama.
„Posle interesovanja medija, obaveštavam javnost da je MIP odbio zahtev srpskog zvaničnika Petra Petkovića za posetu Republici Kosovo”, navela je Haradinaj- Stubla u objavi na Fejsbuku, navodi Kosovo onlajn.
Prema njenim rečima, to se dogodilo, jer se Srbija i dalje ponaša destruktivno.
„Nastavak kršenja i zlostavljanja proizvoljnim hapšenjima i nezakonitim pritvaranjem građana Kosova (prošle nedelje!), korišćenje ilegalnih i tajnih puteva za uvođenje sumnjivih „vakcina” na Kosovu u cilju ugrožavanja državne bezbednosti i javnog zdravlja. Pokušaj da se nastavi kampanja protiv kosovske državnosti - nedavno je Katar pozvao da ne 'lobira za Kosovo' flagrantnim kršenjem sporazuma iz Vašingtona i Brisela, povećavanjem provokacija, pretnji, lošeg ponašanja i prljavih igara koje donose nesigurnost i destabilizaciju u region i šire! Stoga, neka se drže podalje od Kosova”, napisala je Haradinaj-Stubla, prenosi Tanjug.
Petković:Kampanja na KiM počela, Srbi ponovo mete
Direktora Kancelarije za Kosovo i Metohiju Petar Petković saopštio je da su privremene institucije u Prištini noćas, dva sata posle ponoći, odlučile da mu onemoguće da obiđe poplavljena područja u srpskim sredinama u južnoj pokrajini i ugroženim domaćinstvima uruči humanitarnu pomoć.
„Očigledno je da je predizborna kampanja u Prištini počela i pre zakonskog roka i da su Srbi ponovo glavne mete. Postupak albanskih političara govori o tome da im je politički marketing važniji od života i bezbednosti ljudi”, naveo je Petković u saopštenju.
On je istakao da istovremeno, ovakvo ponašanje Prištine pokazuje i da Evropska Unija nije u stanju da obezbedi poštovanje postignutih sporazuma, među kojima je i onaj o slobodi kretanja.
„Ne želimo da na bilo koji način učestvujem u pojačavanju tenzija u pokrajini, jer se takva atmosfera uvek prelije preko leđa našeg naroda, ali u jedno svi mogu da budu uvereni - niko ne može da nas zaustavi da pomognemo svom narodu. Pomoć države Srbije i Kancelarije za Kosovo i Metohiju će stići do našeg naroda ugroženog poplavama, kao što smo i obećali”, poručio je Petković, saopšteno je iz Kancelarije za KiM.
</div>
<div id="vesti">
Nemačka razmatra totalno zatvaranje
BERLIN – Nemačka kancelarka Angela Merkel razmatra uvođenje najstrožeg lokdauna zbog pandemije koronavirusa, koji bi značio potpuno zatvaranje države, piše Bild.
U Nemačkoj je danas zabeležen rekordan broj umrlih od koronavirusa.
Preminule su 1.244 osobe, čime je ukupan broj smrtnih slučajeva porastao na 43.881.
Prethodno je ta zemlja 8. januara zabeležila najveći broj smrtnih slučajeva, kada je umrlo 1.188 zaraženih pacijenata, navodi nemački list, prenosi Tanjug.
Prema podacima Instituta Robert Koh, broj zaraženih na dnevnom nivou porastao je za 25.164 nova slučaja, pa je ukupan broj zaraženih 1.978.590.
U zemlji su u međuvremenu zatvorene škole, prodavnice koje ne prodaju osnovne namirnice, barovi, restorani, kao i objekti i sadržaji za zabavu i kulturu, uz mere koje su od uvođenja početkom novembra postepeno pooštravane, prenosi Indeks.
Mere, koje predviđaju i da jedno domaćinstvo može da poseti samo jedna osoba van njega, trebalo bi da ostanu na snazi najmanje do kraja januara.
Kancelarka Merkel i drugi članovi Vlade već su upozorili da bi mere mogle biti produžene i posle januara.
Očekuje se da će nemačka kancelarka 25. januara, na sastanku sa premijerima 16 saveznih pokrajina, razmotriti sledeće korake u borbi sa pandemijom.

U Francuskoj od subote policijski čas, pojačane kontrole na granici
PARIZ – U celoj Francuskoj od subote će biti uveden policijski čas od 18.00, saopštila je danas tamošnja vlada i dodala da će biti pooštrene kontrole na granici kako bi se sprečilo širenje nove vrste koronavirusa.
„Sva mesta, preduzeća, radnje i uslužne delatnosti biće zatvorene od 18.00”, rekao je francuski premijer Žan Kasteks.
Do sada je policijski čas od 18.00 bio uveden u 25 od ukupno 101 departmana u Francuskoj, prenosi Beta.
Kasteks je rekao da je situacija u Francuskoj pod kontrolom u odnosu na susedne zemlje, ali ipak krhka jer je korona virus još aktivan.
Prema njegovim rečima, u zemlji je i dalje na dnevnom nivou veliki broj zaraženih. Prosečno bude zaraženo oko 16.000 ljudi.
Kasteks je rekao da će biti pojačana kontrola na granici kako bi se sprečio ulazak britanske i južnoafričke varijante virusa.
Građani koji dolaze iz zemalja koje nisu u Evropskoj uniji (EU) moraće da imaju negativan test na koronavirusa. Putnici će morati da budu sedam dana u izolaciji i da posle tog perioda urade još jedan test na koronavirus.

Mađarska kupuje vakcine Sinofarma
BUDIMPEŠTA – Mađarska Vlada saopštila je danas da je postigla dogovor sa kineskim Sinofarmom o kupovini vakcine protiv koronavirusa.
Kako prenosi Rojters, Mađarska bi bila prva zemlja EU koja je prihvatila kinesku vakcinu ako je mađarske vlasti odobre.
Prema pravilima Evropske unije, da bi se to i dogodilo morala bi da se odobri ultrabrza hitna upotreba, umesto da se čeka da evropski regulator za lekove EMA da zeleno svetlo za kinesku vakcinu.
Mađarska vlada oštro je kritikovala EU zbog, kako je rekla, prespore kupovine i isporuke vakcina, navodeći da je zbog toga sada ugrožen ekonomski oporavak te zemlje, prenosi Tanjug.
Ministar spoljnih poslova Peter Sijarto rekao je danas da zbog „skandalozno” spore nabavke vakcina Evropske komisije neće doći do brze distribucije vakcina na početku ove godine.
„Ako pogledamo dalje od granica EU, možemo videti da se u SAD, Britaniji i Izraelu ljudi vakcinišu vrtoglavom brzinom”, rekao je Sijarto na Fejsbuku.
I šef Orbanove kancelarije Georgi Guljaš izjavio je danas da vakcine po EU programu stižu presporo i da će Mađarska nastaviti pregovore aa Rusijom i Kinom.

Kad cenzura zavlada društvenim mrežama
Proterivanje Donalda Trampa sa „Tvitera” i ostalih vodećih društvenih mreža podstaklo je oštru polemiku o tome da li moćne privatne kompanije ugrožavaju ono što je Amerikancima najsvetije – slobodu govora. Republikanci tvrde da su tehnološki moćnici naklonjeni liberalima „ubili” slobodu govora u SAD i da je apsurd da na „Tviteru” mogu da se oglašavaju režimi koji sprovode genocid i ubijaju homoseksualce, dok je i dalje aktuelni predsednik Amerike trajno blokiran. Demokrate pak smatraju da je ovu odluku trebalo doneti mnogo ranije. Jedni kažu da je „Tviter” prekršio Prvi amandman, drugi, pak, tvrde da prema njemu vlast ne sme da ograniči slobodu govora, a da su društvene mreže privatne kompanije.
„Tviter” je prošle sedmice prvo suspendovao, a potom i trajno zabranio nalog odlazećeg američkog predsednika, procenivši da je objavama u vezi s napadom na Kongres prekršio zabranu veličanja nasilja. On je nazvao patriotama izazivače nereda u kojima je poginulo četvoro civila i jedan policajac. Do daljeg je suspendovan na „Fejsbuku” i „Instagramu”, koji zajedno sa „Votsapom” pripadaju imperiji Marka Zakerberga.
Trampove pristalice su u znak protesta napustile „Tviter” i „izbegle” na društvenu mrežu „Parler”. Međutim i ona je postala žrtva cenzure tehnoloških džinova. „Gugl” i „Epl” su je izbacili iz svojih prodavnica aplikacija, a „Amazon” mu je uskratio uslugu hostovanja. Trampizam je tako proteran sa društvenih mreža koje su najviše doprinele da procveta. Suspenzija Trampa dovela je do pada cena akcija „Tvitera”, smanjivši vrednost kompanije za pet milijardi dolara.
Evropski lideri, koji već dugo vode borbu protiv američkih džinova interneta zbog njihovog monopola i odnosa prema podacima korisnika, imaju različite stavove. Evropski komesar za unutrašnje tržište Tjeri Breton napisao je u tekstu za „Politiko” da su događaja na Kapitolu 6. januara „11. septembar društvenih mreža”, jer će označiti početak nove ere strože regulacije onlajn medija. „One su konačno uvidele odgovornost i da imaju načina da spreče širenje zabranjenog sadržaja”, napisao je francuski komesar.
 Nemačka kancelarka Angela Merkel smatra međutim da su zabrane koje su društvene mreže uvele Donaldu Trampu „problematične”, jer su sloboda govora i mišljenja ljudska prava od najvećeg značaja. Kancelarka se slaže s ranijom praksom obeležavanja Trampovih spornih objava i smatra da se pravo na slobodu govora može ograničiti, ali samo u skladu sa zakonom i u okvirima koje definišu zakonodavci, a ne odlukama menadžmenta društvenih mreža. Britanski ministar zdravlja Mat Henkok rekao je da društvene mreže sada donose odluke kao urednici, presuđujući ko sme da dobije glas.
Ruski opozicionar Aleksej Navaljni uporedio je Trampovo proterivanje s „Tvitera” s državnom cenzurom u Rusiji i Kini, gde su privatne kompanije postale najbolji prijatelji države za čiji račun vrše cenzuru.
 Kineski mediji nisu propustili priliku da udare packu SAD, ocenivši da one više nemaju moralno pravo da kritikuju druge zbog slobode govora.
„Ućutkivanje američkog predsednika na društvenim mrežama razotkrilo je dvostruke standarde SAD i predstavlja za njih lekciju da sloboda govora ima granice. Nijedna vlada ne može da ima neregulisani internet”, piše kineski tabloid na engleskom „Global tajms”. Kineski analitičari kažu da je njihova vlada regulisala internet da bi stvorila „zdravu sredinu za građane”, dok su američke platforme započele čistku zbog toga što su naklonjene određenim strankama. Kažu da su SAD postale predmet sprdnje u svetu i da više ne bi smele da smatraju da su specijalne i posebne u odnosu na ostatak sveta.
Aktivisti civilnog sektora podržavaju odluku o suspenziji. Oni kažu da je napad na Kongres pokazao da je zagovornike teorija zavere i podstrekače na nasilje mnogo ranije trebalo cenzurisati i da je posle tog incidenta jasno koliku moć i odgovornost u javnoj debati imaju društvene mreže.
One jesu dugo tolerisale problematične objave vodećih političara, uz obrazloženje da javnost treba da čuje stavove izabranih lidera. Trampu su progledali kroz prste kada je 2017. pretio vođama Severne Koreje da ih „uskoro neće biti”, iako je jasno prekršio politiku koja zabranjuje pretnje nasiljem, direktne i indirektne. Lažno je tvrdio da  je Iran lansirao raketu koja može da dobaci do Izraela, ali tvit mu nije obrisan.
Pandemija je mnoge stavove promenila. „Fejsbuk” i „Tviter” su u martu brisali objave predsednika Brazila i Venecuele zbog dezinformacija o kovidu 19. U maju su prvi put Trampovi tvitovi dobili plave uzvičnike, kao upozorenje da su potencijalno netačni. Predsednik SAD je tada zapretio da će ukinuti član 230 jednog zakona koji štiti platforme od odgovornosti za objavljeni sadržaj. I demokrate podržavaju ukidanje tog člana, ali iz drugačijih pobuda. Dok bi konzervativci tužili društvene mreže za cenzuru, liberali se zalažu za još veću moderaciju kako bi se uklonile dezinformacije i opasan sadržaj. Zbog toga mnogi upozoravaju da će ukidanje pravne zaštite loše uticati na slobodu govora jer će platforme pojačati kontrolu sadržaja.
„Tviter” je suspendovao i više od 70.000 naloga povezanih sa pokretom Kjuanon koji širi bizarne teorije zavere, između ostalih da se Tramp bori protiv pedofilskog kruga kojim upravlja „duboka država”, istaknuti članovi Demokratske strane i deo Holivuda. Takođe, obrisao je objavu kineske ambasade u SAD u kojoj se tvrdi da su ujgurske žene emancipovane zahvaljujući kineskoj politici u provinciji Sinđijang i i da promene u sastavu stanovništva nisu uzrokovane prisilnom sterilizacijom kako tvrde zapadni mediji.
Ima i mišljenja da je potez „Tvitera” prema Trampu licemeran jer su mu godinama dozvoljavali da krši politiku korišćenja, a teraju ga sada kada odlazi s vlasti ne bi li kod buduće administracije obezbedili sebi što povoljniji tretman. Američka Federalna trgovinska komisija (FTC) i gotovo sve savezne države u decembru su tužile kompaniju „Fejsbuk” jer, kako su rekli, krši zakon koji sprečava stvaranje monopola. Američko Ministarstvo pravde je u oktobru iz sličnih razloga tužilo „Gugl”.

Bliski istok se sprema za Džozefa Bajdena
Bliski istok se užurbano prestrojava da bi se što uspešnije uklopio u promene politike prema haotičnom regionu koje se očekuju od nove američke administracije.
U Kairu je održan sastanak bliskoistočnog kvarteta koji čine Evropska unija, Rusija, SAD i Ujedinjene nacije. Izraelski premijer kombinuje predizborne ambicije i želju da se ne udalji od strateškog saveznika. Palestinci ne kriju nadu da ih Džo Bajden neće marginalizovati kao Donald Tramp.
Saudijska Arabija je, očekujući obnovu diplomatskog pristupa Vašingtona prema Iranu, iznenadno odlučila da posle tri godine prekine blokadu i obnovi diplomatske odnose sa Katarom. Egipatski predsednik, Trampov „omiljeni diktator”, brzo je oslobodio hiljade političkih zatvorenika i takođe se pomirio sa Katarom. Žuri da normalizuje odnose sa Turskom koja se nakon Bajdenove pobede odlučila da posle dve godine vrati ambasadora za Tel Aviv i ponudi maslinovu grančicu Egiptu i državama Zaliva.
Monarsi Jordana, Emirata i Bahreina, koji su dosad igrali samo na Trampovu kartu, na samitu u Abu Dabiju izdali su saopštenje u kome snažno podržavaju Palestince i rešenje sukoba sa Izraelom.
Sastanak kvarteta u Kairu poslao je jasan signal Bajdenu da pod hitno treba obnoviti izraelsko-palestinske pregovore, što je nagoveštaj ozbiljnih bliskoistočnih zaokreta u regionu koji će biti jedan od spoljnopolitičkih prioriteta nove administracije.
Tramp je mirovnim planom poznatim kao „posao veka” faktički pokopao rešenje po formuli dve države u granicama kakve su postojale pre rata 1967. koji je doveo do okupacije, uz neophodne usaglašene korekcije i istočni Jerusalim kao glavni grad nezavisne Palestine.
Premijer Benjamin Netanijahu bio je ohrabrivan da sačuva zamrznuti status kvo koji Palestince udaljava od nezavisnosti, a kampanjom za diplomatsko priznavanje Izraela uspeo je, da uz obilatu pomoć Vašingtona, normalizuje odnose sa četiri arapske zemlje bez davanja ikakvih ustupaka oko palestinskog pitanja. Tramp je pojačavao pritisak na Palestince da prihvate njegove i Netanijahuove diktate i četiri godine ih je držao u stanju hibernacije.
Palestinci sada na osnovu Bajdenovih „pozitivnih signala” veruju da će ponovo biti aktiviran kolektivni pristup rešavanju svetskih problema, uključujući i konflikt sa jevrejskom državom. Predsednik Mahmud Abas računa na drugačiji američki pristup i prepoznaje priliku da Palestince izvuče iz međunarodne i arapske izolacije.
„Ne želimo isključivo američku ulogu u mirovnom procesu koja je poslednjih godina bila katastrofalna”, kaže šef palestinske misije pri UN Rijad Mansur.
Promena u Beloj kući navela je šefa Politbiroa Hamasa da pismeno prihvati Abasov zahtev čime je poslata poruka Bajdenu i oslobođen put izborima, vladi nacionalnog jedinstva i predsedničkim izborima u narednih šest meseci.
Novi američki predsednik svakako neće povlačiti poteze koji bi naškodili strateškom partnerstvu sa Izraelom, ali Netanijahu neće ponovo biti u prilici da uknjiži kapitalne Trampove poklone kao što su bili izlazak SAD iz nuklearnog sporazuma sa Iranom, preseljenje američke ambasade iz Tel Aviva u Jerusalim, priznavanje izraelskog suvereniteta nad sirijskim Golanom i mirovni paket koji ništa ne donosi Palestincima.
Dok najveće Netanijahuove košmare izaziva Bajdenova najava da će preispitati nuklearni sporazum, ne manje ga brine namera nove administracije da se predstavi kao objektivniji broker bliskoistočnog mira.
Bajden veruje u pregovorno rešenje dve države. Ne odobrava gradnju jevrejskih naselja i izraelsku kontrolu nad 60 procenata Zapadne obale koja bi, uz pojas Gaze i istočni Jerusalim, trebalo da predstavlja teritoriju nezavisne Palestine i njenih pet miliona stanovnika.
Netanijahu je Trampove poslednje dane u Beloj kući iskoristio da odobri gradnju 800 novih kuća za naseljenike na Zapadnoj obali. Liči na poruku biračima desnice uoči izbora da je on jedini koji je u stanju da se suprotstavi Bajdenu i obezbedi da Amerikanac ne diktira politiku prema Palestincima. Istovremeno, ne želi da ga zatekne promena u Vašingtonu. Premijer koji je omalovažavao izraelske Arape iznenadio je mnoge najavljujući mogućnost da se neko iz njihove zajednice – koja čini petinu od 9,2 miliona stanovnika Izraela – nađe na listi njegovog Likuda za izbore 23. marta.
Otkud takav zaokret lidera Likuda? Prikupljanje glasova za četvrte izbore za dve godine ili prilagođavanje očekivanim promenama u bliskoistočnoj politici SAD?
Odnos prema Palestincima oduvek je, mnogo više od političke ideologije, određivao podelu izraelskog društva na konzervativce i liberale, a tokom decenijske vladavine desničarskog premijera ugrozio je status zemlje kao jedine demokratije Bliskog istoka. Izrael je „aparthejd” država, tvrdi vodeća izraelska grupa za ljudska prava B’Tselem, što vlast odlučno demantuje.
U vremenima kada se konflikt približava tački bez povratka jer više neće biti moguće podeliti zemlju između dva naroda, pitanje je da li je Bajden osoba koja može da predupredi novu palestinsku intifadu i tragediju na obe strane. Eksperti ga savetuju da umesto pritiska da se sedne za pregovarački sto ograniči svoje ambicije i prvo pokuša da ukloni visok stepen nepoverenja i da poboljšanje pozicije Palestinaca kao pouzdanog partnera.
Kolosalni cilj. Decenije okupacije ubedile su mnoge Palestince da Izrael nije ozbiljan partner za mir, a godine terora i raketnih napada navele su mnoge Izraelce na isti zaključak o Palestincima.
„Možemo da kažemo dve države za dva naroda, jedna država za sve narode, federacija, konfederacija, možemo da uradimo mnogo – ali pre svega moramo da izgradimo poverenje”, kaže i izraelski premijer Ruven Rivlin. Može li sa time da se saglasi i Netanijahu?

Tviter vratio pristup nalogu za rusku vakcinu Sputnjik V
MOSKVA – Društvena mreža Tviter uklonila je ograničenja koja je nakratko večeras bila uvela za zvanični nalog za promociju ruske vakcine protiv koronavirusa Sputnjik V.
Nalogu je ranije danas pristup bio blokiran oko sat vremena, uz obaveštenje da je Tviter uočio „neuobičajene aktivnosti”.
U novom obaveštenju se navodi ''da je nalog bio privremeno zaključan automatskim filterom za spam'', prenosi ''Gardijan.
„Ovaj nalog je vraćen i sada je potpuno operativan”, navodi se u obaveštenju.
Na nalogu Sputnjika V je navedeno da je, prema objašnjenju Tvitera, nalog nakratko bio blokiran „zbog mogućeg proboja bezbednosti iz Virdžinije, SAD”.

Erdogan pred kamerama primio kinesku vakcinu
ANKARA – Turski predsednik Redžep Tajip Erdogan primio je danas kinesku vakcinu protiv kovid-19 pred TV kamerama, što, kako je portparol njegove AK stranke rekao, ima za cilj ublažavanje svake javne sumnje u pogledu efikasnosti vakcine.
Turska je danas počela da daje injekcije koje je razvio kineski Sinovak zdravstvenim radnicima, sprovodeći nacionalni program vakcinacije protiv bolesti koja je ubila više od 23.000 ljudi u zemlji. Do sada je vakcinisano više od 250.000 zdravstvenih radnika, prenosi Tanjug.
Erdogan je primio prvu dozu vakcine u gradskoj bolnici u Ankari. Stigao je sa ministrom zdravlja Fahretinom Kočom, koji je dan ranije primio prvu vakcinu u zemlji.
Obraćajući se novinarima ispred bolnice, Erdogan je rekao da su se on i viši članovi AK stranke cepili, i pozvao druge političare da podrže vakcinu.
„Broj vakcina u prvoj fazi je jasan. Sada će doći još 25-30 miliona doza u narednom periodu. Želimo da to nastavimo brzo”, rekao je on, dodajući da će sve vakcine koje stižu takođe biti iz Sinovaka za sada.
Ministar zdravlja Fahretin Koča izjavio je, nakon što je Erdogan napustio bolnicu, da bi svi građani trebalo da se vakcinišu kada dođe red na njih.

Suđenje Trampu u Senatu bi moglo da počne na dan inauguracije Bajdena
Suđenje odlazećem američkom predsedniku Donaldu Trampu u Senatu, koje sledi pošto je Predstavnički dom Kongresa izglasao njegov opoziv, moglo bi da počne 20. januara, na dan inauguracije izabranog šefa države Džozefa Bajdena.
Prema satnici u koju je Asošiejted pres imao uvid, suđenje republikancu Trampu moglo bi da počne u sredu ako predsedavajuća Predstavničkog doma Kongresa SAD Nensi Pelosi uskoro pošalje u Senat tekst optužnice po kojoj je donji dom juče izglasao opoziv predsednika SAD.
Donji dom je sinoć prostom većinom izglasao opoziv Trampa, optuženog za podsticanje pobune, zbog njegove uloge u neredima prošle srede u kojima je poginulo pet osoba.
Pelosi nije rekla kada će Senatu poslati tekst optužnice, prenosi Beta.
Neki članovi Demokratske stranke smatraju da Pelosi ne treba da žuri sa slanjem optužnice da bi Bajden odmah po stupanju na dužnost mogao da počne da radi na prioritetnim pitanjima, navodi AP.
Da bi Tramp bio osuđen, odnosno nominalno smenjen sa funkcije, iako u vreme suđenja više neće biti šef države, optužnicu treba da podrži najmanje dve trećine od 100 senatora, što znači da bi najmanje 17 republikanaca moralo da okrene leđa Trampu i pridruži se demokratama koje imaju 50 članova Senata.
Ako bi Senat osudio Trampa, moglo bi da mu bude zabranjeno da se ponovo kandiduje za šefa države 2024. godine, a možda i doživotno, o čemu bi senatori posebno glasali.
Tramp je jedini američki predsednik čiji je opoziv dva puta izglasao donji dom Kongresa.
Predstavnički dom je za opoziv Trampa glasao prvi put u decembru 2019. godine, ali ga je Senat, u kojem su njegovi republikanci imali većinu, oslobodio optužbi na suđenju u januaru prošle godine.
Tramp je optužen da je podsticao na pobunu svoje pristalice koje su 6. januara upale u Kongres i držale ga četiri sata pod okupacijom, tokom posebnog zasedanja na kojem je kasnije te noći potvrđena pobeda Bajdena na predsedničkim izborima. Tokom nasilja u Kongresu poginulo je pet osoba.
Neposredno uoči upada u Kongres, Tramp je usijao atmosferu na protestu u Vašingtonu, ponavljanjem neosnovanih tvrdnji da je pokraden na predsedničkim izborima 3. novembra.

Na Bajdenovoj inauguraciji pevaće Lejdi Gaga i Dženifer Lopez
VAŠINGTON – Pop zvezde Lejdi Gaga i Dženifer Lopez učestvovaće na inauguraciji novoizabranog američkog predsednika Džozefa Bajdena 20. januara u Vašingtonu, a cela ceremonija će biti u drugačijoj atmosferi zbog epidemije koronavirusa i pojačane bezbednosti posle nasilja u Kapitol hilu.
Lejdi Gaga će pevati američku himnu na stepenicama Kapitola, a potom će Dženifer Lopez održati „muzički performans”, saopštio je organizacioni odbor.
Obe pevačice su podržale Bajdena tokom predsedničke kampanje, dok je Bajden Lejdi Gagu nazvao svojom „velikom prijateljicom” i ona je nastupala na njegovom poslednjem predizbornom mitingu.
Bajden i Lejdi Gaga su za vreme predsednika Baraka Obame sarađivali u kampanji protiv seksualnog uznemiravanja.
Ceremonija inauguracija nazvana „Ujedinjena Amerika” neće biti kao ranije inauguracije, jer su organizatori i lokalne vlasti Vašingtona pozvali Amerikance da ne dolaze već da ceremoniju prate onlajn u svojim domovima, prenosi Beta.
Bezbednost u Vašingtonu će biti pojačana dok je Pentagon saopštio da će uputiti 20.000 vojnika Nacionalne garde.
Bajden će neposredno posle polaganja zakletve pozvati na jedinstvo u zemlji, zajedno sa svojim prethodnicima Barakom Obamom, Bilom Klintonom i Džordžom Bušom.
Posle inauguracije, Bajden će zajedno sa Obamom, Klintonom i Bušom posetiti groblje Arlington gde će položiti venac na Grob neznanog junaka.
Uveče je predviđena specijalna emisija koju će voditi glumac Tom Henks. Među gostima Henksa biće Džon Bon Džovi, Džastin Timberlejk i Demi Lovato.
Odlazeći predsednik Donald Tramp dao je do znanja da neće prisustvovati inauguraciji. Polaganju zakletve neće prisustvovati ni bivši američki predsednik, demokrata Džimi Karter (96) zbog odmaklih godina.

Zaharova: Blokada Trampovih naloga na mrežama – nuklearna eksplozija u sajber prostoru
MOSKVA – Zvanična predstavnica ruskog Ministarstva inostranih poslova Marija Zaharova prokomentarisala je blokadu naloga na društvenim mrežama još aktuelnog predsednika SAD Donalda Trampa rekavši da sve to liči na „nuklearnu eksploziju u sajber prostoru”.
Kako je ocenila, na ovaj način je nanet udarac svim demokratskim vrednostima za koje se zalaže Zapad.
„Pre neki dan su sve krupne američke društvene mreže blokirale naloge predsednika SAD. Za to im nije bila potrebna ni sudska odluka ni mišljenje neke etičke komisije, već su jednostavno isključili te naloge koji su, inače, imali milione pratilaca. Takav napad nisu uspeli da podnesu čak ni najodaniji partneri SAD, a kamoli oni koji gaje nežna osećanja prema Trampu”, napisala je Zaharova na Fejsbuku, prenosi Tanjug.
Istakla je i da odluku američkih društvenih mreža po pitanju blokade Trampovih naloga treba porediti sa nuklearnom eksplozijom u sajber prostoru, u kojoj sama destrukcija nije toliko strašna koliko njene posledice.
„Jednim udarcem su i apologete takozvanog dark veba, ali i pristalice žestoke cenzure dobili najčvršće argumente kako bi ubuduće branili svoje stavove. Pokrenut je proces preoblikovanja medijskog tržišta, a ujedno i najkrupnija digitalna migracija”, dodala je Zaharova.

Rusija će proizvoditi četiri miliona vakcina mesečno
MOSKVA – Rusija planira da od februara mesečno proizvodi oko četiri miliona doza vakcine „Sputnjik V”, rekao je danas direktor istraživačkog centra za epidemiologiju i mikrobiologju Gamaleja Aleksander Ginzburg.
„Dostižemo one količine koje smo ranije planirali, a to je između četiri i pet miliona doza mesečno. Mislim da ćemo u februaru proizvesti četiri miliona doza”, rekao je Ginzburg, javlja Tanjug.
On je naveo da je do sada proizvedeno 1,5 miliona doza vakcine „Sputnjik V” i da će do 1. februara biti proizvedeno još 2-2,5 miliona doza.
Rusija je započela masovnu vakcinaciju sredinom decembra prošle godine.
Ruski fond za direktne investivije saopštio je da je do 10. januara vakcinisano 1,5 miliona ljudi vakcinom „Sputnjik V”.

Šteta od snega u Madridu 1,4 milijarde evra
MADRID – Šteta koju je glavni grad Španije pretrpeo od nezapamćene količine snega prošlog vikenda je najmanje 1,4 milijarde evra, saopštile su danas gradske vlasti na konferenciji za novinare.
„Ovo je samo preliminarna ocena. Očekujemo da će suma da raste”, rekla je zamenica gradonačelnika Bregona Viljasis, u prisustvu gradonačelnika Hozea Luiza Martineza-Almeidi.
Zbog oluje Filomena Madrid je bio paralisan snegom, a temperatura se spuštala i do rekordnih -36 stepeni, javlja Tanjug.
Bio je to prvi sneg u Madridu za poslednjih 10 godina, a napadalo ga je oko pola metra.
Toliko snega glavni grad Španije nije zabeležio u poslednjih 50 godina.

Izraelac zaposlen u Ministarstvu zdravlja četiri puta bez razloga poslao bivšu devojku u karantin
JERUSALIM – Izraelac koga je angažovalo Ministarstvo zdravlja uhapšen je pod sumnjom da je svoju bivšu devojku poslao u karantin bez razloga četiri puta, saopštila je danas izraelska policija.
Osumnjičeni 35-godišnjak sa severa Izraela radio je u takozvanom centru za odgovor na koronavirus i bio je zadužen za nadgledanje infekcija i slanje u karantin onih koji su došli u kontakt sa zaraženima.
On je ispitivan između ostalog zbog sumnje da je zloupotrebio položaj, prevaru i narušavanje privatnosti, te lažno slanje osobe u karantin, javlja Beta.
Četiri puta je taj mladi muškarac poslao ženi koja mu je bila partnerka tekstualne poruke, lažno je informišući da je bila pored obolelog od kovida 19 i da zato mora da ide u izolaciju na dve nedelje.
Posle ispitivanja je pušten ali pod ograničenjima. Policija je najvila da će slučaj predati tužiocima, preneli su izraelski mediji.

U vežbama ratne mornarice Iran isprobao krstareće rakete
Iran je ispalio krstareće rakete kao deo pomorske vežbe u Omanskom zalivu, saopštili su državni mediji.
Razne vrste raketa zemlja-zemlja su uspešno pogodile mete u zalivu i u severnom delu Indijskog okeana, dodaje se u izveštaju državnih medija, javlja AP.
„Neprijatelji bi trebalo da znaju da bilo koje kršenje ili invazija na iranske teritorijalne vode će biti zaustavljena krstarećim raketama, kako sa zemlje, tako i sa mora”, rekao je admiral Hamzeh Ali Kaviani, preneo je vojni portparol.
Na video snimcima koje je objavila iranska ratna mornarica vide se projektili kako pogađaju ciljeve.

Veliki neredi u Briselu, zapaljeni policijska stanica i vozila
Demonstranti u Briselu, glavnom gradu Belgije, zapalili su ulaz policijske stanice i policijsko vozilo tokom protesta zbog smrti tinejdžera afričkog porekla koji je preminuo nakon što ga je privela policija.
Stotine građana okupilo se pred policijskom stanicom, u blizini železničke stanice u severnom delu Brisela, na protestima zbog smrti mladića (23) afričkog porekla po imenu Ibrahima Barije, javila je agencija Anadolija.

Tokom protesta mogle su se čuti parole „Život crnaca je važan”, „Pravda za Ibrahimu”, „Policajci ubice”, a demonstranti su potom počeli da bacaju kamenje na policijsku stanicu, na što su pripadnici snaga sigurnosti odgovorili korištenjem vodenog topa.
Demonstranti su nešto kasnije zapalili ulaz policijske stanice i policijski automobil, dodaje se u tekstu Anadolije.
Tokom nereda razbijena su stakla na brojnim policijskim automobilima, a demonstranti su oštetili bankomate i radnje u obližnjim ulicama.

Demonstranti su kamenjem pogodili i vozilo belgijskog kralja Filipa, koje je slučajno prolazio regijom u kojoj su protesti trajali, a zasad nije poznato da li je u tom trenutku u vozilu bio kralj.
Nekoliko demonstranata je povređeno i prebačeno u bolnicu, a više demonstranata je privedeno.
Policija je privela Ibrahimu Barijea s obrazloženjem da se nije pridržavao mera preduzetih u okviru borbe protiv korona virusa.
Barije je mobilnim telefonom snimio video policije, a zatim pobegao.
Potom je uhapšen i odveden u policijsku stanicu, sat vremena kasnije izgubio je svest, a umro u bolnici u koju je prebačen, pa je tužilaštvo pokrenulo istragu o smrti mladića.
</div>
  </body>
 </text>
</TEI>