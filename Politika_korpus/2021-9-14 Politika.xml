<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-09-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/09/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Svinjska rebarca na žaru
Potrebno je:
(za 6–8 osoba)

1 kg svinjskih rebara
2 kašike kečapa od paradajza
dve kašike ljutog čili-sosa
60 ml soka od limuna
dve kašike prženih susamovih semenki

Kečap pomešati s čili-sosom, sokom od limuna i medom. Rebra staviti u manju tepsiju i premazati ovom smesom, pokriti i ostaviti da odstoji oko dva sata u frižideru. Povremeno meso okretati. Ocediti meso, a marinadu ostaviti po strani, rebra staviti na podmazani gril i peći na srednjoj vatri 20 minuta, uz povremeno okretanje.
    </div>
    <div id="zdravlje">
I vaskularna oboljenja oka izazivaju migrene
Iznenadni gubitak vida jedan je od važnih zdravstvenih problema s kojima se svakodnevno hvataju u koštac oftalmolozi. Pacijenti ga opisuju kao zamućenje, zamagljenje vida, ili navlačenje sivo-crne zavese ispred jednog ili oba oka. U zavisnosti od uzroka, pad vida može da traje od nekoliko sekundi do više dana, a u nekim slučajeva se radi o trajnom gubitku vida. Što gubitak vida duže traje, veća je verovatnoća da je uzrok ozbiljniji, a prognoza lošija. Ovaj problem se češće javlja kod osoba starijih od 45 godina, ali se može dogoditi i kod mlađih ljudi (usled migrene, retrobulbarnog neuritisa, ablacije mrežnjače, traume oka). Takođe, u zavisnosti od uzroka iznenadni pad vida se može javiti kao izolovana pojava, ali isto tako je moguće da se dogodi i više puta u toku jednog dana.
Potpukovnik docent dr Bojan Kovač, iz Klinike za očne bolesti Vojnomedicinske akademije, ističe da brojna oftalmološka, ali i sistemska oboljenja mogu biti razlog pojave iznenadnog gubitka vida na jednom ili oba oka. Uzroci ovi pojave mogu biti relativno benignog karaktera, kao što je migrena, ali se najčešće radi o vaskularnim oboljenjima oka (okluzivne bolesti arterija i vena-infarkt oka) i krvnih sudova uopšte. Posebnu pažnju treba obratiti na cerebrovaskularne bolesti gde iznenadni gubitak vida ili dela vidnog polja može biti jedna od glavnih kliničkih manifestacija, a ponekad i jedina.
– Osobe koje imaju tranzitorne iznenadne gubitke vida koji nastaju zbog spazma krvnih sudova imaju povišen rizik od nastanka infarkta mozga i infarkta srca. Takođe jedan od čestih razloga za ovu pojavu jesu i oboljenja očnog živca u vidu različitih vrsta optičkih neuropatija, odnosno neuritisa. Do naglog gubitka vida takođe mogu dovesti različite vrste krvarenja u oku, ali i pojava ablacije mrežnjače. U nekim slučajevima nagli gubitak vida se može desiti i kod pacijenata s glaukomom. Katarakta kao najčešće stanje u oftalmologiji može biti razlog za nagli pad vida samo ukoliko je nastala kao posledica povrede oka – kaže dr Kovač.
Svaka osoba kojoj se desi bilo koja forma iznenadnog pada vida treba da se javi na oftalmološki pregled, čak i u slučajevima da ova pojava traje samo nekoliko sekundi. Lekar koji pregleda pacijenta pre detaljnog oftalmološkog pregleda mora da prikupi određene informacije kao što su: godište pacijenta, vreme pojave i trajanje gubitka, odnosno slabljenja vida (sekunde, minuti, dani, nedelje), obrazac gubitka vida (centralni vid, periferni, difuzni pad ili sektorasti ispad u vidnom polju), postojanje provokativnih faktora (promene položaja tela), da li je gubitak vida na jednom, ili na oba oka, da li postoje neke pridružene tegobe (glavobolja, fotofobija, bol u oku), da li se nešto slično već dešavalo i da li je pacijent imao neku povredu ili operaciju oka.
– Faktori rizika koji moraju biti prepoznati i evaluirani se odnose na postojanje drugih, sistemskih bolesti kao što su: poremećaji srčanog ritma, tromboembolija, arterijska hipertenzija, koronarna bolest, cerebrovaskularna bolest, dijabetes, hiperholesterolemija, pušenje cigareta, sistemske bolesti vezivnog tkiva (autoimune bolesti), različiti hematološki poremećaji, upotreba nekih lekova, ali i opojnih, stimulativnih sredstava. Evaluacija iznenadnog gubitka vida vrlo često nije samo oftalmološka. U zavisnosti od uzroka često je potrebno uključiti i lekare drugih specijalnosti, kao što su: kardiolozi, neurolozi, hematolozi, endokrinolozi, infektolozi… – smatra dr Kovač.
Vrlo često pitanje koje pacijenti postavljaju kada im se ovakav problem desi jeste da li problem može da se reši hirurškom intervencijom.
Naš sagovornik kaže da u nekim slučajevima naglog gubitka vida, kao što su krvarenja u oku, ablacije mrežnjače i traumatska katarakta terapijski pristup zahteva hiruršku intervenciju, koja kod ablacije mrežnjače treba da se uradi što je pre moguće. Takođe, ponekad su neophodne i hirurške intervencije lekara drugih specijalnosti (suženje karotidnih arterija, povišen intrakranijalni pritisak).
– Terapija i prognoza zavise pre svega od uzroka koji je doveo do pada vida, a pored oftalmološke podrazumeva lečenje pridruženih bolesti koje mogu biti i glavni razlog iznenadnog gubitka vida. Pacijenti moraju biti svesni da lekari mogu da pomognu, ali je potrebno da i oni doprinesu tome promenom nekih životnih navika, odnosno da prekinu s pušenjem cigareta, upotrebom stimulativnih sredstava, kao i da imaju adekvatan odnos prema drugim bolestima od kojih se leče – zaključio je dr Kovač.
    </div>
    <div id="kolumna">
U Batajnici je sve podređeno pacijentu
Kao neko koji je upravo izašao sa lečenja iz Kovid bolnice Batajnica, osećam potrebu i dužnost da kažem i napišem nešto o ovoj bolnici od čijeg imena mnogi zaziru. Jedno je kada o nečemu slušate, čitate, verujete ili ne, poluistinititim informacijama, a drugo kada ste i sami prošli kroz deo svega toga. Želim da kažem „svoju” istinu i mišljenje. ne obazirući se na tuđa iskustva, pokušavajući da ionako česta svoja kritična razmišljanja prenesem na realno tlo proizvedeno neposrednim iskustvom.
Posle više od nedelju dana borbe sa posledicama prouzrokovanim i izazvanim kovidom 19, u lošem, ali ne i najtežem stanju 31. avgusta upućen sam u Kovid bolnicu Batajnica. Raspoređen sam na Odeljenje oluintenzivne nege 1 Bolnice na tretman i dalje lečenje.
Od prijema, vrlo srdačnog, smeštaja, do odnosa medicinskog osoblja, nekoliko sati po hospitalizaciji, sam sebi sam rekao – ništa ti se loše neće dogoditi. Spasen si. Jer, ovde je sve podređeno pacijentu. I njegovom zdravstvenom stanju i to 24 sata dnevno, bez ikakvih improvizacija s jasno definisanom i u potpunosti ispoštovanom procedurom.
Srednje medicinsko osoblje, i pored silnih napora, ulaže dodatan trud da vam pomogne i olakša, često koristeći i onaj psihološki momenat, šalu, tako važan za ove pacijente. Glavna medicinska sestra radi sa svojim osobljem ne razlikujući se od njih. A doktori konstantno prate vaše zdravstveno stanje u čestim vizitama i stalno se informišu o reakcijama, posrednim i neposrednim. Čitavom ovom ekipom rukovodi, bolje reći koordinira je doktorka Danka. Nažalost, prezime nisam uspeo da saznam.
Svima njima zajedničko je da su vrlo radosni i srećni kada je stanje pacijenta dobro i ide nabolje, a  jako im je teško kada dolazi do pogoršanja i tragičnog ishoda
Kovid bolnica Batajnica, je moderna, savremeno opremljena ustanova, ali bez ovih ljudi bila bi samo „bleda” senka moderne pošasti naše civilizacije.
Ne želim nikome da mora da „poseti” Kovid bolnicu Batajnica ali, ako mora, ako njegovo zdravstveno stanje to zahteva, onda neka zna da je u sigurnim rukama i u najboljoj zdravstvenoj ustanovi koja vraća veru u naš sveukupni zdravstvenih sistem.
Siniša Stojčić

Crkveno ujedinjenje i mitropolit Mitrofan Ban
Mitropolit crnogorski Mitrofan Ban (1841–1920) bio je predsednik Središnjeg arhijerejskog sabora (1919/20), kao vrhovnog upravnog organa, prilikom sprovođenja drugog ujedinjenja sa Srpskom pravoslavnom crkvom. Ko je i kakav je bio Mitrofan Ban, koji je za mitropolita Crne Gore, Brda i Primorja hirotonisan 18. aprila 1885. godine u Rusiji, u Sankt Peterburgu, vidi se iz njegove Uskršnje poslanice (1919). Duboko je poštovao svetovnog gospodara Crne Gore kralja Nikolu, ali su mu Crkva i njen poredak bili još više na srcu i na savesti. Ne samo njih dvojica, nego i celokupno sveštenstvo Mitropolije crnogorske, kao i narod, prihvatili su sa oduševljenjem ujedinjenje Mitropolije i drugih episkopija u Pećku patrijaršiju 1920. godine. Sam kralj Nikola iz izgnanstva je čestitao ujedinjenje, jedino je negodovao što se to dogodilo u Sremskim Karlovcima, a ne u njegovoj Peći!
Zašto današnji „autokefalisti” u Crnoj Gori ne traže autokefalnost od barske nadbiskupije, koja je na taj stepen uzdignuta u dukljansko-zetska vremena od pape? Ako su istinski za pravoslavlje, onda neka poštuju vekovni poredak i ustrojstvo Istočne crkve. Ako su za Rimsku crkvu, zašto joj pošteno ne priđu? Ako nisu ni za jednu ni za drugu crkvu, onda neka za svoju plemensku crkvu ne proglašavaju za „autokefalnu”, a još manje za „crnogorsku”, jer takve, na takvim temeljima i sa takvim suženim horizontima i načelima u Crnoj Gori nije nikada bilo – kako je stalno podsećao blaženopočivši mitropolit Amfilohije. Pored doskorašnjih raskola i omraza, koje su se neretko pretvarale na delu u nacionalno ludilo bratoubilaštva, time se stvara još jedan najopakiji raskol, koji ugrožava samu srži i svetinju Crne Gore. Dosad se niko nije usudio da to učini, pa čak ni najveći posleratni bogoborci, danas oličeni u nekakve komite, na čelu sa aktuelnim predsednikom države. „Zar je palo u dio ovom pokolenju da na sebe navuče to strašno prokletstvo cepanja nešivenog hitona Hristovog”, pitao se visokopreosvećeni vladika, jer je davno rečeno – ko razbija Crkvu božju, razoriće njega sam Bog!
Milutin Osmajlić,
Beograd

Avganistan i Amerika
Gromoglasne vesti o paničnom begu američke i savezničke NATO, vojske iz „krševitog Avganistana”, posle 20 godina kalemljenja demokratije na „suvo drvo” žilavog, hrabrog, požrtvovanog i slobodoljubivog naroda, i 2.000 milijardi dolara iz poreske kase američkih građana, preplavile su glasila po celom svetu i stale u red s vestima o dvogodišnjoj pandemiji virusa korona. Ali, da li su Amerikanci zauvek, mada bezglavo, otišli? Da li bi leopard izvukao svoje oštre očnjake iz vrata ulovljene antilope, pa taj ukusni zalogaj prepustio nekoj drugoj zveri? U geopolitici kao i u savani – ne, osim, možda, zbog većeg plena.
Dovoljno je da se prouče imperijalne ambicije Amerike u poslednjih pedeset godina, od obznanjivanja knjige američkog geopolitičkog stratega Zbignjeva Bžežinskog „Velika šahovska tabla”. Stožerna misao ove studije glasi: „Onaj ko poseduje jezgro azijskog kontinenta, ovladao je celim svetom”. To jezgro, sada i na „Putu svile”, čine centralnoazijske zemlje, Kazahstan, Uzbekistan, Tadžikistan, Kirgistan i Avganistan.
Kada su Amerikanci, posle deset godina (1979–1989),  pomoću svoje „armije” u Avganistanu –  mudžahedina, kasnije, posle školovanja u Pakistanu preimenovanih u talibane (“učenike”) – uspeli da  istisnu Sovjete, u zemlji je duže vremena postojao svojevrstan vakuum koji su SAD pripremale za sebe. Američki dotadašnji saveznici talibani ostali su da urede ratom osiromašenju i razorenu zemlju, ali po svojoj meri, ne hajući za svoje dojučerašnje zaštitnike i saveznike. Čak su napravili ugovor s drugom državom o izgradnji naftovoda od centralne Azije do Indijskog okeana, istiskujući doskorašnjeg gazdu iz ovog posla. Stali su na put imperijalističkoj ambiciji Amerike za koju su talibani vodili rat protiv Sovjeta, a ne sebe radi.
Za vojno „useljenje” u Avganistan Americi je bio nužan okidač, kao sto je bio „9/11”, to jest 11. septembar 2001. godine. Za terorističke napade putničkim avionima na kule Trgovačkog centra u Njujorku i Pentagon, okrivljena je muslimanska grupa Al Kaida na čelu s njenim duhovnim i svetovnim vođom, fanatikom Osamom bin Ladenom. Eksperti iz sveta, fizičari, građevinci, arhitekte, vojni stručnjaci su pokazali, i dokumentovali, da su ove terorističke akcije, koje su, pored materijalnih, proizvele i ljudske gubitke, preko 3.000 žrtava u kulama bliznakinjama, bile precizno vremenski usklađene (Jedna kula je se stropoštavala po scenariju tipičnom za plansko miniranje objekata u gradskim naseljima, ogroman putnički avion koji se zario u zidine Pentagona nije ostavio ni delić trupa i krila a kamoli motora, nijedno telo putnika, itd.”). Dok su ulice američkih gradova buktale besom i pozivima građana na osvetu Al Kaidi i Osami bin Ladenu, agenti  FBI-ja su, kradomice, pod zaštitom, sprovele na aerodrom pedesetak  rođaka Bin Ladena i otpratili ih u sigurnost njihove domovine!
Ne treba ispustiti iz vida da su Osama bin Laden i teksaski naftni magnati, kao i otac predsednika Džordža Buša mlađeg, bili partneri u poslu. Ubrzo posle ove terorističke drame sva javna glasila vesti su objavila da su počinioci zločina, njih 19, identifikovani kao državljani Saudijske Arabije i Pakistana. Čast Amerike je bila u pitanju, žrtve vapiju za osvetom! I onda – napad na talibane u Avganistanu, a ne vojna kampanja protiv zvanično potvrđenih  krivaca, Pakistana i Saudijske Arabije, odakle potiču navodni teroristi.
Posle 20 godina „Jenki se vraća kuci” ali, ipak, ne sasvim praznih šaka, jer je u Avganistanu ostavio ubojito oružje, vredno više milijardi dolara, novim gospodarima zemlje, talibanima, saveznicima u ratu od pre 40 godina, da ga upotrebe tamo gde i kako im poklonodavac naloži, kad zatreba za američke interese, u centralnoj Aziji. U tišini se otvara nova partija na velikoj šahovskoj tabli Zbignjeva Bžežinskog, sa novim igračem i dominantnim kibicerom, Sjedinjenim Američkim Državama, jedinim koje otvaraju i vode partiju.
Tika Janković,
Beograd

Miloš Trifunović „proteran” na Carinu u Lazovinu
Pojedine ličnosti su ostavile dubok trag u sferi prosvete, politike i kulture, a, neopravdano su zaboravljene. U Užicu su srušene kuće Ljube Stojanovića, Milutina Uskokovića. Književnik Uskoković dobio je svoj prolaz. Za Ljubu Stojanovića na objektu velelepne višespratnice stoji ploča: „Ovde je bila kuća Ljube Stojanovića”. Miloš Trifunović je „proteran” na Carinu u Lazovinu.
Malo je ljudi koji drže u sećanju Miloša Trifunovića, političara i državnika. U gradu na Đetinji niko se nije upitao čija je neobična kuća koja se nalazi ispred Osnovne škole „Dušan Jerković”. Oko 1990. godine naslednici su ponudili kupu na otkup  užičkoj opštini koja nije imala para, a lupio ju je čovek koji je u tom objektu napravio pekaru. Inače, postojala je ideja da se kuća preuredi u odeljenje Gradske biblioteke ili da u njoj bude Klub kulturnih radnika. Sada deluje kao da je napuštena.
Miloš Trifunović je rođen 30. oktobra 1871. godine u Užicu. Studirao je na Filozofskom fakultetu Velike škole u Beogradu i diplomirao 1894. godine. Prvo je postavljen za suplenta a zatim i za profesora u Užičkoj gimnaziji. Predavao je zoologiju i botaniku.
U političkoj i državnoj službi bio je ministar prosvete i crkvenih poslova  1917–1918, ministar prosvete 1920–1923, ministar građevina 1924, ministar vera od 6. novembra 1924. do 1926, ministar prosvete od 1926. do 1927, zastupnik ministra inostranih poslova od 6. do 24. decembra 1926, ministar prosvete od 27. marta 1941. do 1943, u misiji u SAD bio je od 3. oktobra 1941, a predsednik vlade i ministar unutrašnjih poslova bio je od 26. juna do 10. avgusta 1943. godine.
U emigraciji je proveo ratne godine, a po povratku u zemlju u martu 1945. osuđen je na osam godina robije i oduzeta su mu sva građanska prava. Oslobođen je posle dve i po godine.
Umro je u Beogradu 21. februara 1957. godine.
Milorad Iskrin,
istoričar,
Užice

Otvoreni Balkan, zatvorena Evropa
Spomenite na desetine do sada održanih strateških konferencija o evropskim pitanjima i sudbini Balkana, stavite to kao temu panela na kojima će govoriti evropski zvaničnici i, ponekad, ovdašnji šefovi. Šta je rezultat? Dobićete birokratsku uspavanku u kojoj i učesnici i publika jedva čekaju da se razmena fraza završi. Naime, stolice su uglavnom neudobne. Verovatno da učesnici jalovih rasprava kojim slučajem ne zadremaju jer su šećeraste fraze o evropskoj budućnosti toliko puta ponavljali da ih i izveštači mogu preneti tačno u reč, iako će u to vreme boraviti u nekom od okolnih kafića.
Briselske birokrate i balkanski lideri ionako unapred znaju ono što niko od njih neće zvanično reći jer, zaboga, zar da evropska perspektiva ostane tek puka iluzija s refrenom: oni se prave da hoće da nas prime, mi se pravimo da hoćemo da uđemo.
Obično od takvih konferencija najviše koristi imaju dobro plaćeni lobisti i međunarodni eksperti koji su uhlebljenje pronašli na zapadnim univerzitetima, zaduženi da potom obavezno istaknu krivicu balkanskih lidera koji nikako da porastu i dotaknu evropske standarde.
Tako se priča o prijemu zemalja zapadnog Balkana u EU pretvara u farsičnu sagu o briselskom carstvu i musavim nevaljalcima koji bi da se uvuku u tu zlatnu krletku i naprave nered.
Nedavni Bledski strateški forum imao je sasvim drugačiju dramaturgiju od dosadašnjih, a u centralnoj ulozi bio je predsednik Srbije Aleksandar Vučić, za šta su se pobrinuli i domaćini Slovenci, duet Pahor–Janša, koji su ga, kao jedinog lidera sa zapadnog Balkana, ubacili na centralni teren, to jest panel, među evropske superligaše. Kako ne verujem da se na takvim skupovima događaju slučajnosti, jer su na Bled stigli predsednici evropske vlade i parlamenta, glavni igrači istočnoevropskih članica EU, balkanski bosovi – minus Zdravko Krivokapić, uz premijere Mađarske, Grčke i bugarskog predsednika, pre će biti da je nastup Vučića bio dobro isplaniran. A kada se on nađe u centru pažnje, taj je ne ispušta. Ovoga puta sasvim zasluženo.
Kazao je da entuzijazam za pristupanje EU, ne samo u Srbiji, ne postoji kao nekada i da se posle bregzita, umesto procesa proširenja, Brisel začaurio, te ne vidi širu sliku. Kada je Vučić to govorio, nije mislio na ulja na platnu, već na činjenicu da se Balkan zaobilazi, a njihovi lideri „farbaju” različitim izgovorima, mahom izostankom demokratskih i ekoloških standarda, ma kako se političke postave menjale. Prigovori su, naime, uvek isti.
Vučićeva igra istine tim pre je interesantnija i intrigantnija jer su na Bledu bili prisutni ne samo Nemac Kristijan Šmit, novi međunarodni upravnik Bosne, potom večni Miroslav Lajčak već i možda najmoćniji međunarodni bledski igrač iz senke, kardinal Pjetro Parolin.
Premijer Vatikana i najbliži saradnik pape Franja imao je svoje razloge zašto se pojavio u Sloveniji i izbegavao kamere, ali glavni operativac Vatikana sigurno nije došao na Bled zbog turizma i dokolice, već zbog tihe diplomatske misije čije ćemo rezultate verovatno čuti ili osetiti. Kako Vučić svakako dobro zna ko je kardinal, uzgred, dobronameran prema Srbiji, teza o planiranom nastupu je tim logičnija.
Vučić je otvorio karte, promovišući ideju „Otvorenog Balkana”, dok su mu na drugom panelu bočnu podršku davali Edi Rama i Zoran Zaev. Vučić je dobio glavnu scenu od predsedavajuće zemlje EU i iskoristio je da ukaže da ideja ekonomske saradnje Srbije, Albanije i Severne Makedonije, nekada nazivana „mali šengen”, predstavlja savez koji umesto sukoba, krvi i mirisa baruta, stereotipnih slika o Balkanu, donosi razumnu i racionalnu ideju o privrednom povezivanju i stabilnoj budućnosti.
„Otvoreni Balkan”, kao alternativa zatvorenoj Evropi, pokazuje da je moguće da Srbin, Albanac i Makedonac pokažu političku zrelost i prevaziđu prepreke bitisanja u nesrećnoj i ukletoj prošlosti. U njoj su, pokazalo se na Bledu, ostali zarobljeni Albin Kurti i dvojica članova Predsedništva BiH, minus Dodik, tako da je ideja „Otvorenog Balkana” dobila veliki publicitet i temu o kojoj se inače odavno raspravlja u Briselu i nema plebiscitarnu podršku. Naročito zbog toga što ovaj neprskani projekat Vučića o povezivanju Zapadnobalkanaca ima od početka američku podršku.
Najpre Vučić, a potom i Rama i Zaev, iako se ovaj prvi i ovaj treći na početku nisu previše simpatisali, ukapirali su da ih povezuju zajednički, ne samo ekonomski interesi. To pokazuje velika nervoza Kurtija, koji projekat smatra „četvrtom Jugoslavijom”. Biznis zbližavanjem i ukidanjem granica, carinskih prelaza i slobodnog kretanja radne snage i kapitala između tri zemlje, Beograd, Tirana i Skoplje postaju glavni partneri, dok Priština gubi politički uticaj koji je imala. Zaev je postao svestan da promena imena njegove zemlje, i pored silnih obećanja, nije dovela čak ni do početka pristupnih pregovora, već dodatne ucene Bugarske, koja im otvoreno traži identitet, jezik i Goceta Delčeva. Nadam se da ne potražuju i Darka Pančeva!
Nije Rama uzalud na Bledu ispričao vic da će Albanija i Severna Makedonija biti primljene u EU kada Turska bude predsedavajuća, poručujući bugarskom predsedniku Rumenu Radevu da Bugari budu manje Evropljani i više Balkanci, i da prestanu da blokiraju put u EU Makedoncima.
Ideja „Otvorenog Balkana” zapravo je geopolitički stent koji je idealan da se spoje arterijski sudovi zapadnog Balkana i prekine njegov nesrećni usud. Vučić, Rama i Zaev pozivaju i Crnu Goru i Bosnu, vrata su im otvorena, čime bi ideja bila zaokružena. Možda nemiri na Cetinju i pojačana nervoza u Bosni predstavljaju projektovanu prepreku ovoj inicijativi.
Zaista, kome ne odgovara da musavci sa Balkana sklope ekonomski savez, iako balkanska ekonomska zajednica nudi i političko rešenje o kojem se za sada pažljivo ćuti. Svi Srbi, svi Albanci, svi Makedonci, svi Crnogorci i svi Bošnjaci živeće u balkanskoj ekonomskoj uniji. Umesto noževa i krvi, povezivaće ih investicije i trgovina. Dakle, lova ili sukobi i nacionalizmi? Izbor je toliko logičan da zato ima i toliko otpora!
Velike sile su navikle da bure baruta eksplodira. Često su držale šibicu u ruci. Mi nudimo da im to bure konačno prodamo!
    </div>
    <div id="magazin">
Uvek nađite način da pokažete šta umete
Neposredna, oštroumna, snalažljiva, duhovita, harizmatična, kreativna, opuštena... Takva je novinarka Jelena Đorđević Popović koju smo ovih dana gledali, prvi put, kao domaćina „Beogradske hronike” u čemu su svi podjednako uživali, i ona, i kolege i, što je najvažnije, publika.
– Moja matična redakcija od pre godinu dana je Zabavni program, pa je tim lepše imati i jedno više, ne sasvim novo, ali svakako drugačije iskustvo – sa ponosom ističe ova novinarka dodajući da je na osnovu brojnih pozitivnih komentara zaključila da je „Hronika” pronašla nju i to u kući u kojoj radi više od 20 godina.
Da podsetimo, dve decenije je vrlo uspešno pratila dijasporu, uređivala i vodila emisiju „Srbija na vezi”, pokrenula serijal „Afrika i Srbija na vezi”. Uradila brojne studijske i dokumentarne emisije. Pre četiri godine usledio je angažman u „Šarenici” RTS gde je takođe dala veliki doprinos. Pamte se mnogi njeni prilozi, a posebno oni o adrenalinskim sportovima – skok u kanjon Rikavac sa 12 metara visine, spuštanje niz vodopad 30 metara, slobodno penjanje na stenu, zip laj... Nakon četiri godine saradnje stigla je i javna nagrada. Zapažen je i projekat „Uzmi račun i pobedi”.
– Da, „Hronika” mi je prijala. Naporno je raditi takve emisije svaki dan, ali uz podršku sjajnih urednika i kolega lako sam se uklopila. Kako su mi rekli, sada jesam deo tima „Hronike” i tog dela Informativnog programa i verujem da će biti prostora za saradnju i ubuduće – ističe naša sagovornica.
Prema njenom mišljenju, TV novinarstvo je kao i gluma. Te profesije nisu zaposlenje, već je to način života. Pored diplome, od velikog značaja su talenat, veština komunikacije, dikcija o kojoj malo ko danas vodi računa.
Pamti mnoge lepe trenutke u svojoj karijeri, od početaka u TV Politika i Indeksovom radio pozorištu, preko emisije „24 časa u svetu” i „Ipak se okreće”. U radnu biografiju upisala je i treći Dnevnik RTS... Pre dve godine, povodom 20 godina praćenja Srba u svetu, usledila je i Nacionalna nagrada „Zlatna značka” i povelja.

Ne treba zaboraviti i njeno dugogodišnje posvećeno bavljenje glasovnom glumom i nagradu „Zlatni pobednik”. Na Međunarodnom festivalu „Zlatna buklija” za emisiju „Fudbalska priča Afrike” stiglo je još jedno internacionalno priznanje.
– Bilo je u karijeri onih momenata koji su bili pomalo čudni , ali kada se setim šta mi je rekao jedan iskusni kolega, sve prihvatam mnogo jednostavnije: „Kada mali ljudi počnu da bacaju veliku senku, sunce je na ozbiljnom zalasku”. Ja sam zadovoljna osoba. Nema loših trenutaka, sve su to iskustva koja vode ka boljem. Život ide dalje, nema smisla osvrtati se unazad, osim na lepe trenutke. Bilo je situacija kada je borbenost bila važna, ali bože moj. Izaći kao pobednik ne znači stati, već boriti se dalje. I, naravno, postizati rezultate – poručuje ova novinarka i dodaje:
– Nisam osoba koja odustaje. Veliki sam borac i u privatnom životu. Život te ponekad saplete, ali i ako padnem, ustanem. Da se fudbalski izrazim, u ovom poslu je važno i kakvi su vam saigrači, kapiteni, ko vam, koliko često i kako dodaje loptu, da li su sebični ili su timski igrači. U koju utakmicu ste stavljeni, kolika vam je minutaža…Moj rad u „Beogradskoj hronici” je pokazao da, kada dobijete minutažu, možete i da date gol ili da budete kvalitetan saigrač u reprezentaciji. Kada dobijete dobar angažman dajete i publici šansu da vas upozna, da bira između igrača i nagradi kvalitet aplauzom – veselo dodaje naša sagovornica i zaključuje:
– U ovom poslu ne dobijaju svi podjednake šanse, ponekad promakne neki kvalitet, zato ljudi i menjaju televizije. I timove. Ja još ne odustajem od svog RTS-a!
Prema njenim rečima, lepota je upravo u različitosti. Nisu dovoljni samo „novinarski akordi”, diploma i ono „ja mnogo volim da budem pred kamerom”, stas i lepota.
– Za ovaj posao treba imati i osećaj, instinkt, talenat i dušu, pa i stomak. Odvažnost, držanje… Ono što je nekako prešlo u „modu TV voditeljstava” jeste smejanje i duhovitost na silu. Preterano eksponiranje voditelja, uskakanje u reč sagovorniku, razgovori uglas....
I pored svega toga, i dalje stiže da se bavi svojim pasijama – oslikavanjem cipela i patika i dizajniranjem nakita od kože, a odskora restaurira i oslikava stari nameštaj.
Porodica i ljubav je uvek nadahnjuju. Sa ćerkama Natašom (26) i Anom Popović (23) uigran je trio. Prva su deca na ovim prostorima koja su počela da se bave sinhronizacijom crtanih filmova.
– Veoma sam ponosna i nas tri uveliko spremamo nešto zajedno. Ako me pitate kako ih savetujem, vrlo jednostavno: budite prirodne, uvek nađite načina da pokažete šta umete i tražite svoju minutažu u svakoj utakmici. Koristite svoje prilike, živite trenutak i uživajte u životu.
Ja sam zadovoljna osoba. Nema loših trenutaka, sve su to iskustva koja vode ka boljem. Život ide dalje... Bilo je situacija kada je borbenost bila važna, ali bože moj. Izaći kao pobednik ne znači stati, već boriti se dalje. I, naravno, postizati rezultate
    </div>
    <div id="kolumna">
Ideja slobode i politika samostalnosti
Pred nama je knjiga trojice vrsnih koautora o istorijskoj sudbini, pojavnim menama i sazrevanju ideje slobode kod prekodrinskih Srba, kojima vekovima nije bilo dato da je, u uslovima željene samostalnosti, državotvorno dovedu do celovitijeg ispunjenja, ali koji od nje nikada nisu odustajali i ostvarivali su je na načine i u oblicima koje su istorijski i društveni konteksti, uz mnogo upornosti, borbe i samopregora, omogućavali ili, tačnije, nevoljno dopuštali. Napisana u vreme kad se, kroz Republiku Srpsku i politiku osvajanja njene samostalnosti u koordinatama „dejtonske Bosne i Hercegovine”, ideja srpske slobode počinje sve određenije i obaveznije državno artikulisati i institucionalno materijalizovati, originalna studija „Uspon jedne ideje. Sloboda i samostalnost Republike Srpske i uloga Milorada Dodika” predstavlja svojevrsno očekivano iznenađenje.
Za savremenike na bivšem jugoslovenskom prostoru, gde prošlost nije prošla, a istorija se proživljava svakodnevno, neosetno ili u trenu postajući budućnost, pridržavanje zabrane podvrgavanja aktuelnih društvenih i političkih pojava i kretanja teorijskom, analitičkom, kritičkom i, do razumne mere, sintetičkom misaonom prosedeu značilo bi neopravdano odricanje od učvršćivanja samospoznajnih izvesnosti i uspostavljanja jasnijih smernica nacionalnog pregnuća. Preterano oprezno i smerno očekivanje da se steknu „akademski” uslovi za odvažnije markiranje vlastite pozicije na jednom vazda trusnom tlu i u dinamici promenljivih, a i prekretnih vremena, uz puno uvažavanje pouka dijahronijskih uvida, otvorilo bi prostor za pasivno prepuštanje ocenama, sudovima, a i lekcijama sa strane, najčešće baš od onih koji nam, tobože zarad neutralne naučnosti, propisuju obaveznost poštovanja principa vremenske distance.
Knjige kao što je „Uspon jedne ideje” istovremeno svedoče o učincima istorije u jednom trenutku njenog odvijanja, ali i pišu istoriju, o čemu će se u budućoj prošlosti sa vremenske distance i sa naknadnom pameću meritorno prosuđivati. Dobrica Ćosić je jednom prilikom konstatovao da je „naknadna pamet jedina prava pamet”, ali je ni on nije čekao da bi o prošlosti i o svom vremenu, kao politički mislilac i delatni političar, izricao sudove, čak i onda kad je priznavao da se više ne snalazi u „tuđem veku”. A autorski trio kojem dugujemo nesvakidašnju knjigu „Uspon jedne ideje” u punoj meri pripada svome veku i svojoj temi, kako intelektualno i znanstveno, tako i iskustveno, životno, pa se njihovo delo doima, u isti mah, kao plod ozbiljnog teorijskog promišljanja, politikološkog razmatranja i autentičnog saputničkog svedočenja o najnovijoj, uzlaznoj deonici puta kojom se tokom poslednjih dvadesetak godina, personalno objektivno obeleženih odvažnim političkim delovanjem i državničkim predvodništvom Milorada Dodika, u osvajanju i odbrani elemenata državne samostalnosti Republike Srpske, kretala ideja slobode srpskog naroda u Bosni i Hercegovini.
Uloga Milorada Dodika se već danas, i bez vremenske distance, može oceniti kao ključna za političko iskazivanje i akciono galvanizovanje u Srba odavno i snažno prisutne ideje o prevashodnoj nužnosti i imperativu odbrane slobode, dostojanstva i samostalnosti. Kao narodni predvodnik istančanog sluha za nacionalne prioritete i izraženog smisla za istorijski momentum, Dodik je svojim samosvesnim, ali i taktički promišljenim liderstvom uveo Republiku Srpsku u razdoblje u kome se srpski interesi i stavovi više ne mogu ignorisati, ni unutar BiH ni u Srbima nesklonom delu međunarodne zajednice.
Ukratko, njihova namera je bila da interdisciplinarnim istraživačkim postupkom  utvrde i obrazloženo saopšte da li je sadašnja faza afirmisanja Republike Srpske kroz politiku postepenog ostvarivanja sve potpunije samostalnosti, čija je liderska personifikacija već dve decenije Milorad Dodik, plod sticaja savremenih okolnosti ili aktuelni izraz trajne istorijske težnje srpskog naroda na teritoriji BiH.
Knjiga „Uspon jedne ideje – Sloboda i samostalnost Republike Srpske i uloga Milorada Dodika” prati istorijski hod i ispoljavanje ideje slobode kod Srba na teritoriji Bosne i Hercegovine od osmanskog doba do naših dana, što je uslovilo i unutrašnju strukturu knjige, podeljene na više poglavlja, od kojih svako pokriva i tematizuje određeni period prošlosti. Ono, međutim, što valja posebno istaći jeste opredeljenje koautora da svojoj analitičkoj raspravi obezbede što čvršću teorijsku podlogu, što je u delima istoriografskog, pa i primenjenog sociološkog i politikološkog karaktera prilično retko slučaj. Oslanjanjem na odabranu relevantnu literaturu i uključivanjem u naučni dijalog sa nosiocima različitih shvatanja, autori ispoljavaju primernu intelektualnu i znanstvenu odgovornost.
Posebnu vrednost ovoj po mnogo čemu pionirskoj studiji pribavila je sposobnost autora da pojedina razdoblja prošlosti Bosne i Hercegovine i srpskoga naroda na teritoriji ovih dveju starinom srpskih, a potonjom istorijom ne samo srpskih zemalja, prikažu u svetlu kakvo se na njih obično ne usmerava.  Vezujući se za sadašnji istorijski i politički trenutak u životu društva kome pripadaju i u kome deluju, koautori knjige „Uspon jedne ideje” sačinili su knjigu koja, sjedinjujući govor o poukama prošlosti, realnostima sadašnjosti i iskušenjima budućnosti, predstavlja svojevrsni naučni i moralni manifest dostojanstvene borbe za slobodu i samostalnost srpskog naroda  s one strane Drine, na tragu njegovih najsvetlijih i najčasnijih tradicija.
Profesor i diplomata
(Iz predgovora knjige „Uspon jedne ideje – Sloboda i samostalnost Republike Srpske i uloga Milorada Dodika”)
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

Bilans cetinjskih nemira
Odjeknula  zvona na Cetinjskom manastiru u čast novopostavljenog mitropolita, koji je na tom mestu nasledio preminulog Amfilohija. Sukobljene strane ubrzo su izašle sa proglasom u kojem se tvrdi da su postigle svoje ciljeve. I, odista, kada se sagleda šira slika, to nije daleko od istine – svi i jesu izašli kao pobednici! Ali su svi nešto i izgubili 
Iako u ne baš sasvim kanonskom okruženju, ceremonija ustoličenja mitropolita Joanikija u Cetinjskom manastiru obavljena je na najavljenom mestu i u najavljeno vreme, uz prisustvo jakih antiterorističkih snaga MUP-a Crne Gore.  Dan pre toga pojavila se informacija da će, iz bezbednosnih razloga, hirotonisanje morati da bude odloženo. U nedelju su ipak odjeknula  zvona na Cetinjskom manastiru u čast novopostavljenog mitropolita, koji je na tom mestu nasledio preminulog Amfilohija. Sukobljene strane ubrzo su izašle sa proglasom u kojem se tvrdi da su postigle svoje ciljeve. I, odista, kada se sagleda šira slika, to nije daleko od istine – svi i jesu izašli kao pobednici! Ali su svi nešto i izgubili.
Pođimo od SPC. Na godišnjicu parlamentarnih izbora u Crnoj Gori, ova crkvena organizacija isterala je svoje pravo da se ustoličenje održi upravo na Cetinju, prestonom gradu crnogorske državnosti, uprkos protivljenju samih Cetinjana, čiji je glavni zahtev bio da se hirotonisanje obavi u Podgorici ili negde drugde (grad inače ima ugovorni odnos  o korišćenju Cetinjskog manastira sa SPC). Međutim, u kontekstu aktuelne situacije u Crnoj Gori, čin ustoličenja visokog crkvenog dostojanstvenika je davno već prerastao u nešto sasvim drugo, u svojevrsno političko-identitetsko pitanje oko koga se uveliko određuje polarizovano crnogorsko društvo, s Cetinjanima na čelu. Izbor upravo Joanikija za mitropolita  crnogorsko-primorskog dodatno je revoltirao građane Crne Gore, pošto je, između ostalog, poznato njegovo neskriveno divljenje prema istoričaru Aleksandru Rakoviću, autoru knjige „Crnogorski separatizam”, medijski najeksponiranijem negatoru crnogorske nacije.
Cetinje je oduvek bilo na ratnoj nozi sa Joanikijevim prethodnikom Amfilohijem, i to u vreme kada je ovaj bio u odličnim odnosima sa predsednikom Đukanovićem. U jednu reč, Cetinjani su ustoličenje Joanikija doživeli kao neku vrstu teološke uzurpacije sekularne i nezavisne Crne Gore, kao militantni crkveni desant na njihov grad, zbog čega su i organizovali proteste. SPC je pobedila, ali ne na krilima novozavetne etike i evanđeoske ljubavi, već uz upotrebu suzavca, pancira, helikoptera i šok-bombi. Sutradan, kada se sve ovo završi, kako će novoustoličeni mitropolit šetati među Cetinjanima? Uz policijsku pratnju i lično obezbeđenje? Kako će širiti hrišćansku ljubav i utvrditi solidarnost sa bratskom Srbijom? Hoće li biti doživljen kao neko ko gradi mostove ili ih ruši?
Drugu stranu, pak, predstavljao bi predsednik Đukanović. Njega je eksplicitno imenovala Mitropolija crnogorsko-primorska SPC kao organizatora nereda: „Ideološko-političke strukture bivšeg režima pokušavaju da izazovu nemire”. Pritom je, ne sme se to zaboraviti, idejni mandatar nove vlade bio počivši mitropolit Amfilohije, mada od crkvenih vlasti svakodnevno stižu poruke kako se oni ne bave politikom. I za Đukanovića se, isto tako, može reći da je izišao kao pobednik sa Cetinja. Kao državnik i iskusan političar, jednostavno je iskoristio priliku koja mu se ukazala da učvrsti svoje biračko telo i da, po liniji  političkog oportuniteta, dodatno ojača.  Da sebe ustoliči kao nekog ko jedini branu državu Crnu Goru od stranih uticaja, kao i da pokaže da dobar deo građana ne prihvata „Srpsku crkvu”. Teza da je predsednik Crne Gore i DPS-a glavni organizator protesta na Cetinju teško da stoji, uprkos pisanju ovdašnje tabloidne štampe: Đukanoviću se, poslovično, pridaje mnogo veća moć nego što je odista ima – posebno kao predsedniku države, jer su mu ovlašćenja gotovo simbolična.
Ostaje, na kraju, glavni kamen spoticanja između Srbije i Crne Gore: sukob dveju crkava, nekanonske crnogorske, koja se bori da povrati autokefalnost, i SPC. U korenu spora leži datum osnivanja obeju predmetnih crkava, pošto s tim u vezi stoji i pitanje njihovog pravnog subjektiviteta, a sve to zajedno vodi k onom najvažnijem: pitanju crkvene imovine, čija se vrednost u Crnoj Gori procenjuje na više stotina miliona evra. U uverenju novih vlasti u Crnoj Gori stoji da su eparhije SPC u ovoj državi osnovane još 1220. godine (dakle, još od vremena Rastka Nemanjića), dok je u isto vreme u Srbiji majčinskoj SPC priznat pravni subjektivitet tek od 1836. godine, što je paradoksalno.  Za početak, umesto optužbi o ”odsrbljavanju” i gromopucatelnih tvrdnji o tome kako je  „Srpska pravoslavna crkva starija od crnogorske države”, valjalo bi zaviriti u stare crkvene zbornike – „nomokanone” – što je neka vrsta opšteg ustava za sve pomesne crkve,  koje su potvrđene od Vaseljenske patrijaršije. U jednom takvom zborniku, poznatijem pod nazivom „Sintagma” iz 1855,  pod rednim brojem devet notirana je i Autokefalna Mitropolija Crnogorska. Te 1855. nije postojalo čak osam pomesnih crkava, koje postoje danas, među njima i srpska.  Iste podatke iznosi i ruski „Spisak”, koji se odnosi na stanje za 1848. godinu.  Ukupno je u njemu navedeno 10 tada postojećih pomesnih autokefalnih crkava. Pod rednim brojem devet je Jerarhija Crne Gore, dok se srpska crkva nigde ne pominje. Za početak, bilo bi dobro odatle krenuti, razjasniti sve nedoumice vezane za godinu osnivanja dveju sestrinskih, a posvađanih crkava.
Esejista i prevodilac
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

Vakcinisanje između prava i obaveze
„Tako se iz nečeg dobrog često izrodi nešto naopako. Zašto se i iz nečeg naopakog ne bi izrodilo nešto dobro?” (Bernhard Šlink, „Boje rastanka”)
Medicinske nedoumice o tekućoj pandemiji ne jenjavaju: meandriranja u gledištima, stručna (i laička) nadgornjavanja, nagađanja, neutemeljena predviđanja, oslanjanje na nepotpune, iskrivljene, varirajuće, pa i naručene statistike. A virus je ćudljiv, otporan i uporan, razvija se u sojevima, razliva se, plavi planetu. Za zadivljujuće brzo zgotovljene vakcine nije bilo dovoljno vremena da bi se podrobno ispitale i proverile, a grdna svetska nevolja je nalagala naročitu hitnost delovanja. Dosadašnja iskustva su još nedovoljna za konačnu iole usaglašenu ocenu svetski kompetentnih zvaničnika u pogledu optimalnog izbora cepiva, vakcinalne bezbednosti, delotvornosti, dužine dejstava, pa i mogućih trajnijih štetnih posledica vakcinisanja. Međutim, teško je poreći tvrdnju da su vakcine – bile i ostale – nezamenljiv medicinski alat i da se neprekidno usavršavaju. (Raspravu o uspešnosti organizovanja u suočavanju s pandemijom u pojedinim državama, o političkim manipulacijama predmetne pošasti, konkurenciji i profitnim stremljenjima farmaceutskih kuća, pa i o „teorijama zavere” – prepuštam drugima.) Uz prethodno skicirane „medicinske i političke rezerve”, tema je: zakonski osnov eventualne opšteobavezne vakcinacije u Srbije, ustavnost takvih regula, kao i ustavnost tzv. kovid propusnica kao propusnih kanala kretanja isključivo za vakcinisane.
Prema srpskom Zakonu o zaštiti od zaraznih bolesti (zakon), među taksativno navedenim zaraznim bolestima (čl. 4 i sl.) je i kovid 19, bolest koju izaziva virus SARS-CoV-2 a prenosi se vazduhom (čl. 5. tač. 5 – pod /1/). U okviru mera za zaštitu stanovništva od zaraznih bolesti i načina njihovog sprovođenja (čl. 14. i sl.) je i „imunizacija i hemioprofilaksa” (čl. 32). Imunizacija (vakcinacija) je potencijalno trojakog izvorišta: 1) obavezna, za sve ili samo za pojedine kategorije lica – u pogledu Zakonom određenih zaraznih bolesti i u predviđenom uzrastu; 2) lekarski preporučena; 3) na lični zahtev. Pored toga, zakon veli da se „može (podvukao Z. T.) odrediti vanredna preporučena ili obavezna imunizacija protiv... zarazne bolesti za sva lica, odnosno za određene kategorije lica, ako se utvrdi opasnost od prenošenja te zarazne bolesti, kao i u slučaju unošenja u zemlju određene zarazne bolesti”. Vanrednu vakcinaciju po zakonu naređuje resorni ministar uz respektabilnu stručnu zaleđinu (čl. 33. zakona). Ustavnost tih normi pred Ustavnim sudom do sada nije dovođena u pitanje, a zakonska opcija propisivanja vanredne opšteobavezne (ili strogo selektivne) vakcinacije protiv navedene pandemije nije (još) korišćena.
Ustav utvrđuje pravo svakog na zaštitu svog fizičkog i psihičkog zdravlja (čl. 68) koju mu poglavito obezbeđuje država primerenim instrumentima. Ustavno je zajemčena i sloboda sopstvenog uverenja i sloboda da se ono po ličnom izboru promeni (čl. 43. st. 1). Analogno, član 8 Evropske konvencije o zaštiti ljudskih prava i osnovnih sloboda sadrži Pravo na poštovanje privatnog i porodičnog života, a njen član 9 – Slobodu misli, savesti i veroispovesti, uključujući i vlastito uverenje. No, sloboda uverenja, kao deo privatnog života svakoga, ne sme nipošto biti u suprotnosti s javnim poretkom  – svežnjem krucijalnih pravno obezbeđenih javnih interesa, osnovnih društvenih vrednosti i institucionalnih mehanizama u koje spada i postulat zaštite zdravlja – kao šire kategorije koja se tiče svih članova jedne zajednice i nje kao celine. Načelno uzev, pretpostavljena obavezna vakcinacija ne može se smatrati invazivnim udarom na zdravlje, već obrnuto: preventivnim postupkom njegove zaštite. Posebno stoga što pojedinac živi – kreće se i radi – u društvu, s drugima sebi ravnopravnim, te bi neizostavno morao solidarno i tolerantno da vodi računa kako o svojoj ličnosti, tako i o okruženju, užem i širem. Naređena obavezna vakcinacija za sve građane morala bi – na podlozi citiranih odredaba merodavnog zakona – da se u svakoj konkretnoj prilici prethodno medicinski i politički valjano obrazloži, da se jakim razlozima potkrepi. Da se proceni kao celishodan, neophodan potez u cilju (naj)potpunije zaštite zdravlja nacije (građana) Srbije kako bi se krajnje opasna i rastuća smrtonosna zaraza suzbila. Pod navedenim uslovima, zakonski predviđena opšteobavezna vakcinacija je apsolutno u skladu sa Ustavom. Ne bi prekomerno ograničavala ljudska i manjinska prava (zdravstveni integritet građana, lična uverenja, odnosno privatni život i drugo), ne bi zadirala u njihovu suštinu (imajući u vidu kriterijume iz čl. 20. Ustava). Ipak, ne treba smetnuti sa uma „da je lakše neke stvari učiniti legalnim, nego legitimnim” (N. S. R. Šamfor). I kad se uvede kao obavezna, vakcina štiti svakog primaoca samo hipotetički (ne garantuje se da i oni vakcinisani neće biti zaraženi!), posredno i druge, kao i ukupno narodno zdravlje.
Bude li došlo do propisivanja obavezne vakcinacije protiv kovida 19 za sve građane – sa izuzetkom onih kod kojih je lekarski (individualno ili konzilijarno) nesumnjivo dokazana kontraindikovanost na dotične vakcine (o čemu bi se izdavale zasebne javne potvrde) – protivljenje vakcinaciji bilo bi medicinski, društveno i ljudski nepoželjno. Štaviše, predstavljalo bi i kažnjivi pravni delikt, ujedno zloupotrebu ustavne slobode ličnog uverenja. S druge strane, ko ne ispuni tu javnu dužnost ne bi se mogao smatrati diskriminisanim spram onih vakcinisanih. U tom smislu bi i tzv. kovid zdravstvene propusnice za vakcinisane bile ustavne i zakonite. A ako se ne proglasi opšteobavezna vakcinacija, ostaje na snazi pravo da svaki građanin sâm odluči da li će da se podvrgne imunizaciji ili ne, po stručnoj preporuci ili po sopstvenoj volji. Tada bi uvođenje kovid propusnica na nacionalnoj ravni, zakonom ili na drugi način, kao ekskluzivni „ključ” za vakcinisane u pojedinim tipovima situacija (prijem u određene javne ustanove, poseta pojedinim javnim mestima, javnim priredbama, kafićima, klubovima itd.) – bilo neustavno: kovid propusnice bi teško narušavale načelo zabrane diskriminacije po bilo kom osnovu (čl. 21. Ustava). Njima bi se – bez uvedene opšteobavezne vakcinacije – protivno Ustavu direktno zadiralo u jednakopravnost građana (čl. 20. st. 1. in fine).
„Veoma je tanak zid koji deli zdravo samopouzdanje i nezdrav ponos” (Haruki Murakami, O čemu govorim kad govorim o trčanju).
Profesor Pravnog fakulteta Univerziteta u Beogradu
    </div>
<div id="sport">
Ljudska pobeda u sportskom porazu
Rasterećenje – tako je Novak Đoković jednom rečju opisao šta oseća posle svečanog zatvaranja Otvorenog prvenstva SAD i ubedljivog poraza od Danila Medvedeva u finalu: 6:4, 6:4, 6:4. U završnom činu, kojem je sam dao istorijski karakter uspesima tokom cele sezone, nije odigrao ulogu „terminatora”, koju su prvi put u Njujorku želeli da vide svi, pa i njegove „kolege” po slavi na prepunim tribinama.
Možda se Bred Pit, u društvu sa Alekom Boldvinom, Bredlijem Kuperom, Benom Stilerom i ostalim holivudskim zvezdama u gledalištu, spremao za ulogu teniskog supermena jednog dana, ali tok istorijskog finala ga je na kraju vratio ka ulozi Ahila u „Troji”. Supermen je otkrio ranjivu petu, nije ostvario san o nadljudskoj nadmoći, ali je svima otvorio dušu i razum svojom ljudskom prirodom.
Za razliku od holivudske „fabrike snova”, uloga savremenog sportskog gladijatora Novaka Đokovića je brutalno stvarna i nije unapred napisana. Dokle god bude trajala, niko neće znati šta sledi i kakav je kraj. Upravo je završio najuspešniju grend slem sezonu u poslednjih pola veka, sa 27 uzastopnih pobeda: tri titule i jednim finalom. Osim Dona Badža 1938. i Roda Lejvera (1962. i 1969), jedinih osvajača kalendarskog slema, sa Đokovićevom 2021. sezonom mogu da se mere samo još 1933. i 1956. U oba slučaja su pretendenti na zlatni teniski san, ser Džek Kroford i Lujs Houd, gubili finale u Njujorku. I te nedovršene serije su učinile da ih pamtimo do današnjih dana.
Niko drugi u istoriji tenisa nije povezao prve tri najveće titule u istoj sezoni. Oni koji i dalje diskutuju o najboljem, nerado pominju da Rodžer Federer i Rafael Nadal nikada nisu spojili ni prve dve krunske pobede u jednoj godini, dok je Novak Đoković, od Vimbldona 2015. do Rolan Garosa 2016, držao sva četiri pehara u vitrinama. Već i taj „nekalendarski slem”, u medijima često zvan „Nole slem”, predstavlja daleko veći uspeh nego Lejverov iz 1969, ostvaren u prvoj godini profesionalne ere, kada su merila teniskih dostignuća bila znatno drugačija nego danas.
U poslednjem ovogodišnjem meču na najvećoj sceni, masa u areni je očekivala krv, ali je nije bilo. Danil Medvedev je do te mere bio spremniji za finale da je krvožedna publika bezrazložno okrenula leđa njegovim maestralnim potezima i prešla granice korektnosti u navijanju za srpskog tenisera, sa kojim je ratovala duže od decenije. Kao vrhunac apsurda, aplaudirali su mu i kada je u besu lomio reket, nadajući se još jednom hudinijevskom dizanju sa dna. Nije slavljen pobednik nego poraženi.
I prvi put se Đoković našao u situaciji da ispunjava tuđe želje, a sam se na terenu oseća poražen, poput samuraja koji i pre početka dvoboja spušta glavu. I još više rastresen neočekivanom podrškom sa tribina, na koju ne može da uzvrati. Otuda suze pre kraja meča, praćene još gromoglasnijim aplauzima. Publika je konačno dobila nešto. Ne ono što je tražila, već nešto drugo.
Slično je bilo na Rolan Garosu 2015, kada je Đoković pobedio Nadala, pa izgubio finale od Vavrinke. Kažu da ga je publika tada skrhanog volela više nego ikada, barem do finala u Njujorku. Šta je ove nedelje bilo važnije: istorijska pobeda na terenu ili reakcija gledalaca?
– Bilo mi je drago da se završilo, jer je svega sa čim sam morao da se nosim na mentalnom i emotivnom planu poslednjih nedelja bilo mnogo. Deo mene je bio vrlo tužan, ali u isto vreme sam osetio nešto što nisam nikada u Njujorku. Publika me je dirnula. Prijatno su me iznenadili, nisam očekivao ništa posebno, a količina podrške, energije i ljubavi je nešto što ću zauvek da pamtim. Želiš da pobediš, ali ta veza koju stvoriš sa ljudima će trajati jako dugo. To me je i rasplakalo pred kraj meča. Ta osećanja, ta energija, bili su jednako jaki kao da osvajam 21. grend slem titulu – rekao je Đoković.
Novak Đoković želi sve i veruje da može sve. Da nije tako, ne bi bio jedan od najboljih sportista svih vremena, ne bi iskreno pomagao drugima i borio se srcem za ponos svoje zemlje, ili za prava drugih tenisera i budućnost tenisa. Da ne veruje u svoje izuzetne moći, ne bi singlom i mešovitim dublom na Olimpijskim igrama ugrozio svoj pohod ka kalendarskom slemu u Njujorku.
Odbijajući savete svih kolega, učinio je da, zbog rasporeda sa dublom u istom danu, singl igra u najgorem mogućem dnevnom terminu. I bolne posledice ta dva poraza u Tokiju, od Zvereva i Karenja, uspeo je u Njujorku da nadoknadi prodorom do finala najtežim putem. Sa šest izgubljenih setova i šest sati više na terenu od nikad opasnijeg Medvedeva.
Da li će ga ovo finale slomiti ili zaustaviti? Teško. Dovoljno je bilo čuti ga na konferenciji posle poraza koji su drugi bezrazložno proglasili za najteži u karijeri:
– Noge me nisu služile, nivo energije je bio nizak, servis gotovo da nisam imao dok je njegov bio savršen. Danilov pristup, mentalitet, taktika, bili su vrhunac našeg sporta. Imao sam šansu samo na početku drugog seta, ali on je bio sjajan. Tenis je u dobrim rukama, stasali su dobri momci i sjajni igrači, nadam se da će smena generacija ići glatko što se tiče popularnosti, a mi moramo da obezbedimo bolje uslove nižim slojevima teniske hijerarhije. Srećan sam zbog Danila, potpuno je zalužio ovaj uspeh, a mi stariji se još držimo. Još želim da sijam na terenu koliko mogu, da osvajam najveće turnire i igram za svoju državu. Mnogo toga mi se skupljalo poslednjih meseci do ovog finala, ali na kraju krajeva moram da budem vrlo zadovoljan sezonom. Naučio sam da preboljevam najteže poraze, kakvi su ovi u finalima gredn slem turnira, idemo dalje!
Posle ovog izgubljenog finala, dug tenisa i sporta prema Novaku Đokoviću još više raste. Spasao je turbulentnu sezonu, doveo njen vrhunac do usijanja, i na kraju, umesto očekivane uloge mašine za pobede, otvorio duše i razum i onih koji ga ne vole. Dok bude igrao, svet će učiti o stvarima mnogo širim od sporta: o usponima, padovima i uzdizanju posle svakog posrnuća. O svemu ljudskom što se krije iza rezultata.
Mnogo toga je od Đokovića naučio i beskrajno simpatični Danil Medvedev, koliko neumoljiv na terenu, toliko i detinje duševan van njega. Pre no što će da primi pehar u Njujorku, našao je savršenu rečenicu i način da vrati osmeh poraženom:
– Ovo nisam nikome rekao do sada: Novače, ti si za mene najbolji teniser svih vremena!

Srbija u polufinalu Evropskog prvenstva
Odbojkaši Srbije savladali Holandiju sa 3:0 po setovima 25:23, 25:20, 27:25 i plasirali se u polufinale Evropskog prvenstva u Gdanjsku i tako nastavljaju svoj pohod ka odbrani titule prvaka Starog kontinenta. Danas, za razliku od pre dva dana protiv Turske, nije bilo problema, pa su momci Bobe Kovača uspeli da pobede u tri seta. Danas je naša igra bila daleko organizovanija, momci su bili mnogo staloženiji i kao rezultat svega, procenat realizacije je porastao u odnosu na meč protiv Turske.
Srbiju su do pobede, posle 88 minuta igre, vodili Uroš Kovačević sa 15, Dražen Luburić sa 11 i Marko Ivović sa deset poena. U poraženom timu najbolji je bio Nimir Abdel-Aziz sa 14 poena.Aktuelni prvaci Evrope će se za plasman u novo finale boriti sa pobednikom četvrtfinala u kojem se sastaju Italija i Nemačka. Taj meč je na programu sutra, dok je polufinale u subotu u Katovicama.

Upaljen „alarm” uoči Holandije
Posle neočekivano teške pobede protiv Turske (3:2), gde je do samog kraja vladala neizvesnost (15:12 u odlučujućem setu), evropski prvak Srbija danas u Gdanjsku, u četvrtfinalu „Evra 2021”, igra protiv Holandije (17.30 č). Turci su na startu prvenstva iznenadili olimpijskog vicešampiona Rusiju, ali to nije bilo dovoljno upozorenje za srpske odbojkaše kojima je selektor Slobodan Kovač zamerio na nekim stvarima.
– Kao što smo najavili, bilo je teško – rekao je Kovač neposredno posle susreta sa Turcima. – Prvi set smo odigrali odlično, u drugom vodili sa pet razlike i onda kao da je neko ugasio svetlo. Šta je dobro? Reakcija! Ali je mnogo straha... Mislim da ova postava ne bi trebalo da ima toliko problema s prijemom servisa, a imali smo problema sa prijemom, i to ne jakog servisa... Varirali su puno taj servis, kratak, dug, što nam je predstavljalo veliki problem. Kad je ovako teško, onda se baš i ne sluša puno…
Kovač, ipak, konstatuje da je - najvažnija pobeda:
– Ovo je na ispadanje, svejedno da li je 3:0 ili 3:2. Nadam se da će ovo da nam bude velika opomena, da ne možemo da stanemo i da očekujemo da će pobednik da savlada samog sebe, već da moramo da igramo. Turska je odigrala odlično i protiv Rusije, reč je o interesantnoj ekipi. Mi smo njihovog najboljeg igrača (Adis Lagumdžija) zaustavili i izbacili napolje. Problem je što posle toga neke taktičke zadatke koje smo imale sa ovom drugom dvojicom nismo ispoštovali. Poen po poen, poen po poen, nismo završavali idealne lopte, što nam se osvetilo. Moglo je mnogo više da nam se osveti. Peti set – ko zna zašto je to dobro. To je alarm da budemo mnogo agresivniji i bolji u narednom meču.
Srbija je protiv Turske prva dva seta odlično počela (6:0 i 5:0), ali u drugom to nije bilo dovoljno da se dobije set. U oba navrata početnu prednost je ostvarena na servis Marka Ivovića, jednog od najpouzdanijih odbojkaša u srpskom sastavu.
– U prvom setu smo imali dobar pristup, nismo im dozvolili da igraju svoju igru, ali se u drugom setu sve okrenulo: dopustili smo im da igraju ono što znaju, uvukli su nas u taj lavirint iz kojeg nismo imali izlaza. Najveća greška je to što nismo odigrali na svom nivou. Dobro je da smo se izvukli i nadam se da ovakve stvari nećemo ponavljati – istakao je Ivović.
Turci ne samo da su uspeli da preokrenu na 2:1 u setovima, već su pretili i u četvrtom i petom setu. Tada su do izražaja došli igrači s klupe. Jedan od njih, Dražen Luburić, smatra da i nije tako loše kada se jedna utakmica dobije ovako teško:
– Kroz ovakve utakmice se vidi i naš kvalitet u ovakvim momentima. Setimo se nezgodne situacije protiv Ukrajine s prethodnog prvenstva, gde smo se takoreći izvukli iz nedostatka od tri-četiri poena i pokazali čvrst karakter. Doći će to sve na svoje kako odmiče takmičenje, mislim da ćemo igrati sve bolje. Ovakve stvari izgleda sa se moraju proći na ovakvim prvenstvima.
Sledeći rival je Holandija, reprezentacija daleko od slave koju je imala devedesetih godina prošlog vela, ali sa novim elanom. U to vreme, dok se naš nacionalni tim izvlačio iz sankcija Ujedinjenih nacija, Holanđani su uz Italiju bili najjača selekcija na svetu (Blanže, B. Van de Gor, Zverver, Gercen…): olimpijsko srebro 1992. i zlato 1996, svetsko srebro 1994, evropsko zlato 1997. i srebro 1993, 1995. godine. Jedinu evropsku titulu osvojili su na svom terenu, 1997, kada su u finalu savladali upravo našu reprezentaciju, sa 3:1. Današnji selektor Srbije Slobodan Kovač bio je član te čuvene generacije SR Jugoslavije.
I dok je naš tim nastavio ka još većim visinama (olimpijski šampion u Sidneju 2000, tri titule prvaka Evrope, svetsko srebro 1998, bronza 2010), Holanđani su padali sve niže i niže. Tako da će im susret sa Srbijom biti prvo četvrtfinale od 2009. godine, kada su bili sedmi. Njihov najbolji igrač i kapiten Nimir Abdel Aziz smatra da ovo nije krajnji domet:
– Ovo je moje peto evropsko prvenstvo i nikada nismo stigli do četvrtfinala. Ovo je sjajna stvar, međutim, mi još nismo rekli završnu reč. Želimo više od ovoga.​

Kokoškov zvanično nije više selektor košarkaša Srbije
Igor Kokoškov više nije selektor muške košarkaške reprezentacije Srbije.
Kako je saopšteno, Košarkaški savez Srbije i dosadašnji selektor sporazumno su raskinuli ugovor o saradnji.
„Košarkaški savez Srbije želi Igoru mnogo sreće i uspeha u nastavku trenerske karijere, uz zahvalnost za rad i trud. KSS će se u narednom periodu angažovati u izboru novog selektora, o čemu će javnosti biti blagovremeno obaveštena”, navodi se u saopštenju, javlja Tanjug.
Mediji su u prethodnom periodu spekulisali da će novi selektor biti Svetislav Pešić.

Nedelja velikih iskušenja
Pred Crvenom zvezdom su u ovoj nedelji dva značajna ispita. Jedan u Evropi, sa portugalskom Bragom a drugi na domaćoj sceni, „večiti derbi” sa Partizanom. Pošto je Dejan Stanković na vreme apsolvirao sve dobre i sve loše strane svog tima sada, kada su se stekli novi uslovi, njemu kao treneru u usponu ostaje da na znalački način u predstojeća tri dana (četvrtak–nedelja) koncipira tim, pronađe najbolju moguću ekipu i da iz ta dva predstojeća dvoboja izađe još jači i snažniji.
Pobeda nad Proleterom, kao i činjenica da je na našem najvećem stadionu bilo dvadeset hiljada navijača, u ne tako značajnoj utakmici, potvrda su da navijači veruju svom klubu. Srpski prvak će sa Bragom u četvrtak kod kuće a potom i sa bugarskim Ludogorecom i danskim Mitjilandom, pokušati da „prezimi”  u Evropi, što bi svakako bio lep sportski rezultat za klub, koji svoje glavne izvore prihoda i finansiranja ima upravo igrajući u Evropi, kao i od prodaje mladih i talentovanih igrača.
Uopšte nije prijatno kada se ima u vidu činjenica da Crvena zvezda i nije u tako dobroj finansijskoj situaciji, jer su trenutni minusi u klupskoj kasi dostigli nekoliko desetina milona evra. Međutim, Zvezda neće lako spustiti glavu pred ozbiljnim problemima. Zato treneru pre svega, ali i igračima koji danas nose dres kluba, ostaje da pokušaju da u Ligi Evrope ostvare nove podvige, a za tako nešto „crveno-beli” imaju i iskustvo a i dobar tim.
Dejan Stanković je u rođendanskom raspoloženju proslavio pobedu nad Proleterom, a posle toga se odmah okrenuo pripremi meča sa Bragom.
–  Svi dobro znamo snagu portugalskog fudbala. Uopšte ne treba trošiti reči da Braga zajedno sa Benfikom, Portom i Sportingom spada u red najboljih klubova te zemlje. Radi se o timu koji iz godinu u godinu stalno napreduje. Možda im trenutno u domaćem prvenstvu ne ide baš najbolje, ali to nas neće zavaravati. Na znalački način treba dobro rasporediti igrače i snagu u samo tri dana – naglašava trener našeg prvaka.
U Zvezdi se nadaju dobrom početku, ali i velikoj podršci s tribina.
–  O našim navijačima ne treba trošiti reči. Bili su nam vetar u leđa u svakoj utakmici. Retko koji klub ima takve navijače, nadam se da će ih u četvrtak ponovo biti u velikom broju.
Stanković je protiv Proletera pokušao sa dvojicom isturenih igrača. Ali, toliko je očigledno da Pavkov i Dioni nisu dobitna kombinacija. Iako je možda još rano suditi, Francuz je čini se daleko od onoga što se od njega očekivalo. Ali, u Zvezdi uopšte nisu spokojni jer se čini sve da Milan Pavkov bude sto odsto spreman za četvrtak, pošto se lakše povredio protiv Proletera. Naravno, protiv Novosađana je bilo nekih tehničkih zamisli koji će svakako trener primeniti i u četvrtak, ali strateg šampiona naravno o tome ne želi da govori.
– Evropske utakmice su posebna inspiracija ne samo za igrače i stručni štab, već i za sve ostale u klubu. Dobro je što ćemo petu godinu zaredom nastaviti da igramo sa najboljim klubovima Evrope. Grupa je dosta zanimljiva. Možda na prvi pogled izgleda da to nisu atraktivne ekipe, ali umeju i te kako da igraju dobar fudbal – konstatuje Stanković.
Posle Brage šampiona očekuje i „večiti derbi” koji je na programu u nedelju u Humskoj.
– Kada budemo apsolvirali meč sa Bragom okrenućemo se narednom protivniku. Sad je fokus potpuno usmeren ka Evropi – zaključio je Dejan Stanković.
U tim se posle meča pauze vraća štoper Aleksandar Dragović...

Partizan spreman za debitantsko izdanje novog evropskog takmičenja
Za sada, trenutno nijedna ekipa u našem šampionatu nije mogla da stane na put Partizanovim ne tako malim ciljevima. Klub iz Humske će ovu važnu nedelju fudbala, kada se već uveliko sprema za debi u novom međunarodnom Uefinom takmičenju – Ligi konferencija i „večitom derbiju” sa Crvenom zvezdom, dočekati u baš dobrom raspoloženju. Ekipa je trenutno na vrhu superligaške tabele, trener Aleksandar Stanojević ne odstupa od stila igre, koji za sada donosi dobre rezultate, pa je sada ekipa potpuno okrenuta duelu sa kiparskim Anotrozisom. Iskreno govoreći, Partizan je imao dosta sreće na žrebu, jer i ostale dve ekipe iz gripe, belgijski Gent i estonska Flora, nisu bas timovi od kojih bi trebalo strepeti.
Nakon uspešno prebrođenog gostovanja u Kragujevcu, u taboru „crno-belih” smatraju da spremno dočekuju nove obaveze. Filip Holender je u sve boljoj formi što svakako može da raduje pristalice kluba iz Humske.
– Svi dobro znamo da nas čeka težak period, dve veoma važne utakmice. Uopšte neće biti lako, ali radost je kada znate da ste deo ozbiljnog društva, kada znate da će u Humsku dolaziti ekipe koje zaslužuju respekt. Na nama je da izdržimo sve te napore i da iz njih izađemo još jači – kaže mađarski reprezentativac.
U času kada Partizan očekuju još veće obaveze, kako na domaćoj tako i međunarodnoj sceni, šansu je dobio i novajlija u timu Kvinsi Menig. Prve impresije posle meča u Kragujevcu Menig je podelio sa cimerom Gomešom, ali i ostalim saigračima.
– Pre utakmice Rikardo mi je samo rekao da uživam u igri i da dam sve od sebe. Mnogo toga lepog mi je rekao o Partizanu, Beogradu, Srbiji. Mislim da sam napravio dobar izbo –, kazao je novi igrač vicešampiona.
Voljom žreba Beograđani na startu novog Uefinog takmičenja igraju na Kipru, gde će im domaćin biti Anotrozis, a nakon toga slede mečevi sa Florom (30. septembar) i Gentom (21. oktobar) kod kuće. U timu sa ostrva igra i nekoliko stranaca. Najvredniji fudbaler te ekipe je Grk Spiros Risbvanis, a najpoznatiji je reprezentativac Severne Irske Kajl Laferti, dok boje Anortozisa brane i Brazilac Anderson, Srbin Miloš Deletić, a sa klupe ih predvodi Gruzin Temur Kecbaja, koji je sa sobom doveo i nekoliko sunarodnika. Nedavno su u kvalifikacijama za Ligu Evrope poraženi od Rapida iz beča, dok su u plej-ofu za Ligu konferencija bili uspešniji od izraelskog Hapoela Ber Šefe.
U Partizanu najveću nadu uoči meča sa kiparskim klubom polažu u Rikarda Gomeša, koji blista ove sezone. Takođe, „crno-beli” se uzdaju i u iskustvo Jojića, Zdjelara i Izraelca Natha, kao i mladog Jovića. Naravno, prošlo je baš dosta vremena od Partizanovih mečeva sa APOEL-om, a sada je nova prilika da se u međusobnom dvoboju vidi ko je bolji. Ako sve bude po planu treba očekivati dobar fudbal i čvrst otpor. Jer, valjalo bi sa dobrom energijom dočekati najvećeg rivala na domaćoj sceni...
</div>
<div id="magazin">
Silvester Stalone „rasprodaje” rekvizite iz filmova
Od bokserskih rukavica iz filma „Roki” do traka za glavu iz „Ramba”, suveniri holivudske zvezde akcionog filma Silvestera Stalonea biće ponuđeni na decembarskoj aukciji na Beverli Hilsu.
Kako navodi agencija Rojters, prodaje se skoro 500 ličnih Staloneovih predmeta, uključujući kostime, rekvizite, sveske i druge uspomene iz najvećih glumčevih filmova.
Biće ponuđene i Staloneove bokserske rukavice iz filma „Roki 3”, a procenjena vrednost je od 10.000 do 20.000 dolara, kao i rukom pisane sveske o prva četiri filma iz serijala „Roki”, po ceni od 40.000 do 60.000 dolara.
Ljubiteljima „Ramba” nudi se kolekcija noževa iz prva tri filma po ceni od 10.000 do 20.000 dolara za svaki, kao i traka za glavu koju je Stalone nosio u tom filmu, a koja se procenjuje na 8.000 do 10.000 dolara.„On je sportski tip, to je ono što on predstavlja, te se ljudi mogu povezati s tim”, rekao je izvršni direktor aukcijske kuće „Julien's Auctions” Martin Nolan.
Odgovarajući na pitanje zašto glumac koji sada ima 75 godina prodaje stvari, Nolan je rekao da se on zapravo seli i da prodaje kuću, prenosi Tanjug.
„Očekujemo ogroman odziv za ovu aukcijsku najavu jer su ljudi sve više zainteresovani za ovakvu vrstu predmeta,” kazao je Nolan.
Nolan je dodao da procenjuju da će aukcijska prodaja biti u rasponu od milion do milion i po dolara.
Aukcijska prodaja održava se petog decembra u „Julien's Auctions” na Beverli Hilsu.

Kako helikopterom prebaciti nosoroga
Da li je gojaznost političara indikator korupcije u zemlji, zašto se pešaci ne sudaraju prilikom kretanja, a zbog čega se to ponekad i dešava, kako kontrolisati bubašvabe u podmornicama i na koji način prevesti nosoroga helikopterom, samo su neka su od istraživanja čiji su autori dobitnici ovogodišnje Ig Nobelove nagrade.
Reč je, kako prenosi Bi-Bi-Si, o satiričnoj nagradi koja se dodeljuje svake godine od 1991. godine u čast neobičnih ili trivijalnih dostignuća u naučnim istraživanjama. Cilj je odavanje počasti dostignućima koja ljude nasmeju, ali zatim nateraju i na razmišljanje.
Svečana ceremonija koja se održava na Harvardu ove godine nije održana zbog pandemije virusa korona pa je događaj obeležen onlajn.
Zanimljivo je da Ig nagrade uručuju pravi dobitnici Nobelove nagrade, među kojima su Franses Arnold (dobio Nobela za hemiju 2018), Karl Vajman (fizika, 2001) i Erik Maskin (ekonomija, 2007).
Trofej koji pobednici dobijaju moraju sami da odštampaju a zatim da ga sklope iz delova, dok je novčana nagrada zapravo lažnih 10 triliona zimbabveanskih dolara.
Veliku pažnju je ove godine izazvala nagrada iz oblasti transporta koju je dobio doktor Robin Redklif sa kolegama za eksperimentalno istraživanje da li je sigurniji transport nosoroga naopačke ili ne.
Veterinar Redklif sa Kornel univerziteta i njegove kolege ogled su uradili u Namibiji zato što su želeli da saznaju kako reaguju srce i pluća uspavane životinje kada su okrenute naglavačke.
On je za Bi-Bi-Si istakao da Namibija nije prva zemlja u kojoj se nosorozi prevoze helikopterima, okrenuti naglavačke ali je prva zemlja u kojoj su počeli da proučavaju da li je taj način transporta bezbedan za životinje. Tako je njegov tim, u saradnji sa Namibijskim ministarstvom za prirodu, šume i turizam sakupio 12 nosoroga, uspavao ih i merio kako okretanje reaguje na njih.
Došli su do zaključka da nosorozima nije smetalo, odnosno da im je okrenut položaj odgovarao tokom transporta.
„Utvrdili smo da, ako nosorozi leže postrance duže vreme, da dolazi do oštećenja mišića zbog njihove velike težine, dok njihovom okretanjem naglavačke nema opasnosti da dođe do povrede”, istakao je Robin.
Članovi tima su istakli da je sledeći korak istraživanje kako bi obrnuto prenošenje uticalo na goveda, nilske konje i možda na žirafe.
Lista dobitnika Ig Nobelovih nagrada za 2021:
Biologija: Suzan Šoc, za analizu varijacija u mrmljanju, cvrkutanju, brbljanju, trlanju, tvitovanju, mrmljanju, mjaukanju, stenjanju, škripanju, šištanju, urlanju, zavijanju, režanju i drugim načinima komunikacije mačka–čovek.
Ekologija: Lejla Satari sa kolegama, za korišćenje genetske analize kako bi identifikovale različite vrste bakterija na bačenim žvakama koje su zalepljene na trotoarima u više zemalja.
Hemija: Jorg Viker sa kolegama, za hemijsku analizu vazduha u bioskopima, testirali su kako miris koji proizvodi publika ukazuje na nivo nasilja, seksa, antisocijalnog ponašanja, upotreba droga i ružnog govora u filmu koji gleda.
Ekonomija: Pavlo Blavatski, za otkriće da gojaznost političara može da bude indikator da u zemlji vlada korupcija.
Medicina: Olkaj Kem Bulut sa kolegama, za prikaz da orgazam može da bude podjednako efikasan kao i lekovi koji poboljšavaju otežano disanje kroz nos.
Nagrada za mir: Itan Beseris i kolege, za testiranje hipoteze da je ljudska brada nastala kako bi se zaštitili od udarca u lice.
Fizika: Aleksandro Korbeta sa saradnicima, za sprovođenje eksperimenta tokom kojeg su utvrđivali zašto se pešaci ne sudaraju međusobno tokom kretanja.
Kinetika: Hisaši Murakami sa saradnicima, za sprovođenje eksperimenta kako bi bolje shvatili zašto se pešaci nekada sudare s drugim pešacima.
Entomologija: Džon Mulrenan sa saradnicima, za istraživanje nove metode kontrole bubašvaba u podmornicama.
Transport: Robin Redklif sa kolegama, za utvrđivanje da li je bezbedniji prevoz nosoroga helikopterom kada se okrenu naglavačke.
</div>
<div id="vesti">
Rama ignorisao kosovske novinare
TIRANA - Evropska federacija novinara osudila je postupak albanskog premijera Edija Rame koji je, kako je naveo generalni sekretar federacije Rikardo Gutieres, ignorisao pitanja novinara sa teritorije Kosova i Metohije tokom zajedničke konferencije za medije sa nemačkom kancelarkom Angelom Merkel u Tirani.
„Stidite se premijeru Edi Rama što ste namerno ignorisali pitanja kosovskih novinara. Evropska federacija novinara osuđuje ovako nečuvenu segregaciju”, poručio je Gutieres na Tviteru a preneo Tanjug.
Uz to je podelio vest sa albanskog portala Egzit njuz, u kojoj se navodi da je Rama odbio da odgovara danas na pitanja novinara sa KiM tokom zajedičke konferencije sa Merkel.
Kako se navodi, novinar prištinskog Klan Kosova preneo je da su novinari iz šest medija sa teritorije KiM bezuspešno čekali 40 minuta da dobiju šansu da postave pitanje.
On je naglasio da su svi novinari bili akreditovani i lično se pojavili na konferenciji.
Egzit njuz preneo je tvrdnje novinara da im nije omogućeno da postave pitanje ni Rami ni Merkelovoj.
Na snimku koji je novinar Klan Kosova objavio na Fejsbuku vidi se kako novinari sede podignutih ruku čekajući da postave pitanje.

MSP BiH upozorilo građane na rizik od hapšenja u Srbiji
SARAJEVO - Ministarstvo spoljnih poslova Bosne i Hercegovine preporučilo je svim državljanima u zemlji koji su na bilo koji način bili uključeni u odbranu BiH u periodu od 1992. do kraja 1995. godine da do daljnjeg ne putuju u Srbiju zbog opasnosti od hapšenja.
„Upozorenje se izdaje zbog rizika od hapšenja i procesuiranja u Republici Srbiji pod optužbama za ratni zločin, a na bazi ranijih slučajeva hapšenja državljana BiH protiv kojih se u Bosni i Hercegovini ne vode postupci niti ih pravosudne institucije zemlje terete za ratne zločine”, poručuju iz ove institucije, prenosi radio Sarajevo.
Bivši visokopozicionirani službenik Federalne uprave policije Edin Vranj uhapšen je na graničnom prelazu prilikom ulaska u Srbiju. On je osumnjičen za zločine protiv ratnih zarobljenika na području Goražda od januara 1993. do oktobra 1994. Edinu Vranju je sud u Beogradu odredio jednomesečni pritvor.

Napad iz Sarajeva: Dopisuju „Dejton“ da bi ocrnili Srbiju kao agresora
U Dejtonskom mirovnom sporazumu nema ni jednog slova o tome ko je bio agresor, a ko je napadnuta strana, kaže za portal Sputnjik profesor prava Radomir Lukić, najmlađi član delegacije Republike Srpske na pregovorima u Dejtonu, komentarišući izjavu Željka Komšića i Šefika Džaferovića da je „Srbija potpisnica Dejtonskog sporazuma kao - agresorska strana.“
Ako je u BiH bilo agresora onda su to bili muslimani i Hrvati koji su izvršili agresiju na ustavno uređenje BiH i ustavno uređenje ondašnje Jugoslavije, dodaje profesor Lukić, smatrajući pri tom da je iz više uglova, izjava Komšića i Džaferovića, na loš način - interesantna.
„Odgovarajući na zaista neutemeljenu i ničim obrazloženu tvrdnju mogu samo da kažem da se Dejtonski mirovni sporazum nije bavio time ko je agresor, ako agresora uopšte ima, a ko je napadnuta strana,“ objašnjava Lukić
Dejtonski mirovni sporazum je, dodaje on, pošao od činjenice da su postojale tri zaraćene strane u bivšoj Socijalističkoj republici Bosni i Hercegovini i da one između sebe treba da zaključe mir.
„Pre toga su uspeli da pomire muslimane i Hrvate i u Vašingtonu, sporazumom između njih, stvorili Federaciju BiH koja je bila pregovarač u zaključivanju aneksa mirovnog sporazuma u Dejtonu,“ kaže Lukić.
Jedan od učesnika u zaključivanju ovog mirovnog sporazuma bila je i Republika Srpska, naglašava sagovornik Sputnjika, a u Dejtonskom sporazumu nema ni jednog slova o tome kako je počeo građanski rat, nego se navodi samo način na koji se građanski rat završava i način na koji BiH ulazi u mirnu fazu svog daljeg razvoja.
„Na, rekao bih, egzotičnu tvrdnju Džaferovića i Komšića koja i priliči njihovom političkom netalentu i političkoj neodgovornosti, navešću primer da su generacije Lukića, dakle moje familije, rođene u SR BiH, i da mi sigurno nismo izvršili agresiju sami na sebe. Ako je u BiH bila neka agresija, onda je to bila agresija muslimana i Hrvata od 1990-1992. godine na ustavno uređenje BiH i ustavno uređenje ondašnje Jugoslavije,“ napominje on.
Oni su, naime, to ustavno uređenje pogazili na najgrublji mogući način i to je jedina vrsta moguće upotrebe reči agresija u ovom slučaju.

Krivokapić: Neko bi „gumicom” da menja status Cetinjskog manastira
Premijer Crne Gore Zdravko Krivokapić izjavio je da je atak na imovinu Cetinjskog manastira krenuo sa formiranjem nekanonske Crnogorske pravoslavne crkve i naglasio da je iznenađen „da se nečijim ličnim stavom i gumicom menja status Cetinjskog manastira”.
Krivokapić je komentarišući odluku Vlade Crne Gore da Cetinjski manastir prepiše na državu, rekao da država koja je ozbiljna i koja treba da je uređena mora da ispravi neke greške. „Neko je namenski ili namerno uradio to i neki ljudi koji su to uradili nisu danas živi, pa postupke ne možemo da vodimo protiv tih ličnosti, ali možemo da ispravimo nepravdu”, naveo je Krivokapić.
Istakao je da nijedna odluka ne može da bude protivustavna, potivzakonita i na štetu bilo koga, prenosi RTCG. „Vi znate da u istoriji Crne Gore postoje takozvane tapije, od Crnojevića pa na ovamo, koje govore o tome čije je vlasništvo Cetinjski manastir. Ne znam da li je odluka doneta, ali ona bi bila protivzakonita, protivustavna i na neki način bi bila formalna odluka koja bi trebalo još da nas deli. Nijedna odluka ne može biti protivustavna, potivzakonita i na štetu bilo koga”. poručio je Krivokapić.
Kako je dodao, „atak na imovinu je krenuo već formiranjem te takozvane Crnogorske pravoslavne crkve, ciji je jedini cilj bio ne da uspostavi veru, nego da vrati imovinu kako bi ona bila korišćena ili od strane države ili te nevladine oganizacije”.
Krivokapić je naglasio da su imovina ili pravo svojine najznačajnija odrednica Ustava Crne Gore .„Ovde je neko namerno napravio jednu igru gde je u jednom vremenskom periodu čak ono što je stajalo 'državna svojina' izbrisao gumicom, a da ne govorim o drugim zloupotrebama gde je 2005. jednom odlukom čitavu imovinu i državnu i privatnu i koja je pripadala manastiru pripisao Prestonici”, naveo je premijer. „Dosta smo trpeli nepravdu, a da bi pravda pobedila mora da zaživi vladavina prava, a to ne može da se dogodi ako su zarobljene institucije pravosudnog sistema”, poručio je Krivokapić.
Vlada Crne Gore naložila je Upravi za kataster i državnu imovinu da se bez odlaganja Cetinjski manastir prenese u državno vlasništvo.
Vlada je takvu odluku donela dan uoči današnjeg zasedanja cetinjske skupštine, koja bi trebalo da razmotri inicijativu da se Cetinjski manastir preda na upotrebu nekanonskoj CPC.
Uprava za katastar i državnu imovinu upisala je zabranu otuđenja na sve objekte i parcele koje koristi Cetinjski manastir.
Cetinjski manastir je sada upisan kao vlasništvo Opštine Cetinje, jer nije sprovedena odluka doneta 2005. godine.

Svečana akademija povodom Dana jedinstva u Banjaluci
BANjALUKA- Ministarka za rad, zapošljevanje, boračka I socijalna pitanja Darija Kisić Tepavčević izjavila je večeras da je srpski narod jedan i nedeljiv, kao i da su prošlost i budućnost srpskog naroda zajedničke.
Ona je to rekla na svečanoj akademiji povodom Dana jedinstva slobode i nacionalne zastave ispred Hrama Hrista spasitelja u Banjaluci ističući da se 15. septembar slavi kao dan jedinstva, slobode i srpske zastave uz poruku da ovaj praznik obeležavaju svi Srbi u svetu.
„Danas slavimo jedinstvo, slobodu za šta smo se borili i za šta smo se uvek borili. Slaveći kao što je Aleksndar Vučić rekao Srbi će pokazati da su isti narod jednog jezika, porekla, običaja i tradicije i velkovnih težnji za očuvcanje svoje slobode”, rekla je Kisić Tepavčević koja je na akademiji govorila kao izaslanik predsednika Srbije Aleksandra Vučića.
Ona je istakla da je sve što je Vlada do sada uradila bilo za dobrobit srpskog naroda.
„Kao izaslanik Aleksandra Vučića prenosim vam iskrene čestitke sa iskrenim žemljama da uspemo u očuvanju identiteta u BIH i da se očuva ćirilično pismo. Neka žive Srbija i Republika Srpska, živeo srpski narod”, rekla je ministarka.
Srpski član Predsedništva BIH Milorad Dodik naveo je da je Dan srpskog jedinstva nešto što su drugi dugo pokušavali da sprečce, ali da je ponosan što pripada onima, na čelu sa predsednikom Srbije Aleksandrom Vučićem koji su uspeli da dođu do ovog dana.
„Klučna srpska reč su sloboda i jedinstvo. Sloboda koju smo uvek osvajali ali koju smo delili sa drugima verujući da i drugi uživaju u njoj. Naivno verujući da oslobađamo Hrvate Slovence i druge i verujući da oni na isti način doživljavaju to oslobađanje u Prvom svetskom ratu. Mi smo tu slobodu delili zaneseni idejom bratstva. To je njima bio samo istorisjki predah da bi na kraju veka udarili po nama I pokušali da nas stave na crnu stranu istorije”, rekao je Dodik.
On je podsetio da će u sredu Skupštine DSrbije i Republike Srpske usvojiti zakon koji je u teskstu isti, a koji se odnosi na zaštitu ćirilice.
„Da bismo uspeli u tome bilo je potrebno da učinimo nemoguće. SPC je učinila sve da svojom mislijom očuva naš identitet, jezik, pismo, krsnu slavu i taj identitet nam je omogućio da na ovaj način obeležavamo. Da nije bilo SPC srpski identitet bi bio izgubljen još u vreme turske okupacije”, rekao je Dodik.
Prema njegovim rečima postignuto nikad veće jedionstvo RS i SPC se neće nikada napustiti i dodao da je srpsko jedinstvo preteča težnji Srba u BIH.
„Srpsko jedinstvo podrazumeva okupljanje oko vrednosti. Danas u RS možemo da se pohvalimo sa mnogo stvari. RS postuže izvanredne rezultate u ekonomiji. Imamo više prihode, rekordan broj zaposlenih, najveću stopu pokrivenosti uvozom i izvozom... „, rekao je Dodik.
Dodao je da je saradnja sa Srbijom nikad veća i da se ostvaruje zahvaljujući ljudima okupljenim oko predsednika Vučića, „te markantne figure koji je doprineo da je Srbija uvaženi faktor evropskih i svetskih dešavanja”.
„I mi pomažemo Srbiji našim postojanjem ovde, gde su mnogi pokušali da nas potisnu oduzimajući nam nadležnosti. Naš jedini napredak je moguć ako smo u okviru srpskog jedinstva”, rekao je Dodik.
On je konstatovao da sa jakom Srbijom i jakom Republikom Srpskom drugi imaju problema, te da „kad je Vučić digao Srbiju svi su se digli protiv nje”.
„Idemo dalje uživajući slobodu i ponosni na svoju zastavu. Neka ovo bude vek našeg ujedinjenja”, zaključio je Dodik.
Predsednica RS Željka Cvijanović istakla je da je istorija svih naroda protkana iskušenjima, ali da nijednom narodu nije kao sunarodnicima koji su na leđima izneli brojne bitke, prenosi Tanjug.
„Današnji dan obeležava se drugu godinu zaredom u čast srpske vojske u Prvom svetskom ratu. O posvećenosti najbolje govori što je vojska za 45 dana prešla vise od 600 km. Srpska trobojka opet se zavijorila u oslobođenoj zemlji. Ovi junaci nama su ostavili neprocenjive lekcije, a jedna od najvažnijih je jedinstvo”, rekla je Cvijanović.
Naglasila je da je zaštita identiteta važna bez namere da se bilo ko ošteti.
„Naprotiv želimo mitr i prosperitet. Saradnja sa Srbijom je intenzivnija nego pre. Bez obzira na opstrukcije iz Sarajeva nastavićemo sa strateški važnim projektima i nećemo nikoga pitati ni u Sarajevu ni u svetu da li ćemo obeležavati stradanje naroda u Gradištu i Jasenovcu. Ovaj praznik treba da nas podseti na najslavnije stranice nase istorije”, rekla je Cvijanović.
Na akademiji je izveden prigodan kulturno umetnički program, a među zvanicama bili su predstavnici Srpske, Srbije, predstavnici SPC I brojni građani koji su se okupili na platou kod Hrama Hrista Spasitelja.

Krivokapić zahvalio Merkelovoj
TIRANA - Predsednik Vlade Crne Gore Zdravko Krivokapić rekao je danas u razgovoru sa nemačkom kancelarkom Angelom Merkel u Tirani da je njegova vlada pokazala bezrezervnu posvećenost vrednostima Evropske unije i NATO, što je dokazala i prilikom ustoličenja verskog poglavara najveće hrišćanske zajednice u zemlji, kada je ''uprkos intezivnim opstrukcijama predsednika države” uspela da obezbedi Ustavom zagarantovana prava građanima Crne Gore, prenosi Tanjug.
On je u razgovoru tokom samita Merkelove sa liderima zemalja Zapadnog Balkana naglasio da ključna vodilja procesa pridruživanja Crne Gore Evropskoj uniji ostaje vladavina prava, saopšteno je iz Vlade Crne Gore.
Krivokapić je zahvalio Merkelovoj na svemu što je Nemačka učinila za Zapadni Balkan, naročito kroz sedmogodišnju inicijativu Berlinski proces, koja je, kako je naveo, komplementarna sa pristupnim pregovorima i koja je doprinela i zbližavanju zemalja regiona.
Ukazao je da Berlinski proces ima nezamenjivu ulogu u jačanju regionalne saradnje i povezivanju zemalja regiona sa EU na putu integracija.
Merkel je izrazila zadovoljstvo što je imala priliku da se uživo sretne sa Krivokapićem i pružila je punu podršku Vladi Crne Gore na evropskom putu, te poručila da joj želi mnogo snage i sreće u tom procesu, navodi se u saopštenju.

Krivična prijava zbog obmanjivanja javnosti na Cetinju - CPC nije bila vlasnik Cetinjskog manastira i zato on ne može ni da se vrati
CETINjE - Uprkos zvaničnom obaveštenju dostavljenom iz katastarske uprave da je Cetinjski manastir vlasništvo države, Skupština opštine odlučila je da nakon jednočasovne pauze ipak razmatra inicijativu grupe građana da se ovaj manastir „vrati nekanonskoj Crnogorskoj pravoslavnoj crkvi”.  Sednici ne prisustvuju odbornici Demokratske Crne Gore.
Predsednica parlamenta Dejana Dizdar je informisala odbornike da je Skupština Prestonice dobila anonimnu krivičnu prijavu za, kako je navedeno, obmanjivanje javnosti i zloupotrebe službenog položaja i nesavesnog rada u službi.
U krivičnoj prijavi je, između ostalog, navedeno da Dizdar i Skupština Prestonice obmanjuju javnost jer, kako se navodi, „CPC nije bila vlasnik Cetinjskog manastira pa im se zato on ne može ni vratiti”.
U krivičnoj prijavi, kazala je Dizdar, stoji da javnost nije bila upoznata sa inicijativom grupe građana za vraćanje manastira „CPC-u, kao i da nije održana javna rasprava ovim povodom”.
Odbornik Socijaldemokratske partije (SDP) Nikola Đurašković je optužio potpredsednika vlade Dritana Abazovića da je najodgovorniji za, kako je kazao, sramnu „okupaciju Cetinja po nalogu tuđe crkve i Aleksandra Vučića”, preneli su podgorički mediji.
„Kada i ako dođeš na Cetinje, dobro ćeš čuti naš zajednički odgovor koji si, kao malo ko pre tebe, zaslužio. Upamti dobro, nema tog suzavca koji može savladati miris lipa i lovćenskog orla. Pokazao si sa Zdravko Krivokapićem da vam je važniji zahtev crkve Srbije od mira i bezbednosti građana Cetinja i Crne Gore”, naglasio je Đurašković. On je poručio da SDP podržava inicijativu za vraćanje Cetinjskog manastira CPC-u.
„Vlada Krivokapića i Abazovića čini sve da potre ime Crne Gore zarad interesa crkve Srbije i srpskog sveta”, rekao je Đurašković. Inače, uoči početka sednice, odbornici GP URA vređani su prilikom dolaska na sednicu, prenosi Tanjug.
„Izdajnici, spustite glave, šta ste napravili građanima Cetinja”, a dobačeno im je da li će i odbornici tog pokreta u zgradu parlamenta ući helikopterom, kao što je bio slučaj sa mitropolitom Joanikijem prilikom ustoličenja.

Hrvatski ekonomista izračunao kada će Srbija prestići Hrvatsku po BDP-u
ZAGREB – Zagrebački ekonomski analitičar Velimir Šonje odbacio je procenu da će Srbija uskoro preteći Hrvatsku po BDP kao „dnevno-političku patku” ukazavši da mera razvoja neke zemlje, kako je naveo, nije nominalni već realni BDP koji uzima u obzir i broj stanovnika i nivo cena.
„Srbija ima oko tri miliona stanovnika više od Hrvatske i po tom kriterijumu je odavno trebalo da ima veći BDP od Hrvatske”, naveo je Šonje povodom nedavne ocene predsednika Srbije Aleksandra Vučića da „politički napadi iz Hrvatske dolaze zbog toga što će srpska ekonomija uskoro prestići hrvatsku, usprkos jadranskoj obali i turizmu”.
U tekstu objavljenom na portalu Ekonomski lab, Šonje piše da je „mera razvoja neke zemlje realni BDP po stanovniku, dakle nominalni korigovan za razliku u cenama – prema paritetu kupovne moći – i za razliku u broju stanovnika”.
„Hrvatska je na oko 64 odsto prosečnog nivoa razvoja EU, Češka je na oko 94 odsto, Slovenija je na oko 90 odsto. Srbija je na oko 43 odsto. Dakle, Hrvatska je gotovo 50 odsto razvijenija od Srbije, ali je Slovenija oko 40 odsto razvijenija od Hrvatske”, napisao je Šonje. Ukazao da se u roku od 10 godina odnosi mogu promeniti „ako neka zemlja uhvati vanrednu brzinu rasta, kao što je uspelo npr. Estoniji”.
„Kada bi realni BDP Srbije po stanovniku 10 godina rastao dva procentna poena brže od hrvatskog u proseku godišnje, što je jako teško, Hrvatska bi i dalje bila oko 23 odsto razvijenija od Srbije. Ako bi se takva razlika u brzini rasta nastavila jako dugo, Srbija bi sustigla Hrvatsku za oko dve decenije, tj. oko 2040”, dodao je Šonje. U blogu pod naslovom Srbija, Hrvatska i BDP, Šonje je na kraju ocenio da je za Hrvatsku „inače jako dobro da se sve zemlje koje su njeni važni trgovački partneri što brže razvijaju, jer onda one uvoze više hrvatskih proizvoda i usluga, a Hrvatska uvozi više njihovih, pa je život svima bolji, a šansa za sukobe sve manja”, prenosi Beta.
„Razvojna kompeticija može biti dobar kolektivni motiv te je jako dobro da Srbija jednim okom prati Hrvatsku, a Hrvatska Srbiju, ali pritom treba znati korektno interpretirati podatke”, zaključio je hrvatski ekonomski analitičar.

Porfirije: Jasenovac je mesto gde je izneveren bog
Patrijarh Srpske pravoslavne crkve Porfirije poručio je juče da SPC nema ništa protiv toga da se bilo koja grupa ljudi organizuje kao molitvena zajednica, ali da nijedna takva zajednica nema prava da sprečava da SPC postoji.
Porfirije je tokom besede u Jasenovcu koju je održao povodom Svetih mučenika jasenovačkih, a osvrćući se na događaje u Crnoj Gori prilikom ustoličenja mitropolita crnogorsko-primorskog Joanikija, kazao da su pokušajima da se predstavi borba za crkvu neki hteli najjednostavnijom zamenom teza da spreče čist verski čin.
„Sprečavan je paljenjem guma, bacanjem kamenica, taj ’mirni protest’ je hteo da spreči ono što je Ustavom zagarantovano, što je zagarantovano Poveljom UN – pravo na versku slobodu. Nemamo ništa protiv, možete da protestujete, to je vaše pravo, ali da sprečavate da postojimo, da se odreknemo svoje duše, to naprosto nije moguće”, kazao je Porfirije.
Patrijarh je, prenosi Tanjug, rekao i da SPC ne želi da utiče ni na jednu grupu ljudi koja se organizuje kao molitvena zajednica i dodao da takve zajednice mogu da pokušaju i da otmu duhovni identitet od SPC, ali to nije moguće učiniti i nema razloga braniti se od toga.


Patrijarh u Jasenovcu (Tanjug/Sava Radovanović)


„Zamenom teza na silu je neko hteo da nas spreči da dođemo u svoju kuću, hoteći da prikaže da kada mi pokušamo, vodeći računa da nikoga ne povredimo, da uđemo mirnim putem u svoju kuću budemo proglašeni za nasilnike. Odrekli smo se svega, narodu rekli da ne dolazi na Cetinje, goste iz čitavog sveta, mitropolite, sveštenike, niko nije došao jer smo hteli da pokažemo i dobru volju, ali i da samo molimo da nas puste u našu kuću”, naveo je.
Nekome, naglasio je, odgovara da pravi polarizacije i dodao da je najbolnije što zamenom teza neko neprestano proglašava SPC izvorom svakog zla.
„To je dobro poznati stari metod, proglasite nekoga da je apsolutno zlo, dali ste pravo svakome da kako hoće i kad hoće eliminiše to zlo”, kazao je Porfirije.
Kod spomenika Kameni cvet, koji je podignut na mestu gde je pre 80 godina osnovan najveći i najozloglašeniji logor u Nezavisnoj državi Hrvatskoj, patrijarh je uz sasluženje velikog broja arhijereja SPC i prisustvo srpskog člana Predsedništva BiH Milorada Dodika i predsednika Srpskog narodnog veća, Milorada Pupovca, služio parastos svim jasenovačkim žrtvama, a pre parastosa, u crkvi posvećenoj Svetom Jovanu Krstitelju, liturgiju povodom praznika Svetih jasenovačkih mučenika.
Obraćajući se vernicima, srpski patrijarh je poručio i da se, kako je rekao, on i Zagreb, ali i on i Hrvatska javno vole, kao i da voli sve ljude Hrvatske bez obzira na to kom narodu pripadali i kako se Bogu molili.
Nije ga, istakao je, mnogo iznenadilo štose kod nekih zamena teza koja se desila u Crnoj Gori prilikom ustoličenja mitropolita crnogorsko-primorskog prenela i na prostor Hrvatske i što su neki iz Hrvatske počeli ponovo da prozivaju SPC izvorom svakog zla. Međutim, izrazio je žaljenje zbog toga što ljudi koji su ga upoznali i koji su imali priliku da se uvere da nema diskontinuiteta u onome što je govorio i pričao, to nisu uvideli.
„Jedan moj prijatelj rekao je da ima tri Porfirija njemu poznata, ali postoje zapisane reči, učinjena dela, pa neka ceni svako koliko je Porfirija. Isti je Porfirije kao onaj koji je došao u Zagreb pre sedam godina, onakav kakav je bio uvek i kakav uz Božju pomoć je pozvan da ostane zauvek. Porfirije koji javno voli Zagreb i koji javno voli Hrvatsku, sve ljude Hrvatske”, poručio je patrijarh SPC.
Istakao je da je uvek i na svakom mestu govorio samo afirmativno o Hrvatskoj, iako je bilo situacija kada to nije trebalo da čini. Naglašava da je sve prećutao kako ne bi dolivao ulje na vatru.
„Mi apsolutno poštujemo svaku državu, ne ostavljamo sebi ni trunku prava da osporimo bilo kome ono što jeste, apsolutno poštujemo svakoga i podržavamo da svako bez straha treba da bude ono što jeste i ne treba da skriva to ni od koga”, poručio je patrijarh.
Proslavu praznika organizovale su eparhija pakračko-slavonska SPC i Muzej žrtava genocida, koji organizuju i međunarodni naučni simpozijum „Novomučenici: Poliperspektiva Sedam”, koji će biti održan danas u Zagrebu, a na kojem će učešće uzeti domaći i inostrani istoričari i stručnjaci iz oblasti društveno- humanističkih nauka, dok će se na otvaranju obratiti patrijarh Porfirije.
Govoreći o logoru Jasenovac, on je rekao da je to mesto gde je izneveren Bog, a osramoćen čitav ljudski rod, ali da ga je Bog paradoksalno odredio da bude mesto sa kojeg se 24 časa uznosi molitva za čitav ljudski rod i mir. On  je tokom liturgije okupljene vernike podsetio da su na tom mestu pre 80 godina izvršeni najstrašniji umu nezamislivi zločini, zločini koji su izvršile ustaše nad nedužnim ljudima iz srpskog, jevrejskog i romskog naroda, ali i hrvatskog naroda.
„Naravno da je bilo najviše onih pravoslavne vere i sve to što su vršili zlotvori vršeno je na osnovu tadašnjeg zakona, međutim logika Božja je drugačija od logike ljudske – upravo tamo gde je veliko stradanje i gde nedužni stradaju to Gospod pretvara u sveto mesto, mesto molitve i iz tog razloga nikada se nismo ovde sabirali da bismo se ovde bavili brojkama, matematikom, dokazivanjem ko je kome više zla naneo, jer znamo da je na ovom mestu izneveren Bog, a osramoćen čovek, osramoćen ljudski rod”, kazao je patrijarh.
Porfirije je naglasio da je upravo iz tog razloga za hrišćane ovo pre svega mesto molitve i ukazao da svi na to mesto dolaze s pijetetom kao što treba da idu i na druga mesta gde su postradali drugi ljudi.
„Ovo je mesto koje je Gospod odredio nadlogično i nadumno, paradoksalno da bude mesto sa kojeg se 24 sata uznosi molitva za čitav ljudski rod, za mir. Svaka naša liturgija počinje rečima u miru Gospodu se pomolimo za mir svega sveta. Ovo je mesto na kojem se 24 sata uznosi molitva za mir među ljudima, za razumevanje među ljudima, za prihvatanje promisli Božje i njegove ljubavi”, naveo je Porfirije.
Pupovac: Sećanje na stradale obaveza svih
Predsednik Srpskog nacionalnog veća Milorad Pupovac izjavio je juče u Jasenovcu da je obaveza svih sećanje na stradanje Srba, Jevreja i Roma, ali i pripadnika hrvatskog naroda koji su delovali drugačije od režima Nezavisne države Hrvatske. Pupovac je poručio da se ne sme dozvoliti da se na osnovu sećanja širi mržnja ili da se na osnovu negiranja tog zločina stvaraju pretpostavke za novu mržnju.
„Zahvalni smo patrijarhu srpskom Porfiriju na porukama koje je poslao sa ovog mesta, porukama koje nas ne dele, ne sukobljavaju, već nas upućuju jedne na druge, na uzajamno poštovanje i to baš na ovom mestu strašnog zločina”, kazao je Pupovac, prenosi Tanjug.

Dodik: Srpski svet je identitet, pismo, jezik, krsna slava...
Jasenovac – Srpski član Predsedništva BiH Milorad Dodik izjavio je juče u Jasenovcu, komentarišući sintagmu „srpski svet”, da je to priča o vrednostima koje srpski narod ima, a vezane su za našu veru, identitet, pismo, jezik i krsnu slavu.
„To su vrednosti u svim srpskim zajednicama gde god se one nalazile i te vrednosti mogu da se sažmu u sintagmu ’srpski svet’. Oni koji to prikazuju kao teritorijalnu priču o ekspanziji apsolutno su usmereni ka tome da lažu i podvaljuju”, rekao je Dodik, prenosi Tanjug.
Istakao je da su priče o „velikoj Srbiji”, floskule kojima se straše drugi i istakao da ne postoji nijedan projekat koji zagovara takvu priču. Rekao je i da niko ne bi trebalo da ima bilo šta protiv Dana srpskog jedinstva, koji zajedno obeležavaju Republika Srpska i Srbija, jer kao svi veliki narodi srpski narod zaslužuje da obeležava svoje praznike.
Ponovio je i da Srbi imaju pravo na Republiku Srpsku kao nezavisnu državu, ali da to nije ni u kakvoj vezi sa „velikom Srbijom” u smislu kako to protivnici srpskog okupljanja žele da prikažu.

Kovid potvrde stupaju na snagu u sredu
LjUBLjANA - Slovenija je danas prijavila 1.393 novih slučajeva zaraženih koronavirusom, dan pred početak novih mera koje zahtevaju kovid potvrde.
Institut za javno zdravlje objavio je da je u Sloveniji u poslednja 24 sata troje ljudi umrlo od posledica koronavirusa. Odlukom vlade, od srede će zaposleni u javnim ustanovama i preduzećima, kao i njihovi klijenti morati da imaju potvrde o vakcinaciji, oporavku ili negativan test na kovid-19.
Takođe, za ulazak u tržne centre i javni prevoz biće potrebna potvrda osim za učenike osnovnih i srednjih škola. Potvrde će se zahtevati i u zdravstvenim ustanovama, osim u hitnim slučajevima, potvrdio je ministar zdravlja Janez Poklukar. U Sloveniji je do sada vakcinisano 44,5 odsto ukupne populacije.

Merkel se sastala sa Ramom, sledi zajednički sastanak sa liderima Zapadnog Balkana
Nemačka kancelarka Angela Merkel doputovala je danas u Tiranu na razgovore sa albanskim premijerom Edijem Ramom i liderima zapadnobalkanske šestorke.
Merkel se odmah po dolasku sastala sa Edijem Ramom u Palati brigada u Tirani ispred koje joj je priređen svečani doček.
Posle razgovora sa albanskim premijerom nemačka kancelarka u Tirani organizuje radni ručak za lidere Zapadnog Balkana.
Svi premijeri Zapadnobalkanske šestorke (Albanija, BiH, Crna Gora, Kosovo Severna Makedonija i Srbija) potvrdili su učešće.
Posle zajedničkog ručka, Merkel će imati i odvojene sastanke sa premijerima Crne Gore, BiH, Severne Makedonije i Kosova.
Najavljeno je da će Merkel i Rama posle sastanaka održati zajedničku konferenciju za novinare, prenosi Tanjug.
U sklopu oproštajne posete Zapadnom Balkanu Merkel je juče u Beogradu razgovarala sa predsednikom Srbije Aleksandrom Vučićem i predstavnicima civilnog društva iz regiona.
Posle razgovora Merkel je ohrabrila Srbiju „da ide dalje ka pravnoj državi, ka pluralnom društvu” i navela da kosovsko pitanje mora biti zatvoreno pre ulaska Srbije u EU, ali da pre toga treba da budu rešena sva druga otvorena pitanja u procesu evrointegracija.

Abazović se izvinio Cetinjanima zbog petog septembra
Potpredsednik crnogorske zadužen za koordinaciju službi bezbednosti Dritan Abazović izvinio se u svoje ime građanima Cetinja zbog događaja na dan ustoličenja mitropolita crnogorsko-primorskog Joanikija i poručio da „Crna Gora nije samo Crkva, niti samo komite, niti samo Crnogorci, niti samo Srbi”.
Abazović je u objavi na fejsbuk stranice Građanskog pokreta URA, čiji je lider, napisao da je nakon 5. septembra ostao „gorak ukus” i da su, kako je naveo, „povređena osećanja Cetinjana”.„Žao mi je i izvinjavam se u svoje ime. Crna Gora nije samo Crkva, niti samo komite, niti samo Crnogorci, niti samo Srbi. Crna Gora smo svi zajedno. Moramo iznalaziti rešenja i sačuvati Crnu Goru”, napisao je Abazović, prenosi Tanjug.

Na Cetinju su tokom dva dana, 4. i 5. septembra, održani protesti protiv ustoličenja mitropolita crnogorskko-primorskog SPC Joanikija u Cetinjskom manastiru, putevi su bili blokirani barikadama od automobilskih guma, koje su u jeku demonstracija zapaljene, kamenja, kontejnera i automobila.
Učesnici ovih demonstracija, koje je svojim prisustvom na Cetinju podržao i predsednik Crne Gore Milo Đukanović, onemogućili su da se ustoličenje, kao isključivo crkvena ceremonija, održi na uobičajeni način u prisustvu arhijereja SPC, predstavnika pravoslavnih crkava u svetu i vernog naroda.

U Crnu Goru od danas samo uz uslove iz kovid potvrde
U Crnu Goru će od danas moći da uđu samo osobe koje ispunjavaju uslove iz Nacionalne digitalne kovid potvrde, odnosno koje ispunjavaju uslov da je prošlo 14 dana od kada su potpuno vakcinisane i osobe kojima je prošlo 14 dana od imunizacije vakcinama koje se daju u jednoj dozi.
Prema novim uslovima u Crnu Goru mogu ići i osobe koje imaju negativan PCR test na kovid -19 koji nije stariji od 72 sata ili pozitivan PCR test koji je stariji od 14 i nije stariji od 180 dana, prenosi portal RTCG.
U Crnu Goru mogu ući i osobe koje poseduju negativan brzi antigenski test koji nije stariji od 48 sati.
Državljani Crne Gore i stranci sa privremenim boravkom koji ne ispunjavaju nijedan od propisanih uslova se upućuju u izolaciju koju je moguće prekinuti PCR testom koji je negativan šestog dana od prelaska granice.
U Crnu Goru bezuslovno ulaze osobe mlađe od 18 godina - i crnogorski državljani i stranci sa privremenim boravkom.

Bojsi, Steva Galeb i Lord Voldemor vole Beograd
Možda ga nećemo sretati dok šetamo psa u parku niti ćemo ga ikad pozdraviti u redu u banci, ali i on će uskoro biti „jedan od nas”. Popularni Bojsi iz čuvene serije „Mućke”, glumac Džon Čalis, trebalo bi da nam uskoro postane „zemljak” jer mu se, kako je najavljeno iz Gradske uprave, priprema srpsko državljanstvo.
A čime je to Bojsi zaslužio da postane bar počasni Srbin? Za njega je to jasno jer, kako je prošle godine preneo „San”, rečeno mu je da ga ovde svi vole pošto su „Mućke” u toku ratnih devedesetih bile jedino što je uspevalo da nas nasmeje. A, osim toga, puno je uradio i na promociji našeg grada jer je njegov dokumentarac „Bojsi u Beogradu” ohrabrio mnoge da dođu i da se upoznaju sa srdačnim narodom koji je ovog junaka prihvatio kao „svoj svojega”. Nije ni tu kraj – na proleće, najavljuje Čalis, u srpsku prestonicu biće preneta i scenografija čuvene serije, doći će svi glumci koji su živi i biće to prava atrakcija za sve ljubitelje ovog ostvarenja širom regiona.

Džon Čalis (Foto Tviter/John Challis)

I nije Bojsi jedina slavna ličnost koju su Beograđani zavoleli i koja je zavolela Beograđane. Stivena Sigala, koji je isto dobio naše državljanstvo, pre nekoliko godina smo načisto „posrbili” i prozvali ga Steva Galeb. I kao da nas je malo oduševio kada je 2014. godine iskoristio svoj uticaj i pozvao fanove da pomognu poplavama zahvaćenoj Srbiji, još je i javno rekao da Srbiju smatra novom domovinom i da ona i njen narod imaju dušu. A reč jednog od najpoznatijih holivudskih snagatora valjda ima neku težinu? A ako je Stevu kao Srbina priznala i čuvena Lepa Brena, najveća „ćerka” nekadašnje Jugoslavije i svakako jedna od omiljenih regionalnih zvezda s kojom nas je, na istoj bini, uveo u Novu 2016. godinu, oprostićemo mu što, kako su očekivali neki satirični portali, nije iskoristio svoje borilačke veštine da nam vrati Kosovo.

Stiven Sigal (Foto Beta/AP)

Ako ništa ne znači to što su ovi „normalci” postali naši sugrađani, šta kažete na to što je i „Onaj čije se ime ne sme spomenuti”, popularni Lord Voldemor iz filmske sage o Hariju Poteru od pre nekoliko godina, isto državljanin Srbije? Glumac Rejf Fajns koji je igrao jednog od najpopularnijih mračnih likova sa filmskog platna, takođe je dobio srpski pasoš, a svoje poštovanje prema našoj zemlji iskazao je i u toku Festa 2019. godine kada je pred novinarskim ekipama u svet poslao poruku „da ovaj grad i ova zemlja imaju velike kapacitete za snimanje filmova”. Premijerka Ana Brnabić rekla je, obrazlažući zašto je Fajns dobio pasoš, da je on kroz svoj umetnički rad nesebično promovisao Srbiju, naše lokacije, filmske produkcijske kapacitete i ljude kao profesionalce i kao prijatelje, ali i da je zajedno sa producentkinjom Gabrijelom Tana Srbiji doneo višemilionske investicije.
Voldemora verovatno ne bismo prihvatili ovako srdačno da već nemamo „silu dobra” među nama da osigura ravnotežu. Reč je o Adrijani Limi, čuvenoj brazilskoj manekenki i „Viktorijinom anđelu”, kojoj je srpski pasoš ponuđen još 2009. kada je bila udata za Marka Jarića. I čak i da je istina ono što pišu tabloidi, odnosno da Lima nikad nije ni uzela srpska dokumenta, bar možemo da se hvalimo kako je ova svetska lepotica bila naša snajka. Kad se samo setimo da je Božić 2020. slavila uz Breninu pesmu „Oči su mi more Jadransko”, jasno je i nama a i ostatku sveta da ni Marka, a ni Beograd, odnosno Srbiju još nije prebolela.
Niz svetskih zvezda koje pronose lep glas o našem gradu i gostoprimstvu ovdašnjih ljudi svake godine je sve duži. I dok ima i onih koji tvrde da mi ama baš nikakve vajde nemamo od toga što neke od tih već popularnih ljudi dodatno uzdižemo, kao i da i oni i te kako imaju svoj ćar od te naše ljubavi, činjenica je da se njihove reči daleko čuju. Odjekne kad glumica Elizabet Olsen izvređa Srbiju i kaže da ona nema „ništa svoje”, ali još jače odjekuje kad Plasido Domingo nahvali srpsku ljubaznost i atmosferu Beograda.

Plasido Domingo (Foto EPA/Martin-Divisek)

A kako reči jednog glumca mogu da odzvanjaju, pa da čak i nose političku poruku, pokazalo se u slučaju Bali-bega, odnosno glumca Buraka Ozčivita pre nekoliko godina. Atraktivnog Turčina za kojim Srpkinje godinama lude, koji je ceo dan pokušavao da se spase od obožavateljki na Kalemegdanu, Albanci su „ishejtovali” čim je stigao u Prištinu i rekao „drago mi je što sam u Srbiji”. Iako Bali-begu sigurno nije palo na pamet da dovodi u pitanje odluku svoje zemlje da prizna nezavisnost Kosova, na ovom primeru se pokazalo da se sve što poznati pričaju i te kako sluša, procenjuje i ima jak uticaj.
Zamislite onda koliko tek sliku sveta o nama kreira priča znatno popularnijeg Roberta de Nira koga je davnih šezdesetih ugostila jedna porodica pored Niša i koji od tada uvek s ljubavlju govori o našoj zemlji, običajima, gostoprimstvu... i u jednom starom intervjuu, prisećajući se toga kako mu se dopao Beograd, makar u šali kaže: „Maybe I am Serb?”

Dan srpskog jedinstva - izmene u saobraćaju zbog defilea
Srbija i Republika Srpska obeležavanju 15. septembar, Dan srpskog jedinstva, slobode i nacionalne zastave, a tim povodom u Beogradu će biti održane brojne manifestacije, dok će centralna svečanost biti održana na Savskom trgu, pored spomenika Stefanu Nemanji, zbog čega će u centralnim gradskim ulicama doći do izmena u saobraćaju, prenosi Tanjug.
Sutra će zbog priprema i održavanja svečanosti prvo od 13 časova biti zatovoren Savski trg, sve do kasnih večernjih časova i završetka programa, a od 17 časova kreće sukcesivno zatvaranje ostalih centralnih gradskih saobraćajnica, što se očekuje da će trajati do 18:30, osim za prostor Savskog trga, koji će biti u potpunosti otvoren negde oko 2:00 ujutru, rekao je za Tanjug Sekretar sekretarijata za vanredne situacije Grada Beograda Darko Glavaš.
Saobraćaj će između 17 i 18 časova kod Železničke ili Autobuske stanice biti preusmeren preko Beograda na vodi i na taj način će biti omogućeno zaobilaženje samog prostora gde se održava skup.
Proslava će započeti u 17:30, kada će se sa Kalemegdana začuti počasna artiljerijska paljba, a tada će krenuti i defile učesnika koji će se kretati u nekoliko kolona.
Prva od njih uputiće se od spomenika Vojvodi Vuku ka Trgu Republike, dok će druga ka centralnom gradskom trgu krenuti od spomenika Njegošu sa Akademskog platoa.
Zatim će svi učesnici u praktično novoj koloni krenuti ka Trgu Slavija, a paralelno sa njima defile vojske u svečanim uniformama sa pukovskim zastavama poći ka Slaviji od spomenika Karađorđu.
Trubači i konjica biće na Slaviji, a sviraće Marš na Drinu.
Defile nakon 18 časova zatim nastavlja ka Vladi Srbije, gde će komandir konjičke jedinice predati simbolično raport slavnom junaku iz Prvog svetskog rata „vojvodi Živojinu Mišiću”.
Građani će se iz svih ovih pravaca slivati ka Savskom trgu, gde će biti održana centralna ceremonija, kod spommenika Stefanu Nemanji.
Programom je predviđeno da posle naleta helikoptera, usledi himna Srbije „Bože pravde”, koju će izvesti hor RTS, a zatim i numera „Pukni zoro” u izvođenju Dejana Petrovića i Big benda.
Na ceremoniji će se obratiti patrijarh srpski Porfirije, srpski član Predsendištva BiH Milorad Dodik i predsednik Srbije Aleksandar Vučić.
Program će biti okončan izvođenjem pesme „Ovo je Srbija” i vatrometom iznad Beograda.
Praznik - Dan srpskog jedinstva, slobode i nacionalne zastave ustanovljen je prošle godine, a izabrano je da to bude 15. septembar - Dan proboja Solunskog fronta.
U cilju utemeljenja ovog praznika pozvani su svi naši ljudi, gde god živeli, Srbi iz svih krajeva,da tog dana, tamo gde žive, na kuću ili zgradu, istaknu srpsku trobojku, jedan od simbola Srbije.
Sutra bi u skupštinama Srbije i RS trebalo da bude usvojen i Zakon o upotrebi srpskog jezika u javnom životu i zaštiti i očuvanju ćiriličnog pisma, istovetan akt, kojim je, definisano ustanovljavanje dodatnih mera, čiji je cilj negovanje srpskog jezika i cirilickog pisma, kao i kulturnih i tradicionalnih vrednosti, i šira upotreba ćirilickog pisma u javnom životu, s obzirom na istorijski, kulturni i identitetski značaj tog pisma.

Izložba „Na drugi pogled”
Izložba „Na drugi pogled”, kojom Austrijski kulturni forum u Srbiji obeležava dva značajna jubileja – 20 godina delovanja Austrijskog kulturnog foruma u Beogradu i 185 godina od uspostavljanja diplomatskih odnosa Austrije sa nezavisnom Srbijom, otvorena je juče na Savskom šetalištu na Kalemegdanu.
– Ambasada Austrije i njihov kulturni forum priredili su zanimljivu postavku sa mladim umetnicima, koja najbolje ukazuje na značaj kulturne razmene i dobre saradnje između dve države i dva naroda koji već 185 godina imaju diplomatske odnose – rekao je Andreja Mladenović, pomoćnik gradonačelnika, prilikom svečanog otvaranja.
On je istakao da se nada da će se kulturna saradnja nastaviti, kao što je to slučaj sa privrednom saradnjom, ali i sa saradnjom gradova.
– Grad Beograd sa gradom Bečom već dugi niz godina ima odličnu saradnju na raznim nivoima, a kulturna saradnja zasigurno najbolje i najbliže spaja narode i države – istakao je Mladenović.
Ambasador Austrije Nikolaus Luteroti podsetio je na istorijski važne godine u odnosima dve zemlje, ali i na sadašnju razmenu i saradnju gradova, posebno u oblasti kulture. Takođe, ukazao je na značaj Austrijskog kulturnog foruma koji za cilj ima da novim i kreativnim idejama stalno unapređuje kulturnu saradnju.
– Cilj je da se dopre do što više ljudi, ne samo u glavnim gradovima, nego i u unutrašnjosti zemalja, i da se tako dodatno uobliče susreti među ljudima – rekao je ambasador.
Izložba „Na drugi pogled” predstavlja dela deset vizuelnih umetnika iz Srbije i deset iz Austrije, izabranih na konkursu početkom ove godine, a biće otvorena do 9. oktobra.

U toku istrage i veštačenja o tri velika požara
Vatrogasno-spasilačka brigada gasila je od 21. juna do 13. septembra 1.390 požara, a tri velika „obeležila” su ovu sezonu – u „Luci Beograd” u Ulici Žorža Klemansoa na Dorćolu, na deponiji u Vinči i u Kineskom tržnom centru u Bloku 70 na Novom Beogradu. Požari su se dogodili pre više od mesec dana, ali su istrage, uglavnom, i dalje u toku.
Prvi u nizu požara bio je na Dorćolu gde je goreo magacinski prostor od oko 4.000 kvadrata. Kako su tada rekli u Upravi carina, u jednom od njih nalazila se uskladištena i privremeno smeštena roba – sportska i medicinska oprema, kozmetički proizvodi, auto-delovi... Dok je vrednost uskladištene robe tada procenjena na 330.000 evra, ona koja je bila privremeno smeštena procenjena je na 1.100.000 evra. U drugom javnom carinskom skladištu nalazila su se alkoholna pića i usisivači, takođe uskladišteni i privremeno smešteni pod carinski nadzor. Vrednost uskladištene robe je 99.700 evra, dok je vrednost privremeno smeštene robe 121.000 evra.
Posle gašenja vatre i dogašavanja koje je trajalo dva, tri dana počela je istraga o ovom požaru. Osim vatrogasaca i policije, o požaru je obavešteno i Prvo osnovno javno tužilaštvo. Izveštaj Uprave kriminalističke policije odeljenja za uviđajno-operativne poslove, o požaru u magacinskom prostoru „Metalci” vlasništvo Luke Beograd, u lamelama broj 9 i 10 koje su pod zakupom firmi „Monte Line” d.o.o., „Transfera”d.o.o. i „TKO Productions 0148” d.o.o. u tužilaštvu su primili istog dana kada se on i dogodio 14. jula.
– Postupajući po navedenom izveštaju, mi smo 7. septembra naredbom odredili veštačenje da bi se utvrdio uzrok koji je doveo do ovog požara, radi utvrđivanja da li se u radnjama bilo kog lica stiču elementi krivičnog dela izazivanje opšte opasnosti iz čl. 278 KZ ili bilo kog drugog krivičnog dela za koje se goni po službenoj dužnosti – rekli su u Prvom osnovnom javnom tužilaštvu. Sada se čekaju rezultati te istrage.
Požar koji je izbio 7. avgusta na deponiji Vinča i zbog čega je ovo nekadašnje smetlište dimilo 16 dana još nije razjašnjen. Kada je vatra izbila, u medijima se pojavio snimak na kome se na deponiji neposredno pre pojave plamena vide dva muškarca zbog čega je bilo sumnji da je požar podmetnut. Za ovaj požar nadležno je Drugo osnovno javno tužilaštvo.
– Naše tužilaštvo postupalo je na osnovu medijskog izveštavanja pa smo nakon upoznavanja sa događajem započeli istražne radnje tako što smo podneli zahtev za prikupljanje potrebnih obaveštenja Upravi kriminalističke policije, odeljenju za istraživanje eksplozija, požara i havarija na okolnosti uzroka požara, na osnovu kog zahteva nam je stigao izveštaj. Trenutno su u toku provere iz ovog izveštaja. Kad se utvrde sve relevantne činjenice i preduzmu sve mere iz naše nadležnosti od značaja za ovaj događaj, mi ćemo doneti odluku u predmetu – kažu u Drugom osnovnom javnom tužilaštvu u Beogradu.
Požar u Vinči po ko zna koji put pokrenuo je i pitanje o zagađenju životne sredine i o tome šta je sve sa ove nesanitarne deponije godinama odlazilo u vazduh i zemlju.
Još se čekaju rezultati istrage i za požar u Kineskom tržnom centru u Bloku 70 koji je izbio u 12. avgusta. I ovaj požar bio je pod lupom javnosti jer su se na licu mesta mogle čuti različite priče šta je dovelo do vatre koja je progutala oko 4.000 kvadrata, sto lokala i izazvala ogromnu materijalnu štetu koja se meri u milionima evra. Spominje se čak i brojka od dvadeset miliona evra. Neki sugrađani tvrdili su da se plamen pojavio u jednom od restorana na prvom spratu i to nekoliko časova posle zatvaranja celog centra, neki da je požar izbio zbog preopterećenosti elektroinstalacija, a treći su smatrali da je požar podmetnut kako bi se prodavci izbacili odavde jer je ovo jedna od odličnih lokacija na Novom Beogradu.
Kako su rekli u Trećem osnovnom javnom tužilaštvu, oni su naložili policiji da preduzme sve radnje da bi se utvrdilo šta je uzrok požara u Kineskom tržnom centru.

Priča o tome šta je život
Na Velikoj sceni „Olivera i Rade Marković” BDP-a premijerno je izvedena predstava „Living rum”, čime je otvoreno dvostruko 54. i 55. izdanje međunarodnog pozorišnog festivala BITEF u programu „Prolog”.
Rađena je u koprodukciji sa Bitef festivalom i Bitef teatrom. Autor, reditelj, scenograf i dizajner svetla je Ersan Montag, a koautor Tijana Grumić.
U pitanju je autorski projekat gosta iz Nemačke, jednog od najperspektivnijih mladih stvaralaca nemačke i evropske scene. Konkretnije, „Living rum” u BDP-u deo je njegovog u belgijskom teatru NP Gent započetog istoimenog projekta.
‒ Moja međunarodna karijera započela je na 51. Bitefu, tako da sa Beogradom imam posebnu vezu i drago mi je što sam ponovo tu. „Living rum”, drugi deo trilogije „De living”, jeste priča o tome šta je život. Vidimo stariju ženu koja se u dnevnoj sobi sprema za posao. Kada se scena okrene, vidimo mladu ženu u istoj situaciji. To je praktično jedan isti život tokom četrdeset godina ‒ objašnjava Montag.

Glumačku postavu predstave čine Vesna Čipčić, Aleksandra Anja Alač u alternaciji sa Ivom Ilinčić, Ljubomir Bulajić i Aleksandar Jovanović. Kostime potpisuje Josa Marx, dizajn zvuka Jonas Grundner-Culeman, konsekutivni prevod Dušan Nikolić. U predstavi su korišćena dela Katarine Ivanović „Osvajanje Beograda” (prava na korišćenje ustupio Narodni muzej) i Olje Ivanjicki „Moj život po Vazariju” (prava na korišćenje ustupio Fond Olge Olje Ivanjicki).
Velika sala „Olivera i Rade Marković” BDP-a, kako prenosi Tanjug, bila je gotovo ispunjena ljubiteljima teatra i ovog najznačajnijeg pozorišnog festivala u Srbiji, koji i ove godine, i pored situacije sa pandemijom, okuplja brojne značajne umetnike iz Evrope i sveta. Na premijeru nove predstave i otvaranje 54. i 55. BITEF-a došle su mnoge ličnosti javnog života, pre svega dramski umetnici Svetlana Bojković, Nataša Ninković, Lena Bogdanović, Milena Vasić, Boris Liješević, upravnik BDP-a Jug Radivojević, slovenački reditelj Sebastijan Horvat, slovenačka glumica Milena Zupančič, književnik Goran Gocić i mnogi drugi.
</div>
<div id="kultura">
„Izlazak” kao lični iskorak
U Likovnoj galeriji Zadužbine Ilije M. Kolarca otvorena je izložba „Izlazak” slikarke Maje Obradović i vajara Milana Mihailovića. Umetnici su se beogradskoj publici predstavili opusom crteža i skulptura naizgled različitog umetničkog sadržaja.
Nastali serijal radova predstavlja niz spontanih dnevničkih zapisa i svedočanstava svakodnevnog života, svesnosti da je izlazak jedna od ključnih reči našeg istorijskog trenutka i da smo svi osetljivi već i na njen pomen. Izlazak ujedno označava i mali, lični iskorak dva autora iz sopstvene senke. Oba umetnika koriste materijale koji potvrđuju njihovo usredsređenje na proces nastanka crteža – crtež grafitom koji nastaje ponavljanjem pokreta, dok drugi autor koristi nove, najsavremenije materijale preko crtanog sloja, pa je u oba slučaja nemoguće videti rad na isti način iz svih uglova. Izložba traje do 2. oktobra.

Zafranović predstavio novi scenario za film o Jasenovcu
Patrijarh SPC Porfirije objavio je večeras na Instagramu da je njemu i ministarki kulture Maji Gojković reditelj Lordan Zafranović predstavio novu verziju scenarija za film o stradanju u logoru Jasenovac, a koji je rađen na osnovu teksta Arsena Diklića „Deca Kozare”, prenosi Tanjug.
Patrijarh je ocenio da je tema apsolutnog zla, čija je, kako je naglasio, manifestacija logor u Jasenovcu, „jedna od večnih umetničkih tema koja nikada neće biti do kraja iscrpljena”.
Uz to je pozvao sve koji to mogu da pomognu realizaciju filma o stradanju nevinih u Jasenovcu, a posebno dece.
„U prijateljskom razgovoru koji sam inicirao, veliki reditelj Lordan Zafranović predstavio je Maji Gojković, ministru kulture, i meni novu verziju scenarija filma o stradanju u logoru Jasenovac, čija osnova je tekst Arsena Diklića 'Deca Kozare”, naveo je patrijarh na Instagramu i objavio fotografiju sa Zafranovićem i Gojković.

Bitefov prozor je uvek bio širom otvoren
Prožima me osećanje zabrinutosti, ali ga boji paleta nadanja da će, kao u starom filmu, na kraju dana, dok sunce zalazi sve biti u redu. Verujem u srećan kraj, kaže Miloš Latinović, direktor Bitefa, o osećanjima sa kojima dočekuje ovogodišnje izdanje s obzirom na okolnosti. Dvostruko, 54. i 55. izdanja Bitefa koje će trajati do 25. septembra pod sloganom „Na ivici budućnostti” ponudiće predstave u takmičarskoj selekciji koju je potpisao Ivan Medenica, selektor i umetnički direktor, nakon što je prošle jeseni zbog pandemije upriličen samo Bitef prolog. U Beograd stižu trupe iz Francuske, Belgije, Nemačke, Hrvatske, Srbije, Irana, Meksika, Austrije, Čilea.
‒ Šta preostaje čoveku danas, u ovom trenutku i ovakvom svetu, nego nada? Ne stradaju svi u masovnom jurišu. Da li smo mi baš ti odabrani, za izginuće ili herojstvo, ko će to da zna, ali ako je prema zaslugama zbog istrajnosti i vrednoće, zbog posvećenosti i vere, onda bi trebalo da budemo na sunčanoj strani ulice – dodaje Latinović.
Ovogodišnja selekcija je bez obzira na to što spaja dva festivala ipak, prema mišljenju Miloša Latinovića, nova i jedinstvena, a Bitef tim je nastojao da odgovori na izazov i organizaciono omogući zahtev umetničkog direktora bez obzira na sve probleme i kompleksnosti pre svega putovanja.
‒ Bitef u svakom, a posebno ovakvom formatu mora biti iznenađenje. Za mnoge je iznenađenje sama selekcija festivala u okviru koje tri predstave stižu iz Srbije, sa repertoara beogradskih pozorišta. Meni, međutim, to nije iznenađenje, jer prateći produkciju u našoj zemlji, uočljivo je apsolutno da je prošle godine u kvalitativnom smislu bila dominantna takozvana bitefovska poetika i to ne samo kada je reč o predstavama u prestoničkim teatrima, nego i u Subotici, Novom Pazaru ili Prištini, odnosno Gračanici ‒ kaže Latinović i dodaje:
‒ Žao mi je što predstave drugačijeg poetskog izraza, osim nekoliko izuzetaka, nisu na nivou kao „Kaspar” (JDP), „Poetika gledanja” (Deže Kostolanji) ili „Kao da kraj nije ni sasvim blizu” (Bitef teatar), koja je svojim umetničkim iskorakom povezala visoke ocene pozorišne kritike i publike. To nije čest slučaj u našem pozorištu, ali interesovanje brojnih selektora festivala, za sada će biti izvedena na četiri, i publike pokazuje da imamo umetnički relevantnu i jedinstvenu predstavu na repertoaru Bitef festivala. I svi koji je vide, jer izvođenje može da gleda samo pet ljudi, biće pozitivno iznenađeni onim što Bitef teatar sa saradnicima može da ostvari kreativno i produkcijski.

Miloš Latinović (Foto: A. Vasiljević)

Ove godine uspeli su, našem sagovorniku se čini nikad lakpše, da ugovore dolazak željenih pozorišnih trupa i teataraskih gostiju, ali muke koje produkuje zlo doba, dodaje on, bile su svakovrsne samo ne slatke.
‒ Uostalom svaka je, i svakom je, muka jasno neprijatna. Verovanje je prvi zalog optimizma, pa na tom postulatu temeljim razrešenje svega ovoga što osećamo, kroz šta prolazimo, pokušavajući da razrešimo šifru ovogodišnjeg Bitef festivala – konstatuje on.
Miloš Latinović godinama unazad istrajava na čelu Bitefa. O tome koliko se odnos pozorišta i politike promenio prema ovom festivalu od vremena kada je počeo da se bavi Bitefom do danas, kaže:
‒ Politika je uvek bila prisutna kada je reč o Bitef festivalu, a taj upliv je posebno lepo, autentično i autorski vešto obradila u svojoj knjizi „Čekajući Bitef”, naša drugogodišnja saradnica Vera Konjović. Za ovih osam godina bilo je različitih političkih intervencija i mišljenja, ali nekako takvi istupi prestaju da budu zanimljivi kad se sve već dogodi. Postaje anahrono, jer politika nije umetnost pa da traje. Kao posle oluje, pospremimo i idemo dalje. Ali moram da kažem da nikada nismo imali drastičan politički upliv u selekciju ili izbor gostiju, tema, saradnika, kao i da je finansijska podrška osnivača grada Beograda svake godine sve izdašnija. Naravno i nivo razumevanja i saradnje Bitefa i nadležnih u gradskom sektoru kulture je na visokom nivou, i verujem da tako mora da bude, jer ovo nije običan festival nego evropska manifestacija kojoj upravo neponovljivost, provokativnost i otvaranje dijaloga daje značaj. Nažalost, ali uz svo razumevanje, i dalje smo kod Ministarstva kulture, kao i sve druge važne manifestacije, na jaslama čiji sadržaj ispunjava odluka doneta na godišnjem konkursu.
Da li je Bitef i danas naš prozor u svet?
‒ Teško pitanje, mnogi su danas i veliki prozori naših kuća i našeg saznanja, pa ne znam bolji odgovor na ovo pitanje nego da je Bitefov prozor uvek, pa i danas, bio širom otvoren i da je svež vazduh konstantno ulazio, a s njegovog parapeta pogled je mogao dosegnuti do nedohvatnih daljina i visina do kojih stižu samo srebrne ptice mašte – kaže na kraju Latinović.
Otkazana predstava „Neprijatelj naroda”
Gostovanje berlinske predstave „Neprijatelj naroda” rađene prema drami Henrika Ibzena, u režiji Tomasa Ostermajera, otkazano je u poslednjem trenutku na 54. i 55. Bitefu. Komad velikog reditelja za čiji dolazak je uvek vladalo posebno interesova na ovom festivalu, neće biti izveden 19. septembra na Velikoj sceni Narodnog pozorišta u Beogradu uprkos ogromnim naporima Bitef tima i partnera iz berlinskog „Šaubine” pozorišta da do toga ne dođe.
Činjenica je da se epidemijska situacija u Srbiji, kako piše u zvaničnom saopštenju iz uprave Bitefa, pogoršava iz dana u dan i da je naša zemlja ponovo na listi visokorizičnih područja mnogih svetskih država, što je razlog za otkazivanje predstave. Jer, kako navode, gostovanje tako velikog ansambla u Glavnom takmičarskom programu nije bilo moguće realizovati u takvim uslovima.
Ovo je trebalo da bude četvrto Ostermajerovo učešće na Bitefu na kojem je debitovao 2000. godine sa predstavom „Disco Pigs” (Disko pigs), u produkciji berlinskog pozorišta „Šaubine am leniner plac” (Šaubine am Leniner Plac), čiji je umetnički direktor. Njegova predstava „Nora” u produkciji istog teatra je na 37. Bitefu 2003. godine dobila „Politikinu” nagradu za najbolju režiju. Ostermajerova predstava „Istorija nasilja”je gostovala u Beogradu pre dve godine.

Pesnik Peter Felker u Karlovačkoj gimnaziji
Posle zapaženog učestvovanja na Svečanom otvaranju jubilarnog 50. Brankovog kola, nemački pesnik Peter Felker nastupio je i u Karlovačkoj gimnaziji, u Spomen-biblioteci gde je imao susret za mladim lingvistima. Program je vodila profesorka srpske književnosti u Karlovačkoj gimnaziji, dr Maja Stokin. U programu je učestvovao i Stevan Tontić, na čiji je predlog ugledni nemački pesnik došao na ovogodišnje Brankovo kolo. Gost iz nemačke govorio je pesme na svom maternjem jeziku, a Tontić ih je, iz njegove radionice prepevane na srpski, čitao publici.
Poezija Petera Felkera nosi slike prirode i snažnog lirskog doživljaja sveta lišenog urbane dramatike. Kao takva, privukla je pažnju mladih filologa među kojima ima i pesničkih talenata. Spomen-biblioteka Karlovačke gimnazije zadivila je istaknutog gosta i želeo je da čuje detalje o njenom osnivanju, a time i o samom Aleksiju (Branku) Radičeviću, najčuvenijem đaku Karlovačke gimnazije.
Peter Felker rođen je 1949. godine u gradiću Grindau-Rotenbergen blizu Frankfurta, gde i danas živi. Završio je trgovačku školu, radio u oblasti saobraćaja i medija, bio odgovorni urednik za evropsku politiku pri jednoj nacionalnoj agenciji. Bio je i suizdavač jednog alternativnog magazina, suosnivač Fonda solidarnosti s demokratskim medijima sveta, rukovodilac sindikata za medije i film, te organizator međunarodnih kulturnih programa u zavičajnim gradovima Merholc i Gelnhauzen.
Objavio je više pesničkih dela (tri su posvećena junacima iz grčke mitologije), dva romana, tri knjige za decu. Najnovije, eksperimentalno delo „Životni svetlosni tragovi” napisao je skupa sa troje drugih autora. Pesnička knjiga „Agamemnon i Kasandra u Lakoniji” objavljena je u prevodu Stevana Tontića na srpski jezik u Banjaluci 2008. godine. Dobitnik je više nagrada.

Peter Felker u Spomen-biblioteci

Tokom boravka i nastupa Petera Felkera na jubilarnom 50. Brankovom kolu, domaćini su ga upoznali sa životom Branka Radičevića u Sremskim Karlovcima, i šire. Kao đak najstarije srpske gimnazije, Aleksije (Branko) Radičević u Sremskim Karlovcima stanovao je kod nemačke porodice Auer, mada je, po tvrđenju Ace Popovića Zuba, često menjao stan. Zub navodi da je jedne godine (verovatno1840/41) stanovao sa Julijem Radišićem u kući „Jove profesora oca”, koja je kasnije postala vlasništvo majora Rajačića. Ova kuća više ne postoji. Nalazila se u delu prostora koji danas zauzimaju Muzej u Sremskim Karlovcima i institucija Brankovo kolo.
Ovaj podatak je značajan zato što se danas na toj adresi, Patrijarha Rajačića 16, svakog septembra, u Sremskim Karlovcima, okupljaju pesnici i umetnici iz zemlje i sveta tokom odvijanja naše najveće pesničke manifestacije koja obeležava i slavi poeziju i ime Branka Radičevića.                   `
</div>
<div id="ekonomija">
Mleko se često falsifikuje
Proizvođači u Srbiji i dalje mleko prodaju po ceni gotovo dva puta nižoj od proizvodne, a upozoravaju i da je ova namirnica jedna od onih koje se najčešće falsifikuju.
Vlasnik velike farme mlečnih krava Dragoljub Paja Milutinović izjavio je za TV K1 da je otkupna cena oko 30 dinara, a troškovi proizvodnje blizu 60 dinara. Prava otkupna cena trebalo bi da bude na nivou od 56 dinara. To ne možemo da dobijemo od kupaca, rekao je i dodao da otkupljivači tvrde da su im zalihe prevelike, ali, kako je naglasio, Srbija ne proizvodi više mleka nego što joj je potrebno.
Kako je rekao, mleko je jedan od najčešće falsifikovanih prehrambenih proizvoda, a tehnolozima uspeva da proizvedu mleko korišćenjem surogata, uvoznih mlečnih masti, surutke u prahu.
– Tako se dobija jeftino mleko, koje tržni centri traže ne bi li akcijama privukli kupce – istakao je Milutinović. On je objasnio kako je osnova tog mleka iz štala proizvođača u Srbiji, ali da se od njega u daljem tehnološkom procesu prave velike količine proizvoda.
– Kupac to ne može da prepozna, potrebne su ozbiljne analize. Tražili smo da na pakovanjima piše 100 odsto kravlje mleko, a prihvaćeno je da eventualno bude istaknuto 100 odsto mleko iz Srbije – naveo je ovaj vlasnik farme.
Posle upozorenja da je sektor proizvodnje mleka u Srbiji u teškom položaju zbog niskih otkupnih cena, država je najavila da će premije za litar mleka biti podignute sa sedam na 10 dinara.
– Svaka pomoć države nešto znači, ali dok s kupcima ne dogovorimo pravu cenu mleka, imaćemo ozbiljan problem – rekao je Milutinović.
Stručnjaci su i ranije upozoravali da se mleko, kao i med i maslinovo ulje, može falsifikovati na različite načine u korist industrija. Najčešći mehanizam jeste dodavanje vode, pa takav proizvod ne sadrži deklarisan procenat mlečne masti.
Takav primer nedavno smo imali u Srbiji, gde je u pakovanju proizvođača iz Bosne i Hercegovine pronađeno mleko razblaženo vodom s minimalnim procentom masnoća. Kompanija kojoj je tada zabranjen izvoz u Srbiju ovo je opravdala kvarom mašine u procesu punjenja.
Sanja Bugarski, predsednica Saveza udruženja odgajivača goveda, kaže da je apsolutno tačno to o čemu farmeri govore. O ovome je, dodaje, razgovarala i s kolegama i iz Hrvatske i drugih država gde se takve stvari događaju.
– Ne postoji laboratorija koja bi mogla da otkrije sve te tehnološke procese – kako to rade i šta rade. To je nešto o čemu se govori iako to ne mogu da dokažem, niti je to moj posao. Ipak, nemoguće je da vas proizvodnja mleka košta 56 dinara, a da ga vi posle vidite u trgovinskom rafu za 60 dinara. Gde su troškovi transporta, radna snaga, pakovanje, porez, zarada trgovinskih lanaca... To nije mleko, neka kaže ko šta hoće – ističe Bugarski.
Ona kaže da jedan deo plagijata može da se detektuje na osnovu pravilnika koji se primenjuju u EU i da je nedavno o tome razgovarala i s ministrom poljoprivrede, tako da bi kontrolom u Nacionalnoj laboratoriji takve stvari mogle da se spreče.
Sanja Bugarski kaže da je ovo izuzetno kompleksan problem jer smo „dozvolili pre dvadesetak godina da neko privatizuje mlekare onako kako nije trebalo”.
– Farmeri očigledno svojom snagom nisu mogli u tome da učestvuju, ali nam tada to niko nije ni omogućio. Činjenica je da se preradom mleka ne bavi industrija, pravi prerađivači, nego fondovi, koji kupuju fabrike i preprodaju ih. Njih interesuje isključivo profit. Onog momenta kada je to dozvoljeno, napravili smo sebi veliki problem – kaže Sanja Bugarski.
Mali proizvođači nemaju nikakve šanse, a istina je, ističe, da mlekare ne zarađuju na mleku već na jogurtu, pavlaci, voćnom jogurtu i drugim skupljim mlečnim proizvodima.
– Mleko je osnovna životna namirnica koja mora biti u rafu, ali industrija na njemu ima minimalnu zaradu, neisplativo im je i neinteresantno. Pogledajte cene drugih mlečnih proizvoda, to je ključno pitanje. Iz mleka uzimaju mlečne masti i od toga prave mileram, puter i dr. i tu su ozbiljne zarade – smatra Sanja Bugarski.
Ona ističe kako je jedino sigurno da potrošači kupuju domaće proizvode jer to jeste kvalitetan proizvod, a ne nešto prepakovano.

Turska će nastaviti sa ekonomskim ulaganjima u Srbiju
ANKARA – Turska će nastaviti sa velikim ekonomskim ulaganjima u Srbiju i region, izjavio je danas predsednik srpskog parlamenta Ivica Dačić i ocenio da su odnosi dve zemlje na veoma visokom nivou.
Dačić je posle sastanka sa turskim predsednikom Redžepom Tajipom Erdoganom rekao da je u fokusu razgovora bila izgradnja autoputa Beograd-Sarajevo.
„Erdogan je rekao da je cilj na kome će posebno insistirati izgradnja autoputa Beograd-Sarajevo. Kada kažem posebno insistirati, mislim na bosansko-hercegovačku stranu i prevazilaženje svih nesporazuma koji tamo postoje i izrazio je spremnost da se i on lično i Turska angažuju u normalizaciji odnosa u BiH”, rekao je Dačić, javlja Tanjug.
Prema njegovim rečima, konstatovan je veliki napredak u odnosima dve zemlje.
„Motor prijateljstva i međusobnog poverenja koje postoji između Turske i Srbije svakako je prijateljstvo između Erdogana i Vučića”, istakao je predsednik skupštine.
Dačić je rekao da je turski predsednik izrazio velika očekivanja od sastanka sa predsednikom Srbije Aleksandrom Vučićem koji će se održati u subotu.

Privrednici protiv novog modela fiskalizacije, poreski stručnjaci tvrde da je efikasniji
Privrednici u Srbiji su protiv novog modela fiskalizacije poreskih obveznika, a poreski stručnjaci tvrde da se uvodi sa ciljem da se olakša kontrola prihoda i suzbija siva ekonomija.
Počasni predsednik Unije poslodavaca Srbije Nebojša Atanacković rekao je za Betu da su privrednici protiv uvođenja novog modela fiskalizacije još od pre nekoliko godina, od kada se pokušava njegovo uvođenje, i da i danas misle da je to neracionalna odluka države.
„Privrednicima to ne treba, a ako država nije sposobna da kontroliše naplatu poreza neka snosi taj trošak, koji je i u tom slučaju nepotreban jer stručnjaci za informatiku kažu da su se samo mogla popraviti softverska rešenja, umesto što će se baciti na stotine hiljada fiskalnih kasa”, rekao je Atanacković.
Novi model fiskalizacije podrazumeva korišćenje elektronskog fiskalnog uređaja, putem kojeg će obveznik fiskalizacije u trenutku prometa na malo, uključujući i primljeni avans za budući promet na malo, izdavati fiskalni račun sa kju-ar (QR) kodom.
Elektronski fiskalni uređaj osim kase, kako je najavio ministar finansija Siniša Mali, može da bude i računar, tablet, mobilni telefon, a novi model fiskalizacije će smanjiti operativne troškove za GPRS prenos podataka dnevnog izveštaja štampanje kontrolnih traka za fiskalne račune, čuvanje kontrolnih traka, obavezni godišnji servis fiskalnih uređaja.
Mali je najavio da će država subvencionisati privrednike sa 100 evra po prodajnom mestu i 100 evra po fiskalnom uređaju pri čemu će oni koji nisu u sistemu poreza na dodatu vrednost (PDV) dobiti za 20 odsto veću subvenciju za kase zbog nemogućnosti da iskoriste ulazni PDV, što će državu ukupno koštati šest milijardi dinara. Od ove obaveze su isključeni privrednici koji prodaju robu na pijaci, advokati i taksisti.
Atanacković je rekao da je taj model preuzet od Hrvatske gde se nije pokazao efikasnim.
„Novi model fiskalizacije podrazumeva kvalitetan internet, a pitanje je da li je u Srbiji svima i dostupan. U Hrvatskoj se pokazalo da u vreme velikih gužvi i mnogo transakcija dolazi do zagušenja podataka tako da taj sistem nije mnogo efikasniji od postojećeg”, rekao je Atanacković.
Istakao je da je neprihvatljivo da su od obaveze uvođenja novog modela fiskalizacije opet izuzeti taksisti i advokati koji nisu bili dužni da uvedu ni fiskalne kase, a da u drugim zemljama nisu zaobiđeni od plaćanja PDV-a.
„Razlog za to je što taksisti i advokati u Srbiji imaju snagu da se odupru državi, a privrednici je nemaju”, rekao je Atanacković.
Poreski savetnik Đerđ Pap rekao je da je novi model fiskalizacije jedan od načina za borbu protiv sive ekonomije i olakšava kontrolu prometa.
„Novi model fiskalizacije podrazumeva da fiskalne kase nove generacije budu onlajn povezane sa Poreskom upravom, mada su poreski službenici i sada mogli da zatraže određene podatke od privrednika koji je bio dužan da ih dostavi naknadno”, rekao je Pap prenosi Beta.
Dodao je da novi model fiskalizacije podrazumeva kvalitetan internet umesto GPRS uređaja.
Ako država snosi celokupan trošak nove fiskalizacje to, prema njegovim rečima, neće otežati poslovanje privrednicima.
Pap je ocenio da je neprihvatljivo da taksisti i advokati ponovo budu izuzeti od plaćanja PDV-a i da je država opet podlegla pritisku.
„Nije u redu da taksisti i advokati opet budu izuzeti iz sistema fiskalizacije sa obrazloženjem da ne mogu da ga montiraju i da bi moglo da bude mnogo pravnih zavrzlama”, rekao je Pap.
Nedoumica u novom modelu fiskalizacije ima i kada je reč o prevoznicima kada pređu granice Srbije, pa je najavljen sastanak sa njima kako bi se našlo rešenje.

Sajam saobraćajnih i železničkih tehnologija u Beogradu 15. i 16. septembra
Sajam saobraćajnih i železničkih tehnologija u regionu (South East Europe Mobility 2021) biće održan 15. i 16. septembra u beogradskom hotelu „Jugoslavija”, najavio je Klaster železnica Jugoistočne Evrope.
Kako je danas saopšteno, na sajmu će se predstaviti dve od tri najprofitabiljnije evropske kompanije u oblasti saobraćajnih tehnologija, kao i vodeći svetski Centar za železnička istraživanja i inovacije iz Velike Britanije čiji je izum jedini voz na hidrogenski pogon koji trenutno svakodnevno saobraća na prugama jedne evropske zemlje.
Izlagači sajma i gosti iz inostranstva posetiće najveći industrijski park za kompanije iz železničke/aero industrije u Jugoistočnoj Evropi - MIND Park u Lužnicama kod Kragujevca, i Suvu luku Nelta u Dobanovcima koja je najveći privatni intermodalni terminal u Srbiji.
Pokrovitelj sajma je Ministarstvo građevinarstva, saobraćaja i infrastrukture Srbije, a zemlja partner je Velika Britanija, prenosi Beta.

Mali: Penzioneri 22. septembra dobijaju po 6.000 na račune
Ministar finansija Siniša Mali potvrdio je danas da će svim penzionerima 22. septembra biti isplaćeno i 50 evra državne pomoći.
Svi građani će dobiti u novembru još 30 evra državne pomoći i u decembru još 20 evra, rekao je Mali gostujući na Prvoj, preneo je Tanjug.
„Kao što smo obećali, sledeće srede, 22. septembra, svim penzionerima, kojih ima 1,7 miliona, isplatićemo i 50 evra kao deo trećeg paketa državne pomoći, kao vid podrške zbog situacije sa kovidom-19. Tako da će na račune dobiti 6.000 dinara”, rekao je Mali.
Kazao je da će krajem septembra biti isplaćena i poslednja šesta rata pomoći (600 evra po autobusu u periodu od šest meseci).
Mali navodi da je ovogodišnja pomoć, treći paket pomoći privredi i građanima, vredna oko 260 milijardi dinara ili nešto više od dve milijarde evra.
Sa prethodna dva paketa pomoći, to je ukupno skoro osam milijardi evra, dodao je Mali.
Ministar finansija ističe da je sačuvana makroekonomska stabilnost zemlje, pošto je javni dug na nivou od 55,5 odsto BDP-a, kao i da će Srbija u 2021. imati rast BDP-a između 6,5 i sedam odsto, po čemu ćemo, zajedno sa rezultatima iz prošle godine, biti prva, druga ili treća zemlja u Evropi.
Mali je rekao da vlada još nije donela odluku na šta će biti utrošena sredstva koje je Međunarodni monetarni fond (MMF) dodelio Srbiji - 627,6 miliona Specijalnih prava vučenja (SDR), što je ekvivalentno iznosu od oko 890,22 miliona dolara ili 759,71 milion evra.
Kazao je da bi Srbija eventualno, ako bude povukla taj novac, mogla da iskoristi ta sredstva za vraćanje skupih dugova iz prošlosti.
Razmišljamo još šta ćemo i kako, rekao je Mali i podsetio da predstoji i Misija MMF-a u oktobru.
</div>
<div id="vesti">
Vranja za zlostavljanja u Goraždu tereti 15 svedoka
Edin Vranj, nekadašnji načelnik kriminalističke policije u Federalnoj upravi policije, uhapšen je u nedelju po podne na graničnom prelazu Uvac. Lisice na ruke stavljene su mu prilikom ulaska u našu zemlju. Iz Policijske stanice u Priboju, ubrzo nakon hapšenja, prebačen je za Beograd.
Za Vranjem je, kako je saopštio MUP Republike Srbije, bila raspisana policijska potraga zbog sumnje da je izvršio krivično delo ratni zločin protiv ratnih zarobljenika. Posle hapšenja određeno mu je policijsko zadržavanje od 48 sati i on će danas biti priveden kod postupajućeg tužioca na saslušanje.
Prema saznanjima „Politike”, krivična prijava protiv Vranja podneta je 2014. godine zbog sumnje da je od januara 1993. do oktobra 1994. godine, na teritoriji opštine Goražde u Bosni i Hercegovini, s još nekoliko lica, „mučio, nečovečno postupao, nanosio veliku patnju i povrede telesnog integriteta” zarobljenim pripadnicima Vojske Republike Srpske koji su se nalazili u zatvoru u zgradi nekadašnje osiguravajuće kuće ZOIL. U vreme izvršenja dela za koja se sumnjiči, Vranj je bio pripadnik muslimanskih oružanih formacija.
Kako saznajemo, nekadašnjeg načelnika kriminalističke policije u Federalnoj upravi policije za sada tereti 15 lica. Prema nezvaničnim informacijama, iz iskaza oštećenih proizlazi da je Vranj naređivao da se zarobljenici batinaju, da ih je tokom isleđivanja i boravka u zatvoru terao da priznaju izvršenja krivičnih dela, uskraćivao im lekarsku pomoć, psihički ih zlostavljao...
Nakon što mu je saopšteno da će biti uhapšen jer je za njim raspisana potraga, Vranj je uspeo da mobilnim telefonom pošalje poruku medijima u BiH i kratko razgovara s novinarima.
Kako prenose tamošnji mediji, Vranj je rekao da mu nisu poznati razlozi hapšenja.
– Lišen sam slobode zbog nekih sumnji, neke potrage iz oblasti ratnih zločina, nekih sumnji u ratne zločine. Krenuo sam privatno u Sandžak i još sam u šoku, ne mogu da verujem šta se dešava i šta se radi. Cela Bosna zna da se oni oko mene vrte u vezi s tim ratnim zločinima, ali ja s tim imam veze koliko i sa Marsovcima – kazao je Vranj za Radio slobodna Evropa.
„Glas Srpske” je u martu 2014. godine objavio da je Državna agencija za istrage i zaštitu BiH (SIPA) podnela Tužilaštvu BiH izveštaj protiv tadašnjeg direktora Direkcije za koordinaciju policijskih tela BiH Himze Selimovića, zatim Edina Vranja, koji je godinama obavljao funkciju načelnika Sektora kriminalističke policije FUP-a i još 112 osoba osumnjičenih za ratne zločine u Goraždu. Sagovornik „Glasa Srpske” naveo je tada da je Vranj prijavljen zbog sumnje da je počinio ratne zločine u mestima Strmica i Međeđa, međutim Tužilaštvo BiH nikada nije podiglo optužnicu. Nakon toga se uključilo tužilaštvo iz Srbije, koje je izdalo nalog za hapšenje Vranja.
Edin Vranj je nekada bio načelnik Sektora kriminalističke policije u Upravi policije Federacije BiH. Policiju je napustio 2016. godine, kada je postao direktor privatne sigurnosne agencije.
Prema pisanju sarajevskih medija, Vranj je punih 30 godina proveo na različitim operativnim i rukovodećim poslovima. Magistar je kriminalističkih i doktor pravnih nauka, a kriminalističko-bezbednosno znanje sticao je u Sarajevu, Beogradu i Skoplju.
Edin Vranj napustio je Federalnu upravu policije 2016.
Istraga u BiH obustavljena 2018.
Tužilaštvo BiH saopštilo je da je po naredbi iz decembra 2018. obustavljena istraga protiv Vranja i još nekoliko osoba, a iz Ministarstva spoljnih poslova su najavili da će preko Ambasade BiH tražiti razgovor s postupajućim tužiocem o ovom slučaju, prenosi Tanjug.
„Tužilaštvo BiH postupalo je na osnovu prijave dostavljene od nadležnih policijskih organa, protiv više osoba, koja se odnosi na navode o ratnim zločinima, počinjenim nad žrtvama srpske nacionalnosti u zgradi ZOIL-a u Goraždu, 1993. i 1994. godine”, navodi se u saopštenju.
U tom predmetu je, dodaju, podignuta optužnica protiv više osoba i suđenje je u toku, dok je u „odnosu na prijavljenog Edina Vranja i još nekoliko osoba, 26. decembra 2018, donesena naredba o nesprovođenju istrage, na koju nije bio izjavljen prigovor”.

Uhapšeno osam osoba iz Zaječara zbog sumnje da su krijumčarili migrante
Policija je uhapsila osam osoba iz Zaječara zbog sumnje da su krijumčarili migrante i za to, naplaćivali po čoveku 300 evra, saopštilo je danas Ministarstvo unutrašnjih poslova (MUP).
Uhapšeni se u saopštenju MUP-a sumnjiče da su kao pripadnici organizovane kriminalne grupe izvršili krivično delo nedozvoljen prelazak državne granice i krijumčarenje ljudi.
Uhapšeni su D. T. (43), M. M. (43), P. P. (33), V. T. (19), M. P. (33), R. S. (55), D. A. (48) i M. P. (58).
„Pripadnici organizovane kriminalne grupe koju je, kako se sumnja, predvodio D. T. terete se da su u cilju sticanja protivpravne imovinske koristi, od kraja juna do avgusta ove godine, na području Zaječara, omogućili nedozvoljen prelazak državne granice između Bugarske i Srbije za 36 osoba za sad neutvrđenog državljanstva i 12 državljana Avganistana”, dodao je MUP, javlja Beta.
Oni su, kako se sumnja, migrante dovozili do Beograda „u cilju daljeg ilegalnog prebacivanja u zemlje Evropske unije, a kao nadoknadu su dobijali 300 evra po jednom migrantu”.
MUP je naveo i da su članovi organizovane kriminalne grupe, kako se sumnja, novac međusobno delili u zavisnosti od uloga koje su imali u krijumčarenju ilegalnih migranata.
Prilikom pretresa stana i drugih prostorija osumnjičenih pronađeno je i oduzeto osam putničkih vozila, 2.250 evra, kao i veći broj mobilnih telefona.
Policija nastavlja rad na ovom slučaju a osumnjičeni će biti privedeni u Tužilaštvo.

Ubica studenta osuđen na 30 godina zatvora, otac  žrtve zadovoljan presudom
Viši sud u Beogradu osudio je danas Neđeljka Đurovića (31) na 30 godina zatvora za ubistvo studenta Miloša Mileusnića (24) 27. januara 2019. godine ispred zgrade u Ulici Dimitrija Tucovića u Beogradu.
Sud je na osnovu priloženih bioloških tragova, snimaka sa kamera, izjava svedoka i ostalih dokaza utvrdio da je Đurović 27. januara izašao sa nožem u ruci iz svoje kuće, naleteo na Mileusnića i izbo ga oko 5:50 sati.
„Žrtvu je izabrao nasumično, nije poznavao Miloša, već ga je ubio iz čiste obesti, bezdušno i bezobzirno, sa direktnim umišljajem, zbog čega ga je osudio za krivično delo teško ubistvo na podmukao način”, rekla je sudija Nataša Albijanić, preneo je Tanjug.
Sudija je podsetila da je sam Đurović odveo policajce na mesto gde je odbacio nož, te da sud nije prihvatio njegovu odbranu u kojoj je negirao da je on izvršio ubistvo, već svedočenje policajaca.
Sud je oca ubijenog mladića kao oštećenog uputio da u parnici ostvari svoj imovinsko pravni zahtev, a Đuroviću je produžio pritvor do upućivanja na izdržavanje kazne, po pravosnažnosti presude.
Đurović je presudu saslušao mirno stojeći dok su dva stražara bila oko njega, ali je nakon toga pitao sudiju da li može i on nešto da kaže. Sudija mu je odgovorila da za to sada nije ni vreme ni mesto.
On na ruci nosi brojanicu sa krstićem.
Ovo je prvostepena presuda na koju i tužilaštvo i odbrana imaju pravo da ulože žalbe.
Tužilaštvo je tražilo da optuženi bude osuđen na maksimalnu kaznu zatvora u trajanju od 40 godina, dok je Đurović od početka suđenja negirao da je on osoba koja je na smrt Mileusnića izbola nožem u ranim jutarnjim časovima 27. januara.
On je uhapšen ubrzo nakon zločina i od tada je u pritvoru.
Pred izricanje presude prijatelji ubijenog Miloša, među kojima je i njegov cimer Filip, okupili su se ispred sedišta Višeg suda u Beogradu da sačekaju presudu.
Većina njih nosila je iste majice, na kojima je poruka: „Samo da si nasmejan, takvog te pamtim”, a doneli su i transparent na kom piše „pravda za Miloša”.
Izricanju presude prisustvovao je i otac ubijenog mladića, obučen skroz u crno, Goran Mileusnić.
Prema pisanju medija, Đurović je iz imućne porodice iz Požarevca, ali godinama živi u Beogradu, gde su mu roditelji kupili stan.
Mileusnić je bio student iz Čačka, koji je od zadobijenih povreda preminuo u Urgentnom centru.
Otac ubijenog Čačanina zadovoljan presudom
Otac ubijenog mladića Miloša Mileusnića (24), Goran Mileusnić, izjavio je danas da je zadovoljan presudom kojom je ubica njegovog sina Neđeljko Đurović osuđen na 30 godina zatvora i nada se da mu Apelacioni sud kaznu neće smanjiti.
„Mogao je da bude osuđen i na 40, ali ja sam zadovoljan. Mislim ne mogu nikad da budem zadovoljan, jer nijedna sudska presuda neće vratiti mog sina”, rekao je Goran Mileusnić novinarima ispred Palate pravde, preneo je Tanjug.
Rekao je da još ne zna da li će se žaliti na presudu i upitao koja je svrha toga, jer je, kako kaže, i samo suđenje predugo trajalo, dve i po godine i odlagano zbog korone.
On je izrazio nadu da Apelacioni sud neće spustiti kaznu za pet, šest godina ili izreći neku drugu kaznu uz koju bi Đurović bio slobodan za 10 godina, pa da kako je naveo, sutra opet nekog može da ubije iz čista mira.
Mileusnić žali što će ostatak života provoditi bez deteta, ali je zadovoljan što je zločinac sklonjen sa ulice.
„Da je dobio manju kaznu on (Đurović) bi ponovo izvršio krivično delo. Video sam ga kako čačka prste, opušteno. Čovek se ponaša kao da ništa nije bilo”, rekao je Mileusnić dodajući i da osuđeni nema empatije.
Pohvalio je rad sudskog veća i sudiju Natašu Albijanić, navodeći da su bili korektni.

Unapređenje vojne saradnje zemalja regiona i Austrije
Ministri odbrane Srbije, Austrije, BiH, Crne Gore, Severne Makedonije i Albanije potpisali su juče u austrijskom gradu Kremsu zajedničku deklaraciju kojom je dat impuls saradnji i dijalogu u oblasti bezbednosti.
Kako je saopštilo Ministarstvo odbrane, predviđena je bliža saradnja kroz zajedničke projekte i stavljanjem na raspolaganje nacionalnih kapaciteta ostalim državama okupljenim u, kako je nazvana ova inicijativa, Grac formatu.
Bliža saradnja na ovom polju, ocenili su ministri, posredno će doprineti i EU integracijama regiona.

- Nije moguće dati sveobuhvatan odgovor na hibridne pretnje, terorizam, verski ekstremizam a posebno izazove poput pandemije kovida i migracija, kroz izolovani nastup jedne ili grupe država. Upravo zato Srbija prepoznaje važnost i ovog multilateralnog formata – izjavio je Stefanović.

Ministar odbrane Srbije sa na marginama ovog skupa sastao i sa Jiržijem Šedivijem, izvršnim direktorom Evropske odbrambene agencije.

U centru Kosovske Mitrovice razvijena velika zastava povodom Dana srpskog jedinstva
KOSOVSKA MITROVICA – Uoči sutrašnjeg obeležavanja Dana srpskog jedinstva, slobode i nacionalne zastave, u centru Kosovske Mitrovice je razvijena srpska zastava dužine skoro 20 metara.
Kako je preneo portal Košev, zastava je razvijena preko fasade jednog solitera u centru grada, prenosi Beta.
Navodi se i da su uoči sutrašnjeg praznika, stare srpske zastave koje su bile postavljene širom grada zamenjene novim trobojkama.

Preminulo 26 osoba, 7.723 nova slučaja koronavirusa
U prethodna 24 časa u Srbiji je od posledica infekcije virusom korona preminulo 26 osoba pa je ukupan broj smrtnih slučajeva od početka epidemije povećan na 7.601.
Po podacima Instituta za javno zdravlje Srbije, testirano je 27.927 građana a prisustvo virusa potvrđeno je kod 7.723 uzorka.
Na bolničkom lečenju je 3.211 kovid pacijenata, 154 više nego po prethodnom preseku dok je na respiratorima 156 pacijenata, 14 više nego po juče objavljenim podacima, javlja Beta.
Smrtnost trenutno iznosi 0,91 odsto.
Od početka epidemije, u Srbiji su testirane 5.290.374 osobe a prisustvo virusa potvrđeno je kod 830.884 uzorka.
U Beogradu više od 1.700 novozaraženih
Od 7.723 nova slučaja koronavirusa, koliko je u Srbiji potvrđeno u poslednja 24 sata, najviše ih je u Beogradu – 1.728.
Slede Novi Sad sa 445, Kragujevac sa 308 i Niš sa 302 novoobolela.
Kraljevo beleži 181 novi slučaj, Valjevo 170, Leskovac 164, Čačak 140, a Šabac 133. U Užicu su otkrivene 124 nove infekcije, u Sremskoj Mitrovici 116, Vranju 113, Prokuplju 108, Pančevu 103, a u Jagodini 101, javlja Tanjug.
U Kruševcu je broj pozitivnih 97, u Novom Pazaru 93, Loznici 92, Smederevu 85, Trsteniku 84, a u Smederevskoj Palanci 80.
U ostalim mestima registrovano je manje od 80 novozaraženih.

Stigle nove količine supstance za proizvodnju Sputnjika V
U Srbiju je danas stigla nova količina supstance za proizvodnju vakcine „Sputnjik V” na Institutu Torlak.
Avion u kome je dopremljena supstanca sleteo je na beogradski aerodrom „Nikola Tesla” oko 14 sati, a dočekao ga je ministar za inovacije i tehnološki razvoj Nenad Popović, javlja Tanjug.
U pitanju je 600 litara supstance, što je dovoljno za proizvodnju oko milion doza vakcina.

Ne zna se kada će biti uvedene kovid propusnice
Predsednik Aleksandar Vučić izjavio je danas da ne zna kada će biti uvedene kovid propusnice i koje će sve mere biti donete, kao i da njemu jedino ostaje da moli ljude da se vakcinišu.
„Ne znam kakve ćemo mere da donosimo, zato što moramo da živimo. Ljudi su siti svega, ali nije važno ni to šta ljudi misle, jer nije posao države da se dodvorava ljudima kada je u pitanju bolest i zdravlje ljudi već da obezbedi da se najbezbolnije prođe kroz pandemiju i da obezbedi lečenje. Važno je i kako ćemo da sačuvamo ekonomiju, jer sve moramo da platimo, a iz čega ako nam ne radi ništa”, rekao je Vučić na pitanje da li će i kada biti uvedene kovid propusnice.
Predsednik je istakao da ne može da veruje da ljudi neće da se vakcinišu jer veruju u „priče iz 16. veka” kako će sa vakcinom dobiti čip i kako će im se lepiti magneti na tom mestu.
„Dajte budite odgovorni, ako niste prema sebi, budite prema najslabijima, najstarijima da njima sačuvamo živote”, poručio je Vučić, preneo je Tanjug.
Kaže da država ima najbolje lekove koji postoje u svetu za lečenje od kovida, kao i vakcine, i zapitao šta država još treba da uradi za građane da bi sačuvali svoje zdravlje.
Predsednik je naglasio da je odlazak svakog čoveka zbog korone ogroman gubitak za našu zemlju i da građani moraju da razumeju da nijedan ljudski život ne možemo da nadoknadimo, kao i da smo izgubili zbog korone puno dobrih ljudi.
Vučić je napomenuo da ne može da nam radi ekonomija i da se isplaćuju iste ili veće plate građanima ako nam ništa ne radi zbog korone i da još nije čuo da je neko u javnom sektoru tražio da dobije manju platu pošto država ima manje prihode.

Ružić: Manje od jedan odsto zaraženih đaka
Nastava u školama po modelu „semafora” nije neuspela i situacija uopšte nije alarmantna, poručio je juče ministar prosvete, nauke i tehnološkog razvoja Branko Ružić i dodao da su brojevi zaraženih učenika i nastavnika veoma niski.
 
On je, odgovarajući na pitanja novinara ispred Instituta za virusologiju, vakcine i serume „Torlak”, u kom je primio treću dozu vakcine protiv kovida 19, rekao da se ni na koji način ne razmišlja o prekidanju obrazovno-vaspitnog rada na regularan način. „Trenutno stanje je realno i refleksija je godišnjih odmora i odlazaka na more, ali obrazovni sistem i dalje pokazuje najviši stepen rezistentnosti”, istakao je Ružić, a preneo Tanjug.
Ministar je rekao i da su brojevi zaraženih učenika i nastavnika veoma niski. „Što se tiče dece, broj zaraženih je ispod jedan odsto, a kod zaposlenih u prosveti, nastavnog i vannastavnog osoblja on iznosi 1,3 ili 1,4 odsto. To je podatak od pre tri dana”, rekao je juče Ružić.


(Anđelko Vasiljević)


Kako je rekao, dosta toga se pojavljuje na društvenim mrežama, gde postoji, kaže, mnogo nejasnoća. Istakao je da će model „semafora” biti inoviran u skladu sa situacijom na terenu i da će imati sastanak s predstavnicima Instituta za javno zdravlje „Dr Milan Jovanović Batut”, kako bi se utvrdilo na koji način će se to učiniti. „Ne očekujem preterane probleme, ali vakcinacija je jedini lek”, naglasio je Ružić.
On je izjavio i da je vakcinisano oko 52 odsto prosvetnih radnika, te izrazio nadu da će se uskoro dostići broj od 57 do 58 odsto. Kada je reč o pojedinim peticijama koje su se pojavile u javnosti, a koje se odnose na to da učenici u školama ne bi trebalo da nose maske, Ružić naglašava da o tome brine Institut „Batut”. „Situaciju su procenili stručnjaci i to je nešto što će važiti u skladu s preporukom. Imaćemo tokom nedelje redovne sastanke i videćemo šta ćemo dalje odlučiti”, naveo je Ružić.
Direktor Druge ekonomske škole Dejan Nedić rekao je da su škole najbezbednija mesta za boravak i naveo da je u toj obrazovnoj ustanovi od 1.200 učenika zaraženo sedmoro. Direktor Zemunske gimnazije Miloš Bjelanović naglasio je da je za sve lakše da se nastava odvija u školama.
Ministar Ružić i direktori beogradskih škola Bjelanović i Nedić juče su u Institutu „Torlak” primili treću dozu vakcine protiv virusa korona.

EU poklonila nova vozila za prevoz vakcina za 24 zdravstvene ustanove u Srbiji
Srpsko zdravstvo od danas je bogatije za 26 specijalizovanih vozila za prevoz vakcina i medicinskog osoblja, a svečana primopredaja upriličena je ispred Palate Srbija.
Vozila za prevoz vakcina posebno su uređena, sa specijalnim zamrzivačima koja mogu da transportuju vakcine do najudaljenijih krajeva Srbije.
Vozila su donacija EU vredne više od pola miliona evra, a namenjena su za 24 zdravstvene ustanove širom Srbije.
Šef Delegacije EU u Srbiji Emanuel Žofre, simbolično je, uručenjem ključeva ministarki za evropske integracije Jadranki Joksimović i ministru zdravlja Zlatiboru Lončaru, predao vozila na korišćenje, u prisustvu predsednika Srbije Aleksandra Vučića, prenosi Tanjug.
U jedno vozilo, može da stane par hiljada vakcina, kako bi što brže bile distribuirane širom zemlje, a predsednik se zahvalio EU na donaciji i izdvojenim sredstvima.
„Naše je zadovoljstvo i dužnost da radimo zajedno. Nastavićemo da radimo sa Srbijom u borbi protiv ove pandemije, jer ne možemo pojedinačno da je pobedimo, bez saradnje i koordinacije”, rekao je Žofre.
Takođe, ukazao je da vozila, nakon pandemije ostaju na korist zdravstvenom sistemu Srbije.
Predsednik Vučić zahvalio je danas Evropskoj uniji na pomoći Srbiji u borbi protiv pandemije korona virusa, te na donaciji 26 vozila za prevoz vakcina, ističući da je time rešen problem bržeg dopremanja vakcina širom Srbije.
Vučić je još jednom apelovao na sve građane da se vakcinišu, i time zaštite sebe i svoje bližnje.
„Važno je, važno da umemo da kažemo hvala. Da ne potcenjujemo, već da pokažemo izuzetno poštovanje za EU na svemu što su učinili. Na ranijih 20 ambulantnih vozila koje smo dobili na poklon od EU, na 200 zaposlenih u zdravstvu koje plaća EU, što značajno pomaže našem sistemu, do ovih 26 vozila za 24 opštine”, rekao je Vučić.
Sada, ističe, kada je važno da se pošalju vakcine bilo gde širom Srbije, neće više biti potrebno da se pozajmljuju vozila, već će se u specijalizovanim vozilima stizati do svakog mesta u Srbiji.
„Time smo rešili značajan problem u distribuciji vakcina”, naglasio je predsednik Srbije.
Dodao je da je donacija vredna više od 600.000 evra, da je reč o novcu tuđih poreskih obveznika, zbog čega smo dodatno zahvalni EU.
Vučić je pozvao građane da se vakcinišu, jer nema snažnijeg oružje protiv pandemije korona virusa.
„Pravimo, izrađujemo jednu vakcinu, pravićemo drugu. Vakcine će se vremenom menjati. Vakcinišite se, jer nevakcinacijom ugrožavamo zdravlje svih drugih, a to je od presudnog značaja za naš napredak, za razvoj ekonomije”, rekao je Vučić.
Ljudi koji se ne vakcinišu, kaže, iako na to imaju pravo, nemaju pravo da ugrožavaju druge.
„Imamo četiri vakcine, imaćemo za mesec dana još jednu, petu. Ako hoćete još neku, šestu, kažite, nabavićemo, samo - dajte, vakcinišite se”, poručio je Vučić.
Veruje, kaže, da možemo da zajedno da pobedimo koronu, ali samo ako svi preduzmu korake ozbiljnosti i odgovornosti umesto nipodaštavanja bolesti, koja, dodaje, ničemu ne vodi.
Vozila za prevoz vakcina i medicinskog osoblja nabavljena su sredstvima IPA 2020 kroz Projekat EU za lokalni razvoj (EU PRO PLUS) koji sprovodi Kancelarija Ujedinjenih nacija za projektne usluge.
Cilj tog projekta je da doprinese sveukupnom društvenom i ekonomskom razvoju 99 lokalnih samouprava u regionima Šumadije i zapadne, južne i istočne Srbije.
Evropska unija je za taj trogodišnji program opredelila 30 miliona evra.

Korona u odeljenju prvaka u niškoj OŠ „Ratko Vukičević”
Niš – Posle samo nekoliko dana od polaska u školu u jednom odeljenju prvaka u niškoj Osnovnoj školi „Ratko Vukičević” otkrivena je korona među zaposlenima i najmlađim đacima.
U ovoj niškoj školi od prošle srede za učenike jednog odeljenja prvaka počelo je organizovanje onlajn nastave zbog korone. Razlog je što je virus zvanično utvrđen kod njihove učiteljice, ali i kod nekoliko učenika istog odeljenja. Mnogi roditelji bili su ogorčeni.
– Naša deca pošla su u školu u sredu 1. septembra, vodili smo ih na nastavu i u četvrtak i petak, da bismo u nedelju 5. septembra uveče dobili poruku od učiteljice da je pozitivna na koronu. Napisala nam je u poruci i da će od ponedeljka, 6. septembra, sa učenicima biti njena zamena. Odveli smo decu u školu i zaista ih je dočekala zamena. Tako je bilo i u utorak, a potom smo dobili hitan poziv za roditeljski sastanak zakazan za prošlu sredu. Posle tri sata rasprave, ubeđivanja i pokušaja da saznamo celu i pravu istinu, odlučeno je da se za naše mališane sprovede onlajn nastava. Koliko su oni od po sedam godina spremni za ovakav vid nastave, za korišćenje interneta i svih drugih tehnologija, zaključite sami – ispričala su dvojica Nišlija čiji su sin i ćerka u ovom odeljenju OŠ „Ratko Vukičević”.
Direktorka ove obrazovne ustanove Divna Stevanović za „Politiku” je potvrdila informaciju.
– Tačno je da se organizuje onlajn nastava za đake prvake jednog odeljenja naše škole, ide teško s obzirom na njihov uzrast, ali koristimo sve moguće načine i sredstva da ne izgube mnogo. Uz pomoć roditelja koji se dodatno angažuju da pomognu svojim mališanima, mejlovima ili preko vajber grupa, nastojimo da organizovanje onlajn nastave bude sadržajno i na visokom nivou – rekla nam je Divna Stevanović.
Ona objašnjava da je učiteljica đaka ovog odeljenja bila pozitivna na koronu posle testiranja i od toga dana ne dolazi na posao.
– Znamo i da nije primila vakcinu. Pozitivno je i troje učenika, dvoje su već u tom trenutku bili u izolaciji, a za trećeg đaka roditelji su naknadno javili da je pozitivan. Samo se pretpostavlja da su mališani doneli virus u školu, ali mi nismo u situaciji da to kategorički tvrdimo i to će moći da kažu medicinski organi posle analize svih slučajeva. Među zaposlenima u našoj ustanovi ovo je treći slučaj korone. Još jedna učiteljica nižih razreda, koja je vakcinisana, takođe je bila pozitivna i posle boravka u obaveznom karantinu javila se na posao, a nastavnica koja je u višim razredima, od petog do osmog, na stacionarnom je lečenju u kovid bolnici u Kruševcu – kaže Divna Stevanović.
U Školskoj upravi Ministarstva prosvete, nauke i tehnološkog razvoja Nišavskog, Topličkog i Pirotskog upravnog okruga, čije je sedište u Nišu, novi načelnik Predrag Nešović rekao nam je „da sve informacije o trenutnoj epidemijskoj situaciji u obrazovnim ustanovama u ova tri okruga mogu da se dobiju, ali tek pošto se ministarstvu uputi zvaničan zahtev i dobije odobrenje”. Ipak, Nešović nam je potvrdio da je upoznat sa situacijom u OŠ „Ratko Vukičević” i da se „ u svim obrazovno-vaspitnim ustanovama primenjuju neophodne epidemiološke mere”.
Prema poslednjim informacijama koje smo juče po podne dobili od roditelja s kojima smo razgovarali, četvoro prvaka iz ovog odeljenja koje je na onlajn nastavi pozitivno je na koronu.

Epidemija korone je postala poligon za političke obračune
Epidemiolog Predrag Kon ocenio je danas da je epidemija korona virusa u Srbiji postala poligon za političke obračune, pa se zato ni protivepidemiološke mere ne poštuju.
„Ogroman broj građana je politički opredeljen, zato je ovakva situacija sa koronom u Srbiji”, rekao je za RTS Kon, koji je i član Kriznog štaba Vlade Srbije za suzbijanje korona virusa, prenosi Beta.
On je kazao da će Srbija narednih dana preći i više od 8.000 novozaraženih dnevno i da mu je „nejasno” zašto građani odbijaju vakcinaciju, jer je to „jedini izlaz” iz epidemije.
Takođe je rekao da se nada da će biti uvedene kovid propusnice.
„O tome još treba da se raspravi, sad se radi priprema kako će se one sprovoditi i ko će ih kontrolisati”, rekao je Kon.
Kon je ocenio da je vakcinacija dece potrebna, jer su deca najveći prenosioci, ali da o njihovoj imunizaciji treba da odlučuju prvo pedijatri, pa onda roditelji.

Kineski propisi pogodili nastavnike engleskog jezika u Srbiji
Najnoviji pokušaj kineskih vlasti da ublaže pritisak na roditelje i učenike u vrlo konkurentnom obrazovnom sistemu pogodio je predavače engleskog jezika u Srbiji. Zbog regulative „Dvostrukog smanjenja”, čiji je cilj da se deca rasterete vannastavnih aktivnosti a roditelji finansijskih izdataka, oko 20.000 nastavnika iz naše zemlje koji su kinesku decu podučavali preko interneta ostaje bez zarade.
Kako kineska unutrašnja politika pogađa profesore engleskog u Srbiji? Nova regulativa u oblasti obrazovanja obavezala je privatne škole da se registruju kao neprofitne organizacije, onemogućila zapošljavanje stranaca, ograničila vreme za držanje onlajn časova, a od državnih škola povećala očekivanja. Traži se da organizuju više vannastavnih aktivnosti kako bi se smanjila potreba za privatnim vrtićima i časovima. Statistika pokazuje da u Kini živi oko 146 miliona dece uzrasta od šest do 14 godina, a na njihovo dodatno obrazovanje prošle godine odlazila je trećina od ukupnih troškova domaćinstva.
– Ukidanje pohađanja dodatne nastave u lokalnim trening školama, kao i u onlajn školama, predavači engleskog iz celog sveta gube poslove svakodnevno. To se naravno odnosi i na naše predavače, kojih ima najmanje deset hiljada, a po mnogim procenama bar dva puta više. Anketa koju smo sproveli letos, pokazala je da se trećina frilensera u Srbiji upravo bavi predavanjem engleskog. Svi su ugroženi, mnogi su već dobili otkaze, a neke škole su najavile da će raditi dok god studentima ne isteknu ugovoreni časovi koje su platili unapred. Naša anketa je takođe pokazala da su prosečne zarade frilensera u Srbiji oko 700 evra, a predavača engleskog i nešto manje od toga. Većini je ovo bio jedini i „ful tajm” posao – objašnjava za „Politiku” Miran Pogačar iz Udruženja radnika na internetu.
Od kada su doneti propisi niz škola je svoje saradnike obavestio da će uskoro prestati da rade. Profesori engleskog, organizovani u grupama na društvenim mrežama, još tokom jula upozoravali su jedni druge na vesti koje dobijaju od kineskih poslodavaca. Jedan broj njih obavestio je kako predavače, tako i one koji su tek aplicirali za posao da prestaje potreba za njihovim angažovanjem. Međutim, iskustva onih koji su se obratili Udruženju frilensera i privrednika Srbije (UFPS), svedoče da nisu svi bili iste sreće: postoje i škole koje su nestale preko noći. Tako su nastavnici, budući da ne uživaju nikakvu pravnu zaštitu, ostali i bez plata.
– Neki čak nastave da rade pod drugim imenom ali nastavnici kojima nisu isplaćene zarade nemaju načina da dođu do njih. Većina škola je inicijalno saopštila svojim nastavnicima da ne brinu i da se to ne odnosi na njih – priča za naš list Maša Popov iz UFPS-a.
Iako kineske vlasti novu regulativu predstavljaju kao rešenje za demografsku krizu, mnogi smatraju da je ovo način da Kina stranom kapitalu pokaže ko je zapravo gazda. Procene su da ova industrija koja priprema decu za testove, a koji su u dosadašnjem kineskom obrazovnom sistemu bili vrlo česti, donosi godišnje profit od 100 milijardi dolara. Prevedeno na naš teren: toliko svi građani i cela privreda Srbije stvore za dve godine.
– Negativni prirodni priraštaj zabrinjava, a razlog tome jeste upravo veliki pritisak koji roditeljima predstavlja kineski sistem obrazovanja jer poslednju deceniju podrazumeva i dodatne časove. Naravno, ono što nije rečeno, ali je presudno u ovom slučaju, jeste da su se milijarde dolara odlivale iz zemlje i da je američki kapital imao dosta uticaja na platformama za predavanje engleskog jezika, tako da je kineska vlada rešila da na ovaj načina zaustavi odlazak ogromne sume novca – kaže Pogačar.
Maša Popov ističe da je samo u avgustu Kina zatvorila 141 ilegalnu školu i kaznama i zaplenom naplatila 2.300.000 dolara.
– Ubedljivo najveće i najbolje tržište se sada zatvara za strance a ne postoji neko drugo koje bi moglo da ga zameni. Domaće tržište je već prezasićeno, a tržišta Japana, Koreje, Vijetnama, Rusije i Turske osim što su manja i isplaćuju četiri do pet puta nižu zaradu, već su preplavljeni nastavnicima iz celog sveta – dodaje naša sagovornica.
Nisu zabrinuti samo srpski nastavnici, već i obični kineski građani. Iz njihove perspektive nove mere rasterećenja samo će ih još više opteretiti, jer će bogati skupo plaćati tutore koji će njihovu decu sada podučavati kod kuće. Hoće li moći i ostali to da priušte?

Zaražavanje potpuno sprečavaju protivepidemijske mere, a ne vakcine
Direktor Doma zdravlja Kragujevac Vasilije Antić izjavio je u ovom talasu pandemije vakcine ne sprečavaju potpuno zaražavanje, već samo obavezno nošenje maski, propisana distanca i stalno pranje ruku i njihova dezinfekcija.
Antić je za list Danas rekao da se delta soj korone brže širi jer je zarazniji od ostali i da je karakteristično to što „obolevaju čitave porodice što ranije nije bio slučaj”.
Prema njegovim rečima, među novoobolelim, kojih je sve više u Kragujevcu i Šumadiji, ima i onih koji su i preležali kovid i vakcinisali se, ali je ipak apelovao da se ljudi vakcinišu jer i ako dobiju kovid, to je mnogo blaži oblik.
„Po podacima iz UKC Kragujevac vidimo da kod pacijenata koji imaju zapaljenje pluća na kovid odeljenjima njih 90 odsto nije vakcinisano. Kod onih hospitalizovanih u respiratornim centrima, pacijentima na respiratorima taj postotak je veći 95 procenata”, upozorio je Antić, po kome je ovo iskustvo potvrđeno i u Srbiji i u svetu.
On je apelovao na Kragujevčane da se vakcinišu i pridržavaju epidemioloških mera pošto je na teritoriji tog grada dnevno od 240 do više 300 obolelih, prenosi Beta.

Dokumentarac o Svetom Vasiliju Ostroškom: od Mrkonjića do Cetinja
Povodom 350 godina od upokojenja Svetog Vasilija Ostroškog, veroučitelj Branislav Ilić, sa ekipom TV Hram, televizije Arhiepiskopije beogradsko-karlovačke, snimio je dokumentarac o velikom svetitelju sa ovih prostora, njegovom životu i duhovnom uzrastanju, ali i svemu onome što ga i danas čini živim i prisutnim u crkvi i vernom narodu. O tome svedoče brojni sagovornici ekipe filma, od patrijarha srpskog Porfirija, koji je o svecu govorio iz beogradskog hrama posvećenog Svetom Vasiliju na Bežanijskoj kosi, do devojčica Anastasije i Dunje, koje odrastaju u Ostrogu.
Sniman tokom letnjih meseci koji su za nama, dokumentarni film „Sveti Vasilije Ostroški, svedok vaskrsenja” biće premijerno prikazan večeras na Festivalu hrišćanske kulture u Zaječaru. Tom prilikom o njemu će govoriti episkop timočki Ilarion, vladika stobijski David, docent dr Jasmina Ćirić sa Filološko-umetničkog fakulteta u Kragujevcu, Mira Lolić Močević, glavna urednica TV Hram i autor filma Branislav Ilić. Ovaj katiheta za „Politiku” objašnjava da se ideja o dokumentarcu rodila iz deset radijskih emisija o Svetom Vasiliju Ostroškom koje je uradio za crkveni radio Beseda, povodom godišnjice upokojenja svetitelja, a koje su kasnije pretočene u televizijske emisije na TV Hram, da bi konačno pao predlog da se snimi i film o svetitelju.

– Ovaj film je saborno delo, mnogi su svojim predlozima, mišljenjem i sugestijama ugradili sebe u dokumentarac. Snimajući kadrove za film, išli smo životnom putanjom i stazom kojom je hodio Sveti Vasilije. Prva tačka je bilo mesto Mrkonjići, gde je svetitelj rođen i gde se nalaze temelji njegove rodne kuće, a u ove naše dane tu nastaje ženski manastir. U neposrednoj blizini rodne kuće Svetog Vasilija nalazi se stari hram Svetog oca Nikolaja, koji po predanju postoji još od vremena Svetog Vasilija, i gde je on, po verovanju, i kršten. Svega nekoliko koraka od crkvice nalazi se grob Ane Jovanović, majke Svetog Vasilija. Nažalost, nije pronađen grob njegovog oca Petra. Prava duhovna radost za mene bila je poseta grobu njegove majke: isti osećaj u srcu je bio i kraj groba svetiteljeve majke i kraj ćivota Svetog Vasilija. Tu smo, baš kraj rodne kuće Svetog Vasilija, imali priliku da od jednog brata čujemo o celom tom podneblju, ali i o jednom drvetu koje se zove košćela, za koje se veruje da je staro više od 500 godina i da je sa njega svetac ubirao plodove – opisuje Branislav Ilić.
Kako dodaje, ekipa je zatim snimala manastir Zavalu, gde je sveti primio monaški čin, Tvrdoš, gde je nastavio svoje služenje crkvi i Bogu, Nikšić, gde je kao mitropolit stolovao, i Ostrog, gde se povukao i živeo kao pravi podvižnik.
– Boraveći u Ostrogu upoznali smo dve devojčice, Anastasiju i Dunju, čiji roditelji rade već više decenija u manastiru Ostrogu. One imaju oko 14 godina i, kako kaže Anastasija, od kad znaju za sebe, znaju i za manastir Ostrog i Svetog Vasilija. Imali smo jedinstvenu priliku da upravo kraj moštiju svetog o njemu govori profesor Cetinjske bogoslovije Aleksandar Vujović i upravnik arhiva manastira Ostroga mr Rade Bulajić. U samom manastiru snimili smo još nekoliko svedočanstava poklonika koji su se te večeri našli u svetinji. Posebno su bili dirljivi momenti kada vidite da ljudi s jednim izrazom lica ulaze u manastir, u crkvicu gde su mošti svetitelja, a potpuno drugačiji izlaze iz nje. Ono što smo uživo videli i osetili to ne može da se prenese rečima. I blaženopočivši mitropolit Amfilohije je govorio da se ljudi iz Ostroga ne vraćaju isti – kaže katiheta Branislav Ilić.
U ostroškom skitu u Jovandolu ekipi je o čuvenom ostroškom igumanu Lazaru Adžiću govorio sadašnji namesnik Ostroga protosinđel Sergije, arhijerejski namesnik nikšićki Slobodan Jokić pričao je o mestu svetog u himnografiji crkve, a u svetinji u koju su mošti Svetog Vasilija dva puta sklanjane pred Turcima, u Cetinjskom manastiru, o svetitelju je govorio i mitropolit crnogorsko-primorski Joanikije.
– Sebi sam stavio kao zadatak da dam neki doprinos godišnjici 350 godina od upokojenja Svetog Vasilija jer sam vezan za tog svetitelja, koji je neprestano prisutan u mom životu, na ovaj ili onaj način. Najranije detinjstvo povezujem sa odlaskom u Ostrog i uvek se ponovo vraćam toj svetinji, gde sam bio više od 20 puta. Nijedan od tih odlazaka nije isti. A film je bio jedinstveno i novo iskustvo u mom životu. Želeli smo da predstavimo da je Sveti Vasilije zaista istinski svedok vaskrsenja. Nisam previše insistirao na istorijskim podacima jer to svako može da pročita u svetiteljevom žitiju, već je akcenat stavljen na autentična svedočanstva onih ljudi koji su doživeli susret sa svetiteljem, onih koji borave u svetinji, naših duhovnih pastira – napominje Branislav Ilić.

Đeneral Draža i komesar Kušić pomireni zavičajem
Ivanjica – „Znameniti Moravičani” nova je knjiga doajena ivanjičke pisane reči Emilijana Protića (81). Upravo je objavljena, sa životopisima 48 značajnih ličnosti ovog kraja, iz raznih vremena – ratnika, naučnika, monaha, akademika, seljaka... U tom su društvu, pomireni zavičajem, i đeneral Draža Mihailović i partizanski komesar Milinko Kušić.
Nakon prošlogodišnje knjige „Ivanjički akademici”, gde je predstavio petoricu – među njima i čuvene naučnike Nedeljka Košanina i Kirila Savića – ovog puta je Emilijan Protić preuzeo rizik izbora većeg broja znamenitih zemljaka. Držeći se uverenja, kako u predgovoru objašnjava, da reč znamenit obavezuje na potpun sklad etike i dela, da odabrani zaslužuju da budu primer svom rodu. Ovi životi i postignuća, dodaje u pogovoru Zoran Jeremić, obavezuju sve one koji vizije progresa, posvećenosti i socijalne pravde pretpostavljaju palanačkom strahu od promena.
Na stranicama Protićeve knjige ovekovečena su dela znamenitih junaka Javorskog rata, narodnih tribuna, graditelja, ratnika, crkvenih velikodostojnika, univerzitetskih profesora, lekara, sportista... Tu je osnivač varošice Ivanjice Simo Jaković, grom za Turke Gromo Milosavljević iz Opaljenika, najnačitaniji seljak Miljko Savić (jedan od poslednjih pelagićevaca), pionir srpskog filma Svetozar Botorić, sekretar američkog predsednika Ruzvelta Dragiša Perišić (Donald Peri), intelektualac i diplomata Vladislav Savić, koji je u Americi prijateljevao s Teslom, ratnik sa osam rana Obrad Gvozdenović, monah sa dva fakulteta i dva doktorata Jakov Arsović, nezaboravljeni narodni lekari doktor Božo i doktorka Draga Spasović, zlosrećni narodni heroj Milinko Kušić, đeneral Draža Mihailović i drugi kojima je ivanjički kraj zavičaj.
– U knjizi su Draža Mihailović, revolucionar Milinko Kušić, učitelj Nedeljko Stefanović. Dvojica su pripadala četničkom pokretu, Kušić je bio na drugoj strani barikade. Pripadnici su istog, srpskog naroda i sva tri časna čoveka nestala su u bezdanu bratoubilačke borbe. I svaki od njih je smatrao da je na pravoj strani i da se bori za slobodu svog naroda. Zbog niza okolnosti, bez svoje krivice, sa sobom su u grob odneli svoje zablude i ideale. Možda je i ovo knjiga kojoj se mogu naći „progoretine”, ali je sigurno da je pisana u iskrenoj želji da ne bude „ni po babu, ni po stričevima” – napisao je autor Protić.
O Milinku Kušiću (1912–1943) čitamo da je u ranoj mladosti bistrinom i znanjem odskakao među ivanjičkim gimnazijalcima. Njegov literarni rad o miru na međunarodnom konkursu u Parizu ocenjen je najboljim u jugoslovenskoj konkurenciji, pa je na obeležavanju nacionalnog praznika Francuske 1930. primio zlatnu medalju. Potom ga je kod nas pogađala nepravda i poneo bunt, kao mlad komunista proganjan je od policije i robijao. Kad se zaratilo 1941, organizovao je ustanak u zapadnoj Srbiji, bio prvi politički komesar Užičkog odreda i Druge proleterske brigade. O njegovom junaštvu se pričalo, iz neprijateljskog obruča iznosio je decu da ih metak ne pogodi. Tako sve do smrti 1943, o kojoj je zvanična partizanska verzija glasila da je Milinko izvršio samoubistvo. – U partizanskoj istoriji koja se ispisivala posle oslobođenja bio je skrajnut. Borci su ga se sećali kao beskompromisnog, hrabrog i pravdoljubivog. Nekima je bio trn u oku – piše Protić.
O Draži Mihailoviću (1893–1946) autor beleži da je rođen u Ivanjici, te da je rano ostao bez roditelja, a sestru i njega uzeli su stričevi u Beograd. Upisao je Nižu vojnu akademiju, potom ratovao u balkanskim ratovima, dobio je 1913. Zlatnu medalju za hrabrost (isto odlikovanje dobiće i u Prvom svetskom ratu). Između ratova bio je na više vojnih dužnosti, u dve države vojni ataše. Drugi svetski rat dočekao je u činu pukovnika. – Kad je aprila 1941. kao načelnik Operativnog odeljenja Druge armije dobio naređenje da uhvati vezu s Nemcima radi primirja, odgovorio je: – Ja ću otići, ali ću se potući.
Zatim se povukao na Ravnu goru i postao prvi gerilac okupirane Jugoslavije. Počinje da radi na organizovanju četničkih jedinica, a zalagao se za pasivan otpor okupatoru i stupanje u borbu tek kad se za to steknu uslovi u svetu. Kasnije je nastupio bratoubilački rat četnika i partizana.
– Jedno vreme za ondašnje savezničke sile Draža je bio heroj, kasnije su našli miljenika u Titu. Dražin kraj se već znao. Ostao je živ kad je u martu 1946. pao u ruke Ozne, u julu je izveden pred Vojni sud, koji ga je osudio na smrt. Kazna je izvršena 17. jula. Mesto smrti je ostalo nepoznato.
– Odlukom Višeg suda u Beogradu, Draža je 2015. zvanično rehabilitovan, jer nije imao pravično suđenje, a presuda je doneta iz ideološko-političkih razloga. Za zasluge u ratovima u odbrani zemlje Šarl de Gol ga je 1943. odlikovao francuskim Ratnim krstom. Hari Truman i Dvajt Ajzenhauer 1948. posmrtno su odlikovali Dražu – piše Emilijan Protić u knjizi „Znameniti Moravičani”, objavljenoj u izdanju ivanjičke biblioteke.
</div>
<div id="politika">
Ministarka pravde: Promena Ustava uslov reforme pravnog sistema
KRAGUJEVAC - U drugom javnom slušanju o Nacrtu akta o promeni Ustava i Nacrtu ustavnog zakona za sprovođenje Ustava, održanom u Kragujevcu, ministarka pravde Maja Popović objasnila je razloge za promenu Ustava u oblasti pravosuđa i istakla da promene najvišeg pravnog akta predstavljaju uslov za reformu pravnog sistema i jačanje vladavine prava, saopšteno je iz Ministarstva pravde.
Ministarka je naglasila da od predloženih promena zavisi ne samo ispunjenje brojnih aktivnosti predviđenih pregovaračkim poglavljem 23, koje je izuzetno važno u pristupanju Evropskoj uniji, već i ispunjenje preporuka Grupe država protiv korupcije (GREKO), što bi omogućilo da Srbija više ne bude na listi globalno nezadovoljavajućih zemalja u oblasti sprečavanja korupcije.
Posebno je navela da se promene ustava sprovode prevashodno u interesu građana Srbije, radi unapređenja pravnog sistema naše zemlje i jačanja nezavisnosti i nepristrasnosti pravosuđa.
Prilikom posete Kragujevcu ministarka Popović je obišla radove na izgradnji Palate pravde, koji su u završnoj fazi.

EU ima strateški interes za prijem država Zapadnog Balkana
TIRANA – Nemačka kancelarka Angela Merkel je tokom svoje današnje posete Albaniji pozvala lidere zapadnog Balkana da ojačaju svoju regionalnu saradnju na svom putu ka članstvu u Evropskoj uniji.
Merkelova je pozdravila balkanske inicijative za saradnju i poručila da one idu u prilog unapređenja Berlinskog procesa, programa koji je započet 2014. godine radi jačanja regionalne saradnje među zemljama zapadnog Balkana, prenosi AP.
„Sa geostrateškog stanovišta, Evropska unija, ili konkretno Nemačka, imaju sopstveni interes za učlanjenje zemalja Zapadnog Balkana u EU”, naglasila je Merkelova na konferenciji za novinare.
Države Zapadnog Balkana nalaze se u različitim fazama na putu ka članstvu u EU. Njihov napredak u integraciji nedavno je odložen zbog zastoja u interesovanju samog bloka za proširenjem, kao i perioda diplomatskih previranja s kojima se EU suočila kada je Velika Britanija napustila Uniju.
Nakon veta Bugarske, pokretanje pregovora o članstvu u EU za Albaniju i Severnu Makedoniju je odloženo, iako su već ispunile kriterijume.
„EU mora da održi svoju reč i ne mora uvek iznova da izmišlja nove uslove, ako se možda zbog domaćih razloga u nekim zemljama izgubi interes da se proces pristupanja ubrza. To izaziva razočaranje i to razočaranje mogu da razumem. Trebalo bi da verujemo jedni drugima”, rekla je Merkelova, prenosi Tanjug.
U Tirani je danas počeo sastanak nemačke kancelarke Angele Merkel sa liderima Zapadnog Balkana, kojem prisustvuje i premijerka Srbije Ana Brnabić.
Nemačka kancelarka se ove godine nije kandidovala za ponovne izbore koji se održavaju 26. septembra, nakon što se od 2005. na čelu Nemačke.

Merkelova: Berlinski proces nezamenljiv
TIRANA – Nemačka kancelarka Angela Merkel ocenila je danas u Tirani, na skupu sa liderima zemalja Zapadnog Balkana, da je Berlinski proces nezamenljiv, dok je albanski premijer Edi Rama istakao da je inicijativa Otvoreni Balkan rezultat Berlinskog procesa. Upitana da izabere između Berlinskog procesa i inicijative Otvoreni Balkan, u kojoj su Albanija, Srbija i Severna Makedonija, Merkel je rekla da je „Berlinski proces nezamenljiv”.
„Berlinski proces je srž svega i u ovom kontekstu se ne može zameniti. Unutar ovog procesa stvari se mogu ubrzati. Zemlje Balkana su naučile da sarađuju, a ne samo da žive jedne s drugima”, rekla je odlazeća kancelarka.
Navela je da Balkan „ima mnogo prijatelja u Evropi” i naglasila da zemlje članice EU moraju da kažu koji su kriterijumi za pridruživanje EU, a kada se steknu uslovi, Brisel treba da održi reč.
Rama je ponovio da inicijativa Otvoreni Balkan nije u suprotnosti sa Berlinskim procesom i istakao da je ona „oruđe regiona” za implementaciju Balkanskog procesa, prenosi Tanjug.
Kritikovao je vlasti u Prištini zbog toga što ne podržavaju Otvoreni Balkan, rekavši da su podlegli teorijama zavere. Rama je rekao da kancelarka s pravom kaže da bi šest zemalja trebalo da potpišu sporazum o zajedničkom regionalnom tržištu.
„Prepreka za brže kretanje je u tome što Srbija nije prihvatila slobodno kretanje ljudi jer je imala predrasudu da bi, ako uvedemo slobodu kretanja, slobodno kretanje između Kosova i Albanije bilo zagarantovano. Danas je neverovatno da Kosovo ovo ne koristi za sebe, već od toga pravi teorije zavere”, rekao je Rama.

Zaštita srpskog jezika i ćirilice
Bolja zaštita ćirilice u javnom životu prvenstveni je cilj donošenja zakona, imajući u vidu njen značaj i činjenicu da su jezik i pismo jedan od najvažnijih delova kulturnog nasleđa i pitanje identiteta svakog naroda, rekla je juče ministarka kulture i informisanja Maja Gojković u Skupštini Srbije, predstavljajući Predlog zakona o upotrebi srpskog jezika u javnom životu i zaštiti i očuvanju ćiriličkog pisma. Pozvala je poslanike da sutra, na Dan srpskog jedinstva, slobode i nacionalne zastave, usvoje zakon, a oni su, najavljujući podršku, isticali da je usvajanje ovakvog propisa od izuzetnog značaja.


Maja Gojković (Foto: Anđelko Vasiljević)


Obrazlažući predlog, Gojkovićeva je rekla da su zakon inicirali predsednik Srbije Aleksandar Vučić i član Predsedništva BiH Milorad Dodik i podsetila da će zakon sutra biti usvojen i u Skupštini Republike Srpske. Dodala je da će usvajanje zakona u oba parlamenta biti ne samo važan korak napred u negovanju jezičke kulture već i snažna potvrda neraskidivih veza i zajedničke politike Srbije i Republike Srpske. Istakla je da ovaj zakon nije u koliziji s važećim Zakonom o upotrebi službenog jezika i pisma, niti je namera predlagača da se latinica kao pismo na bilo koji način diskriminiše.
Prema njenim rečima, značajna novina je osnivanje posebnog Saveta vlade za srpski jezik, koji će sa stručnog stanovišta pratiti i analizirati stanje u oblasti upotrebe srpskog jezika u javnom životu i sprovođenje mera radi zaštite i očuvanja ćiriličnog pisma kao matičnog. Ovo telo će predlagati mere za unapređenje stanja u oblasti upotrebe srpskog jezika u javnom životu i zaštite i očuvanja ćiriličkog pisma. Predviđene su, dodala je, i novčane kazne za postupanje suprotno odredbama predloženog zakona. Zaključila je: „Štiteći svoje najveće kulturne i tradicionalne vrednosti, a ćirilica to svakako jeste, ispunjavamo našu moralnu i zakonsku obavezu.”
U raspravi je Muamer Zukorlić (SPP) kazao je da je jezik ne samo jedan od stubova identiteta nego i samobitnosti pojedinca i zajednice. Opširno je govorio o značaju jezika, ali je, kako je kazao, izrazio rezervu prema ovom zakonu, „zbog Ustava koji kaže da se svim građanima garantuje jednakost”. Istakao je: „Uz sve uvažavanje prava većinskog naroda, podsetio bih da u ovoj zemlji živi 30 odsto pripadnika nacionalnih manjina, pa bi usvajanje ovog zakona imalo smisla ako ćemo posle njega usvojiti i zakon o zaštiti jezika nacionalnih manjina.”
Gojkovićeva mu je odgovorila da može da poruči „biračima koje vi predstavljate da nemaju nikakvog razloga za strah od ovog zakona jer on ne ugrožava baš nikoga”. Kazala je da se sve pažljivo analizirano, da „11 članova zakona sve jasno definišu, a napravljena je i ograda da bi se razvejao strah, ako on uopšte treba da se pojavi, od pokušaja zaštite jednog pisma”. Navela je: „Što se tiče zaštite jezika nacionalnih manjina, jasna je odredba 10 Ustava, a jasno je određen način upotrebe jezika i pisma nacionalnih manjina u Zakonu o službenoj upotrebi jezika i pisma. Ovim zakonom se samo vodi briga o srpskom jeziku i ćirilici, koja polako gubi trku u modernom dobu.”
Žarko Obradović (SPS) rekao je da je ovo „jako dobar zakon, mali po obimu, ali važan po sadržaju”. Naveo je da se zaštitom jezika ne bavi samo Srbija već da i druge države imaju sličan problem, na primer Belgija, Slovačka, Španija, Švajcarska, pribaltičke zemlje... Dodao je da velika Francuska ima Komisiju za zaštitu francuskog jezika, a Francuska akademija još od 1635. godine uređuje način korišćenja francuskog jezika, u strahu od uticaja anglosaksonskog govornog područja. Naveo je: „Da postoji briga o zaštiti jezika na globalnom nivou, svedoči to što je Organizacija Ujedinjenih nacija za obrazovanje i kulturu promovisala Dan maternjeg jezika – 21. februar, i to još 1997, da bi se afirmisala posebnost svakog jezika.”
Dodao je da mu je drago što se ovaj zakon donosi tek sada, kada su doneti drugi zakoni, da se, između ostalog, u predškolskim ustanovama u Srbiji koristi 10 jezika nacionalnih manjina, da postoji 100 glasila na 16 jezika manjina, a u 42 lokalne samouprave koristi se više od 10 jezika nacionalnih manjina. Zaključio je da sve navedeno „obezvređuje sve one koji kao argument protiv zakona navode da se njime želi nametnuti srpski jezik i ćirilica”.
Marko Atlagić (SNS) rekao je da je zanemarivanje srpskog jezika i ćiriličnog pisma uvod u nestajanje nas kao naroda. Poručio je svima da uvek treba da imaju u vidu zaveštanje Stefana Nemanje svom sinu Svetom Savi, kome je rekao: „Bolje je izgubiti i najveći grad svoje zemlje nego i najmanju i najneznatniju reč svog jezika. Znaj da te je neprijatelj onoliko osvojio i pokorio koliko ti je reči potro i svojih poturio.”
Samostalni poslanik Vladan Glišić kazao je da se prava mera jedne vlasti, kad ode, vidi po tome šta je dobro uradila i dodao: „Ovaj zakon, kao svesrpsko svetilište u Jasenovcu, zaštita nasleđa Hilandara i Sremskih Karlovaca su zakoni, pozitivni legati, koji će ostati iza ove vlasti i kao nešto što će, ako vas bude smenjivala normalna i narodna vlast, biti nešto što treba da se sačuva i nadograđuje.” Kazao je i da treba imati u vidu da je „2008. godine u Kongresnoj biblioteci u Vašingtonu potpisan sporazum između predstavnika hrvatskih i srpskih institucija, koje je predstavljala Narodna biblioteka Srbije na čelu sa Sretenom Ugričićem, prema kome se celo nasleđe srpskog jezika koje se nalazi u Kongresnoj biblioteci, a napisano je na latinici, tretira kao hrvatska baština, a ono na ćirilici srpskom baštinom”. Dodao je da je to veliki problem i nešto što spada u ono što treba nadograditi.
Dušebrižnici i amandmani
Najavljujući podršku SVM-a zakonu, Balint Pastor je rekao da se na zakonu dugo radilo, da je rečeno da je namera da on bude usvojen na Dan srpskog jedinstva, istovremeno kada i u parlamentu Republike Srpske i dodao: „Kao predstavnici mađarskog naroda, razumemo značaj ovog praznika, kao i očuvanje nacionalnog identiteta, pa ko bi to bolje razumeo od pripadnika nacionalne manjine. Za srpski narod je Dan nacionalnog jedinstva 15. septembar, za Mađare 4. jun. Upravo zato nemamo ništa protiv ovog zakona.”
Istakao je da su se, čim je najavljen ovaj zakon, pojavili „dušebrižnici koji jedva čekaju da posvađaju srpski i mađarski narod, već pišu kako ćemo mi asistirati ćirilizaciji svega i svačega i nestajanju prava službene upotrebe mađarskog jezika, ili bilo kog drugog jezika nacionalne manjine”. Naveo je da to „apsolutno nije tačno”, te da je SVM da bi otklonio bilo kakve sumnje podneo tri amandmana, a jedan od njih dopunjuje prvi član zakona, rečima da on ni na koji način neće uticati na službenu upotrebu jezika i pisma nacionalnih manjina.
Kazao je i da neće otkriti ni neku veliku tajnu ako kaže da je o ovome već razgovarano i dodao: „Ovaj predlog zakona se ne tiče upotrebe jezika nacionalnih manjina, pravo istovremene i ravnopravne službene upotrebe jezika nacionalnih manjina reguliše Ustav i Zakon o službenoj upotrebi jezika. Kao pripadnici mađarskog naroda smatramo da je srpski jezik, njegova standardizacija i pismo apsolutno pravo srpskog naroda, isto kao što se srpski narod ne meša u to kojim jezikom i pismom će pisati mađarski, albanski, hrvatski i bilo koji drugi narod u Srbiji. Ovaj zakon ne može biti i nije opasnost za korišćenje manjinskih jezika, uprkos tome, smatrali smo da je bitno da otklonimo neke nedoumice i da na najmanju meru svedemo mogućnost tumačenja koja nemaju uporište ni u ovom zakonu, ni u bilo kojem ranije usvojenom zakonu. Zato je SVM podnela ova tri amandmana.”
Ministarka Maja Gojković zahvalila je njemu i poslaničkoj grupi SVM-a na razumevanju za ovaj zakon, i „što ste ga svojim amandmanima upotpunili jer to nikad ne može da šteti, a otklanja bilo kakvo nerazumevanje i strah od toga da će neki jezik i pismo potisnuti druge”. Kazala je da prati društvene mreže i da „ima dosta dušebrižnika koji se uvek pojave da brinu o pravima nacionalnih manjina, izazivajući u njima sumnju, uvek kada većinski narod pokuša nešto da uradi na zaštiti svog kulturnog nasleđa”. Istakla je da su amandmani apsolutno prihvatljivi za Ministarstvo kulture, izrazivši uverenje da će ih i vlada prihvatiti.

Opozicija poslala evroparlamentarcima predlog sporazuma o izbornim uslovima
Više opozicionih stranaka i pokreta usaglasili su konačni sporazum učesnika međustranačkog dijaloga i uputili ga predstavnicima Evropskog parlamenta uz očekivanje da „zauzmu jasan stav” o njihovim predlozima i istaknu da li tekst smatraju pogodnim načinom za rešavanje problema koje su naveli u Nacrtu radnog dokumenta.
„Na osnovu vašeg stava, mi ćemo odlučiti o daljim koracima u vezi sa drugom rundom Međustranačkog dijaloga i vašeg dolaska 17. septembra”, istakli su u dopisu predstavnicima EP potpisnici: Stranka slobode i pravde, Demokratska stranka, Pokret slobodnih građana, Ne davimo Beograd, Zajedno za Srbiju i Pokret za preokret.
U ime stranaka i pokreta tekst su potpisali Dragan Đilas, Zoran Lutovac, Pavle Grbović, Dobrica Veselinović, Nebojša Zelenović, Janko Veselinović, prenosi Beta.
Tekst glasi:
Zbog duboke političke krize i visokog nivoa nepoverenja u regularnost izbornog procesa, a na osnovu predloga predstavnika Evropskog parlamenta, usvaja se
sporazum o slobodnim izborima.
U cilju obezbeđivanja ravnopravnog pristupa medijima, pluralizma u medijima, profesionalnih standarda i etičkih principa, formira se koordinaciono telo za javno informisanje (nacionalno telo za istinito informisanje) (u daljem tekstu KTI) sa izvršnim ovlašćenjima.
KTI će početi sa radom najkasnije 15 dana od dana prihvatanja Sporazuma i biće obrazovano minimum 6 meseci pred naredne izbore.
Sastav KTI:
Članovi KTI-a su predstavnici političkih subjekata koji su u okviru dijaloga pod pokroviteljstvom Evropskog parlamenta definisali ovaj Sporazum, uz isti broj predstavnika vlasti i opozicije i po jednog predstavnika novinarskih udruženja UNS, NUNS, NDVN.
U rad KTI-a, bez prava glasa i po pozivu, mogu biti uključeni predstavnici REM-a, javnih servisa i civilnog sektora koji se bave monitoringom medija.
Način rada i odlučivanja KTI:
Način rada KTI definiše se internim poslovnikom o radu, a odluke se donose većinom prisutnih članova.
KTI zaseda najmanje jednom nedeljno, u zgradi Narodne skupštine Republike Srbije, uz punu javnost rada.
Svim sastancima prisustvuju i predstavnici Evropskog parlamenta ili lica koja oni odrede.
Zadaci KTI
Opcija 1: Izbor nezavisnog uredničkog tima informativnog programa javnih servisa RTS-a i RTV-a, koji će predložiti predstavnici novinarskih udruženja članica Nacionalnog tela.
Rok 30 dana od dana konstituisanja KTI.
Opcija 2: Definisati novu programsku šemu u kojoj će:
– tri puta nedeljno predstavnici opozicije koja je postigla Sporazum samostalno gostovati u emisijama koje se emituju na prvim programima RTS-a i RTV-a u trajanju od 30 minuta, u terminu između 18.30 i 19 sati
– tri puta nedeljno jednak broj predstavnika vlasti i opozicije koja je postigla Sporazum učestvovati u emisijama debatnog karaktera, u trajanju od 90 minuta, koje će se emitovati na prvim programima RTS-a i RTV-a, u terminu 21čas
– u svim informativnim emisijama (Dnevnik 1, 2, 3, Vesti, Jutarnji dnevnik, Jutarnji program, Magazin oko¦) biti obezbeđena jednaka zastupljenost predstavnika vlasti i opozicije potpisnica Sporazuma, tako što će se vreme obraćanja imenovanih, izabranih i postavljenih lica predstavnika vlasti ponderisati sa 0,5.
Rok 30 dana od dana konstituisanja KTI.
Obezbediti nezavisnim medijima i organizacijama (Beta, Fonet, Istinomer, KRIK, CINS, BIRN, Vreme...) da dva puta nedeljno, u trajanju od 30 minuta, emituju svoje nezavisne sadržaje na programima RTS-a i RTV-a u udarnim terminima.
Rok 30 dana od dana konstituisanja KTI.
Zabraniti izveštavanja o aktivnostima državnih funkcionera koji su na izbornim listama u toku trajanja kampanje, osim kada su u pitanju unapred planirani državni poslovi ili vanredne okolnosti u okviru kojih se neće prenositi stavovi izabranih, postavljenih i imenovanih lica o bilo kojoj drugoj temi i/ili političkom akteru.
Rok početak izborne kampanje.
KTI će izraditi Preporuke o obavezi pravovremenog, istinitog i izbalansiranog informisanja, koje će dostaviti svim registrovanim medijima u Srbiji. Jednom nedeljno KTI će o poštovanju, odnosno kršenju tih preporuka obavestiti javnost i REM. Ovaj izveštaj će biti objavljen u Dnevniku javnih servisa (RTS i RTV).
Rok 30 dana od dana konstituisanja KTI.
Sredstva za rad obezbediće se iz budžeta Republike Srbije.
U cilju zaštite integriteta izbornog procesa koji je kompromitovan, a na osnovu smernica predstavnika Evropskog parlamenta, formira se  Koordinaciono telo za sprovođenje izbora (nacionalno telo za slobodne izbore) (u daljem tekstu KTSI) sa izvršnim ovlašćenjima.
Ovo telo će se konstituisati najkasnije 15 dana od dana postizanja Sporazuma u okviru dijaloga uz posredovanja predstavnika Evropskog parlamenta i počeće sa radom najkasnije 6 meseci pred prve naredne izbore.
Sastav KTSI:
Članovi Odbora su predstavnici političkih subjekata potpisnika Sporazuma, uz obavezu poštovanja principa jednake zastupljenosti vlasti i opozicije, uz po jednog predstavnika sledećih organizacija: CESID, CRTA i Transparentnost Srbija.
Način rada i odlučivanja KTSI:
Način rada definiše se internim poslovnikom o radu, a odluke se donose prostom većinom od prisutnih članova.
KTSI, bez prava glasa, u svoj rad uključuje i predstavnike nadležnih ministarstava, Republičke izborne komisije, Gradske izborne komisije, Agencije za sprečavanje korupcije, zaštitnika građana, poverenika za zaštitu informacija od javnog značaja i zaštitu podataka o ličnosti, predstavnike civilnog sektora koji se bave pitanjima izbornog procesa i sindikata.
KTSI zaseda najmanje jednom nedeljno, u zgradi Narodne skupštine Republike Srbije, uz punu javnost rada. Svim sastancima prisustvuju i predstavnici Evropskog parlamenta ili lica koja oni odrede.
Zadaci KTSI:
Kako bi obezbedio da građani slobodno, bez pritisaka i ucena u poštenom izbornom procesu izraze svoju političku volju, KTSI će:
1. Podneti krivične prijave protiv lica koja zloupotrebljavaju biračke spiskove i na taj način ugrožavaju integritet izbornog procesa, uz obaveštavanje javnosti o svakom takvom slučaju
Rok odmah.
2. Sprečiti prekrajanje izborne volje kroz prijavljivanje birača na lažnim adresama; zajedno sa MUP Srbije izvršiti kontrole svih novoprijavljenih počev od 01.01.2021. godine i utvrditi njihovo stvarno mesto prebivališta; podneti krivične prijave protiv svih koji su uključeni u lažno prijavljivanje.
3. Obezbediti da jedna trećina stalnog sastava RIK-a budu predstavnici opozicije koja je učestvovala u definisanju Sporazuma u okviru dijalog pod pokroviteljstvom Evropskog parlamenta, uz pravo RIK-a da traži prebrojavanje celokupnog izbornog materijala.
Rok 45 dana od konstituisanja KTSI.
4. Imenovati Poverenike za zaštitu zaposlenih u javnom sektoru (uprava, ustanove i preduzeća) koji će sprečiti prisiljavanje zaposlenih da glasaju u skladu sa ucenama nadređenih, sačinjavaju liste glasove, učestvuju u stranačkim aktivnostima, kao i da se na bilo koji drugi način primoravaju da uzmu učešće u predizbornoj kampanji; svaka prijava poverenika je javna; podneti krivične prijave protiv odgovornih.
Rok - odmah.
5. Definisati novo, za RIK obavezujuće Uputstvo o sprovođenju izbora, koje će uvažiti sve preporuke OEBS-a i ODIHR-a, uz obaveznu zabranu upotrebe mobilnih telefona na biračkim mestima, kao i obezbeđivanje tehnoloških uslova za snimanje procesa sortiranja i prebrojavanja glasačkih listića i pakovanje izbornog materijala; svi zapisnici će se objaviti na sajtu RIK-a odmah nakon što ih potpišu članovi biračkih odbora.
Rok 60 dana od dana konstituisanja KTSI.
Sve krivične prijave koje podnese KTSI nadležno tužilaštvo će procesuirati u roku ne dužem od 15 dana.
Sredstva za rad KTSI biće obezbeđena iz budžeta Republike Srbije.
Svi politički akteri koji su postigli Sporazum o slobodnim izborima, saglasni su:
– da se razdvoje datumi lokalnih, republičkih i predsedničkih izbora
– da u nazivu liste može biti samo neko ko je kandidat sa te liste, kao i da nosilac izborne liste može biti samo neko od kandidata sa te izborne liste
Formiranje i nadležnosti oba tela definisaće se leks specijalisom, koji će biti usvojen najkasnije 15 dana od dana postizanja sporazuma o slobodnim izborima.

Merkel otputovala iz Beograda, ispratio je Vučić
Nemačka kancelarka Angela Merkel otputovala je jutros iz Beograda, a sa aerodroma „Nikola Tesla” ju je ispratio predsednik Srbije Aleksandar Vučić.
Predsednik Vučić Merkelovoj se još jednom zahvalio na poseti, poželevši joj srećan put na nemačkom jeziku.
Kancelarka se svojim domaćinima zahvalila na gostoprimstvu, prenosi Tanjug.

„Veliki lideri se pamte po svojim delima, koji su rezultat jasne vizije i volje. Tako će se pamtiti i Vaše liderstvo. Srbija je Vaša druga kuća. Vidimo se uskoro!” napisao je Vučić na Instagram nalogu „buducnostsrbijeav” uz fotografiju i video snimak sa aerodroma.
Angela Merkel je u posetu Srbiji doputovala juče, a ispred palate Srbija priređen joj je svečani doček.
Usledio je tet-a-tet sastanak sa predsednikom Vučićem, a potom i svečana večera koju je predsednik priredio u njenu čast.
Vučić se, inače, Merkelovoj tokom posete u nekoliko navrata obratio na nemačkom jeziku, u želji da pokaže da je održao svoje obećanje da će početi da uči taj jezik.
</div>
<div id="vesti">
U Africi manje od 3,5 odsto vakcinisanih protiv korone
ŽENEVA - Manje od 3,5 odsto stanovnika Afrike je vakcinisano je protiv kovid-19, daleko od zvaničnog cilja od 60 odsto, rekao je u utorak Džon Nkengasong, direktor afričkog Centra za kontrolu I prevenciju bolesti.
Generalni direktor Svetske zdravstvene organizacije (SZO) Tedros Adhanom Gebrejesus poručio je na istoj konferenciji za štampu da afrički kontinent zaostaje za ostatkom sveta i da će to omogućiti dalje širenje korona virusa, prenosi Rojters.
Nkengasong je ranije izjavio da je zbunjujuća činjenica da neke bogate zemlje zanemaruju savete SZO da se suzdrže od davanje trećih doza svojim građanima, za čiju upotrebu još uvek ne postoje naučni dokazi, dok veliki broj ljudi u svetu još uvek nije dobio prve doze vakcina.

Erdogan: Turska nema kapaciteta za novi izbeglički talas
ANKARA – Turska nema kapaciteta da se bori sa mogućim novim talasom izbeglica iz Avganistana, rekao je danas turski predsednik Redžep Tajip Erdogan u telefonskom razgovoru sa nemačkim kolegom Frank-Valterom Štajnmajerom.
Kako je saopšteno iz Erdoganovog kabineta, on je istakao da Nemačka i ostale države članice EU treba da pomognu susedima Avganistana „kako bi mogli da nose teret avganistanske migracije”, prenosi AP.
Erdogan je podvukao da Turska nema kapaciteta da se bori sa novim teretom migranata, kaže se u saopštenju.
Dodao je da niko ne želi da ponovo preživljava iskustva slična onima kada je krenuo talas izbeglica iz Sirije 2015. godine, kada su stotine hiljada ljudi stigle u Grčku čamcima iz Turske na putu da traže azil u prosperitetnijim zemljama EU.
Ergodan je rekao Štajnmajeru da EU treba da „hitno preduzme korake” kako bi obezbedila primenu sporazuma iz 2016. sa Truskom, koja se tada obavezala da će zaustaviti priliv migranata u Evropu u zamenu za bezvizni režim i znatnu finansijsku pomoć, javlja Tanjug.
Istakao je da bi ti koraci trebalo da budu nastavak pregovora o članstvu Turske u EU, obnova carinske unije i garantovanje bezviznog režima za turske građane.

Velika Britanija preporučuje treću dozu vakcine protiv kovida-19 za starije od 50 godina
LONDON – Velika Britanija će ponuditi treću dozu vakcine protiv kovida-19 starijim od 50 godina i rizičnim grupama, rekao je danas ministar zdravlja Sadžid Džavid.
On je naveo da je vlada prihvatila preporuku Zajedničkog odbora za vakcinaciju i imunizaciju (JCVI) i da će sledeće nedelje početi vakcinacija trećom dozom.
Svetska zdravstvena organizacija zatražila je od bogatih država da odlože vakcinaciju trećom dozom sve dok svaka zemlja ne vakciniše najmanje 40 odsto svog stanovništva.
„JCVI savetuje da se ugroženima ponudi dodatna doza, kako bi se povećala individualna zaštita pred zimu”, rekao je predsedavajući odbora profesor Vei Šen Lim, na konferenciji za novinare.
On je savetovao građanima da prime treću dozu iako se redovno vakcinišu protiv sezonskog gripa, prenosi Beta.
JCVI je saopštio da su potrebne dodatne injekcije za rizične grupe jer su studije pokazale da imunitet koji se stiče vakcinom slabi s vremenom.
Dodatnu, treću dozu, koja je preporučena starijim od 50 godina, zdravstvenim radnicima, onima koji žive sa osobama sa oslabljenim imunološkim sistemom, treba primiti najmanje šest meseci posle druge doze.
JVCI je preporučio Fajzerovu vakcinu za dodatnu dozu, a kao alternativu Moderninu, ali pola doze.

Ugalj pretekao vetar kao najvažniji izvor energije
BERLIN – I pored odluke o odustajanju od termoelektrana na ugalj u Nemačkoj je, u prvoj polovini ove godine, ugalj najvažniji izvor za proizvodnju struje u Nemačkoj.
U poređenju sa istim periodom prošle godine je proizvodnja u termoelektrana na ugalj porasla za 35,5 odsto na 70 milijardi kilovat sati, saopštio je Statistički zavod Nemačke, prenosi „Špigl”.
Time je ugalj zauzeo udeo od 27,1 odsto u miksu izvora za proizvodnju struje u Nemačkoj.
Vetroparkovi, na drugoj strani, proizveli su, zbog čestih ispada, samo 57 milijardi kilovat sati struje, što je za petinu manje nego pre godinu dana.
Time je udeo vetra u proizvodnji struje opao za sedam odsto na 22,1 procenata. Prošle godine su vetroparkovi po prvi put bili glavni izvor proizvodnje struje, a sada se situacija ponovo preokrenula u korist uglja.

Ukupno je proizvodnja struje porasla za četiri odsto u odnosu na prvih šest meseci prošle godine, a kao razlog navodi se da su posle zaključavanja fabrike ponovo počele sa proizvodnjom, javlja Tanjug.
Nemačka planira da do 2038. sa mreže isključi svoje termoelektrane na ugalj. Izvori obnovljive energije, kao što su vetroparkovi, fotovoltaik i biogas treba da imaju sve veću ulogu u proizvodnji struje.
Međutim, kada je reč o vetroparkovima oni zavise od vremenskih prilika, a prvih šest meseci bili su bez mnogo vetra.

Na Kipru 80 odsto ljudi primilo makar jednu dozu vakcine
NIKOZIJA – Kipar je dostigao prag od 80 odsto građana koji su primili bar jednu dozu vakcine protiv koronavirusa, saopštenje je ministar zdravlja te zemlje Mihaelis Hadžipandela.
On je naveo da se očekuje da će za dve ili tri nedelje 80 odsto građana biti potpuno imunizovano.
Istakao je da se time Kipar svrstao među zemlje Evropske unije koje su dostigle ili premašile cilj koji je postavio taj blok, prenosi AP.
Hadžipandela je najavio da će vlasti pojačati vakcinaciju kako bi zemlja ušla u zimu sa višim stepenom bezbednosti, javlja Tanjug.
Prema poslednjim anketama 13 odsto Kiprana ili okleva da se vakciniše ili se potpuno protivi vakcinaciji.

Češki predsednik Zeman prevezen u bolnicu
Predsednik Češke Miloš Zeman (77) prevezen je danas, iz za sada nepoznatih razloga, u vojnu bolnicu u Pragu u kojoj se igrom slučaja obreo i bivši predsednik Vaclav Klaus zbog problema sa visokim pritiskom. Vojna bolnica potvrdila je da je Zeman hospitalizovan ali je odbila da komentariše zašto i da potvrdi nezvanične informacije dnevnika Pravo da se radi o potrebi dužeg lečenja, prenosi Beta.
Bilo kakav komentar za medije odbio je i Zemanov portparol, dok je njegov savetnik Martin Nejedli rekao da je navodno čuo da je predsednik zakazivao redovnu kontrolu.
Česi nemaju potpune i detaljne informacije o zdravstvenom stanju svog predsednika, osim toga da ima šećernu bolesti i neuropatiju u nogama zbog čega se godinama otežano kretao a od aprila ove godine je u invalidskim kolicima.
Klaus (80) koji je jedan od glavnih protivnika vakcinacije, pokrivanja lica i drugih sanitarnih mera u pandemiji kovida-19 preležao je tu bolest krajem februara a tokom ovog vikenda osećao se loše.
„Bilo mu je loše i tokom pregleda su konstatovali da ima visok pritisak. Sada čeka dalje testove u bolnici”, kazao je Klausov portparol Petr Macinka.

Putin ide u karantin
Predsednik Rusije Vladimir Putin izjavio je da je prinuđen da pređe u samoizolaciju, saopštila je pres-služba Kremlja, prenosi Sputnjik.
Kako se navodi u saopštenju, predsednik je u razgovoru sa tadžikistanskim kolegom Emomalijem Rahmonom izjavio da će određeno vreme provesti u samoizolaciji zbog novoobolelih od kovida 19 u njegovom okruženju.
S tim u vezi, Kremlj je precizirao da šef Rusije, kako navodi Sputnjik, ne želi da izlaže kolege bilo kakvom riziku, te da će putem video-konfederencije učestvovati na sednici Saveta Organizacije Ugovora o kolektivnoj bezbednosti ODKB planiranoj ove nedelje u Dušanbeu, sednici Saveta lidera država-članica Šangajske organizacije za saradnju i zajedničkom sastanku lidera država-članica ODKB i ŠOS.
Prema rečima portparola Kremlja Dmitrija Peskova, Putin je bio u kontaktu sa zaraženih nekoliko osoba. Međutim, predsednik je apsolutno zdrav – uradio je PCR test i rezultat je negativan, ističe Peskov.

Doživotna kazna zatvora za bombaški napad na džamiju nedaleko od Mineapolisa u Americi
Vođa jedne američke ekstremističke organizacije, Emili Kler Hari (50) osuđena je na doživotnu kaznu zatvora za bombaški napad 2017. na džamiju u islamskom centru Dar al-Faruk, nedaleko od Mineapolisa, i „terorisanje” zajednice somalijskih imigranata u kojoj je radila.
Reč je o muškarcu koji je nedavno promenio pol i postao žensko.
Krivom je proglašen, nakon petonedeljnog suđenja po pet tačaka savezne optužnice zbog podmetanja eksploziva u islamski centar Dar al-Faruk u Blumingtonu, država Minesota, u trenutku dok su vernici bili u zgradi na jutarnjoj molitvi, javlja Rojters prenosi Tanjug.
U bombaškom napadu niko nije povređen, ali je ona osuđena na 53 godine zatvora.
„Emili Kler Hari ranije poznata kao Majkl Hari, osuđena je na doživotni zatvor 5. avgusta 2017. godine zbog postavljanja bombe u Islamski centar Dar al-Faruk u Blumingtonu, Minesota”, navodi se u saopštenju ministarstva pravde SAD.


 Emili Kler Hari (50) osuđena je na doživotnu kaznu zatvora  (Foto AP)


Izričući kaznu okružni sudija Donovan Frank opisao je napad koji je organizovala Hari kao „visoko sofisticiran i smišljen čin domaćeg terorizma”.
„Različitost je snaga ove zemlje. Svako ko to ne razume ne razume ni odredbu Ustava koja omogućava da mnogi pronađu svoj dom u SAD. Svaka kazna manja od 636 meseci zatvora bila bi nepoštovanje zakona”, naglasio je sudija Frank.
Hari se kratko obratila sudu pre izricanja presude i izjavila da je prvih 47 godina života provela u blagostanju, da se ne može žaliti ni na poslednje tri godine i poželela žrtvama koje su prošle kroz traumatičan period „najbogatije Božje blagoslove u Isusu Hristu”.

Bivši avganistanski ministar – dostavljač hrane
Berlin – Pre samo godinu dana, Sajed Ahmed Šah Sadat imao je cenjenu poziciju u Avganistanu, kao ministar komunikacija i IT tehnologija. Međutim, zbog razlika sa avganistanskim predsednikom Ašrafom Ganijem, napustio je svoju zemlju 2020. godine i nastanio se u Nemačkoj. Kako piše „Lajipciger folkscajtung”, a prenosi sajt india.com, Sadat sada radi kao dostavljač hrane u nemačkom gradu Lajpcigu. Slike koje su se pojavile na internetu prikazuju Sadata kako isporučuje picu u jarko narandžastoj uniformi namenjenoj dečacima u Nemačkoj.
Treba napomenuti je da je Sadat postao ministar komunikacija u avganistanskoj vladi 2018. godine i podneo ostavku na svoju funkciju 2020. godine, mnogo pre preuzimanja talibana. Navodno je otišao u Nemačku da pomogne oko pitanja vezanih za komunikacije u Avganistanu, ali je podneo ostavku zbog razlika sa Ašrafom Ganijem. Nakon što se skrasio u Nemačkoj, posle nekoliko meseci ostao je bez novca i bio je primoran da radi kao dostavljač pice. Sada krstari gradom na svom biciklu i dostavlja hranu od vrata do vrata.
Kako navode Zee News, bivši avganistanski ministar rekao je da ima dve diplome magistra sa Univerziteta Oksford – na studijama komunikacija i elektronskog inženjeringa. Osim toga, radio je na polju komunikacija sa više od 20 kompanija iz 13 zemalja.
„Trenutno vodim vrlo jednostavan život. Osećam se bezbedno u Nemačkoj. Srećan sam što sam sa porodicom u Lajpcigu. Želim da uštedim novac, pohađam kurs nemačkog i da učim dalje”, rekao je Sadat. „Prijavljivao sam se za mnoge poslove, ali nikakav odgovor nije stizao. Moj san je da radim u nemačkoj telekomunikacionoj kompaniji.”
 

Syed Ahmed Sadat, the former Afghan Minister of Communications and Technology, has taken up the profession of delivering food orders on a bicycle in Leipzig, Germany, where he arrived at the end of 2020 after resigning from his position. https://t.co/CtaFvRSTBa
— MyWorld (@kingofSomaliaa) August 24, 2021

Severna Koreja - stara pretnja sa novim oružjem
Severna Koreja testirala je, uprkos strogim sankcijama i ekonomskoj krizi, novorazvijene krstareće rakete velikog dometa koje možda mogu da nose nuklearne bojeve glave, ukazujući na razvoj sve moćnijeg oružja na Korejskom poluostrvu gde se odvija trka u naoružanju između Severne i Južne Koreje, prenosi danas Radio slobodna Evropa (RSE) pisanje svetskih medija.
Severna Koreja je saopštila da je 11. i 12. septembra uspešno testirala novu krstareću raketu velikog dometa, što je prvo javno testiranje u proteklih nekoliko meseci, piše Vašington post i dodaje da je testiranje doprinelo napetostima usred dužeg zastoja u nuklearnim pregovorima sa SAD, navodi Beta.
U izveštajima državnih medija navodi se da je Severna Koreja razvijala krstareće rakete dve godine, čime su ispunjeni ključni odbrambeni ciljevi koje je postavio čelnik Kim Džong Un, prenosi američki list ukazujući da ta tvrdnja nagoveštava moguće nuklearne kapacitete projektila.
Severnokorejska državna novinska agencija KCNA je projektile opisala kao „strateško oružje od velikog značaja”, navodeći da su rakete pogodile ciljeve udaljene 1.500 kilometara, što, dodaje Vašington post, veći deo Japana stavlja u domet projektila.
Probna lansiranja, kako ističe Vašington post, održana su uoči sastanka u Tokiju američkog pregovarača za nuklearna pitanja Sunga Kima i njegovih kolega iz Japana i Južne Koreje kako bi istražili načine za prekid nesuglasica sa Severnom Korejom.
Kim je prošlog meseca rekao da je spreman da se sastane s predstavnicima Severne Koreje.
Ali, dodaje list, severnokorejske vlasti na to nisu odgovorile, kao što ni Vašington nije pokazao nameru da ponudi ukidanje sankcija koje Pjongjang zahteva.
Slike u severnokorejskim novinama prikazale su projektil koji izlazi iz jedne od pet cevi na lansirnom vozilu, kao i projektil u horizontalnom letu.
Analitičari kažu da bi takvo oružje predstavljalo značajan napredak u tehnologiji naoružanja Sjeverne Koreje, navodi Gardijan.
Nije poznato da li je Severna Koreja ovladala tehnologijom potrebnom za izradu bojevih glava dovoljno malih za nošenje na krstarećoj raketi ali je, kako naglašava britanski list, lider Kim Džong Un ranije ove godine rekao da je razvoj manjih bombi glavni cilj.
Američka vojska saopštila je da su raketni testovi „pretnja” za susedne zemlje i šire, dok je glavni sekretar japanske vlade Kacunobu Kato rekao je da je vlada „zabrinuta” zbog izveštaja i da će nastaviti blisku saradnju sa SAD i Južnom Korejom na praćenju situacije.
Iako testiranje novorazvijenih krstarećih raketa dugog dometa nije predstavljalo kršenje sankcija UN, ono jeste signaliziralo razvoj sve moćnijeg oružja na Korejskom poluostrvu gde se zahuktava trka u naoružanju između Severne i Južne Koreje, piše Njujork tajms.
Najnoviji testovi pokazuju da je Severna Koreja nastavila da poboljšava svoj arsenal projektila i to usred znakova da je Južna Koreja ubrzano povećavala svoje naoružanje, ističe list dodajući da se suparničke vojske naoružavaju sve snažnijim raketama koje mogu leteti dalje i nositi više razorne moći, a koje je teže presresti.
Napetosti na Korejskom poluostrvu naglo su porasle 2017, kada je Severna Koreja testirala tri interkontinentalne balističke rakete i izvela svoj šesti podzemni nuklearni test, što je dovelo do sankcija UN.
Budući da međunarodni pregovori nisu postigli veći napredak u sprečavanju Severne Koreje u povećanju naoružanja, Južna Koreja je krenula u izgradnju snažnijih raketa i sistema za odbranu od projektila.
Ovog meseca je, dodaje njujorški list, Južna Koreja uspešno testirala svoju prvu balističku raketu lansiranu podmornicom, dok je u avgustu, u saradnji sa SAD sprovela desetodnevnu vojnu vežbu.
Kada je Severna Koreja zadnji put provela testiranje projektila, 25. marta, izvestila je da je lansirala novu balističku raketu koja je nosila bojnu glavu od 2,5 tone.
Ovog meseca u južnokorejskim medijima pojavili su se izveštaji da Južna Koreja razvija još moćnije oružje: balističku raketu kratkog dometa nosivosti do tri tone.
Testiranje novog modela krstarećih projektila velikog dometa je posljednji znak da režim pokušava da pojača svoje mogućnosti za nuklearne napade na Japan i Južnu Koreju, ocenjuje Blumberg.
Iako SAD i saveznici imaju sisteme za obaranje projektila, novo oružje, prema pisanju Blumberga, moglo bi narušiti njihovu mogućnost da reaguju dovoljno brzo.
Testiranje nove krstareće rakete dugog dometa sugeriše da Severna Koreja uprkos strogim međunarodnim sankcijama, nedostatku hrane i ekonomskoj krizi ponovo dokazuje da može razviti novo i opasno oružje, ocenjuje u analizi Bi-Bi-Si.
Premda je u pitanju testiranje projektila koji ne podležu sankcijama UN, nove krstareće rakete lete nisko i teško ih je otkriti. Državni mediji takođe opisuju ove projektile kao „strateške”, što obično znači da se režim nada da će na njih da stavi nuklearnu bojevu glavu.
Iako analitičari nisu sigurni može li Severna Koreja to razviti, s obzirom na njenu tajnovitost, niko se, kako ističe Bi-Bi-Si, ne bi kladio protiv toga.
Prošlog meseca, agencija za atomsku energiju UN saopštila da je izgledalo da je zemlja ponovo pokrenula reaktor koji bi mogao da proizvodi plutonijum za nuklearno oružje, nazivajući to „duboko zabrinjavajućim” razvojem situacije.
Pjongjang je možda bio miran otkako su u Hanoju 2019. održani razgovori između bivšeg američkog predsednika Donalda Trampa i Kim Džong Una ali, naglašava britanski javni servis, to ne znači da su oni koji razvijaju oružje u Severnoj Koreji bili nezaposleni.

Varhelji: EU mora održati obećanja Zapadnom Balkanu
Evropski komesar za proširenje Oliver Varhelji rekao je da bi građani Zapadnog Balkana mogli izazvati narednu migrantsku krizu, ako Evropa dopusti da njena obećanja o proširenju propadnu i pozvao EU da pojača saradnju sa zemljama Zapadnog Balkana po pitanju migracija.
U intervjuu za Mađar Nemzet, Varhelji je rekao da je avganistanska kriza pokazala „koliko su ozbiljne posledice ako nema čvrstine i doslednosti u geopolitičkim odlukama”.
„Moramo održati obećanja Zapadnom Balkanu. Za mene je to jedna od najvažnijih pouka situacije u Avganistanu” rekao je Varhelji, prenela je agencija MTI, a javlja Beta.
„Zamislimo šta bi se dogodilo da se pristupni proces naših partnera sa Zapadnog Balkana još više razvuče i da se - iz nekog geopolitičkog razloga - na kraju ne dogodi ono što smo obećali”, rekao je Varhelji.
On je dodao da je „geografski, Zapadni Balkan Evropi mnogo bliži od Avganistana” što znači da „integracija tog regiona mora biti evropski prioritet”.
Govoreći o samitu EU i Zapadnog Balkana koji je zakazan za oktobar, komesar je rekao da se raduje što cĚe videti koji bi delovi evropskih planova za ekonomski razvoj regiona mogli početi da se primenjuju.
„Cilj je podržati dugoročnu stabilnost i mir u tom regionu”, dodao je.
Kada je reč o Srbiji, Varhelji je rekao je da je na državama članicama EU da li cĚe gotovo sva pristupna poglavlja biti otvorena pre kraja godine.
Za pristupanje Albanije i Severne Makedonije, Varhelji je rekao da obe zemlje ispunjavaju sve kriterijume za početak pregovora o pridruživanju.
U intervjuu za Mađar Nemzet Varhelji se založio i za „novu vrstu partnerstva” EU sa Turskom i u ekonomskoj saradnji i po pitanju zajedničkog rešavanja migrantskog pitanja.
Govoreći o situaciji u Avganistanu i naporima za sprečavanje novog talasa migranata, Varhelji je ukazao da je ključna razlika od situacije iz 2015. to što sada još nije kasno da se kriza spreči.
„Ali to zahteva da preduzmemo prave korake, izvučemo pouke iz 2015 i koncentrišemo se na prevenciju”, rekao je Varhelji.

SAD upozorile građane da ne putuju u Srbiju i još osam zemalja
Američki Stejt department je izdao upozorenje za američke državljane da ne putuju u Srbiju, Avganistan, Albaniju, Beliz, Litvaniju i još četiri destinacije zbog situacije sa kovid-19.
Isto upozorenje objavili su Centri za kontrolu i prevenciju bolesti (CDC), preneo je Glas Amerike, navodi Tanjug.
Države za koje je izdato upozorenje spadaju u zemlje četvrtog stepena u kojima je zabeležena značajna rasprotstranjenost kovid-19.
U dokumentu Stejt departmenta upozorava se da je rizik od zaraze i razvoja ozbiljnijih simptoma niži ukoliko je osoba potpuno vakcinisana nekom od vakcina koje je odobrila američka Uprava za hranu i lekove (FDA).
Centri za kontrolu bolesti i zaraza izdali su upozorenje četvrtog nivoa za devet destinacija, navodeći da treba izbegavati putovanja u te zemlje.
Među njima su, osim Srbije i Grenada, Sent Kits i Nevis, Slovenija i Mauricijus.
</div>
  </body>
 </text>
</TEI>