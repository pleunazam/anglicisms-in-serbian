<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2014-7-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2014/7/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="sport">
Nemačka novi šampion sveta
Nemačka je novi šampion sveta u fudbalu pošto je sinoć u poslednjem činu Mundijala u Brazilu u finalu na čuvenoj „Marakani”, pred blizu 75.000 gledalaca savladala Argentinu s 1:0. Gol odluke postigao je Mario Gece  u 113. minutu. Najpre je Širle prošao pored Maskerana po levoj strani, koji je do tada bio neprelazna prepreka za nemačke fudbalere, sjajno centrirao a Gece je loptu primio na grudi i potom levom nogom poslao iza leđa nemoćnog argentinskog gomnana. Ovo je četvrta titula za Nemačku koja se time izjednačila sa Italijom po broju osvojenih trofeja.
Argentinci su svim srcem želeli da preeskoče i poslednju prepreku, da podignu zlatnu „boginju” u fudbalskom teatru snova, i to pred očima najvećeg sportskog rivala. Sa druge strane, mirni Nemci su imali jasan plan na „Marakani”, da ponove još jednu sjajnu partiju i fudbalskom svetu pokažu ko je novi vladar u ovom momentu. Nemačka je znalački stigla do trona, jednostavno, to je bila reprezentacija koja je imala jasan cilj.
Joakim Lev je bukvalno pred sam početak utakmice morao da napravi neočekivanu promenu u svom timu i umesto povređenog Kedire šansu je dao debitantu Kristjanu Krameru.  Nemci su, kao što se i očekivalo, krenuli odlučno ka golu Romera. Sa druge strane, Argentinci su odlično rasporedili igrače pred golom Romera, stvorivši zgusnutu odbranu, gotovo čeličnu, pa je samim tim i favoritu bio znatno otežan zadatak. 
Mesi i Iguain su koristili Humelsovu sporost pa su „gaučosi” uglavnom napadali po desnoj strani. Neumorni Švajnštajger je često vršio pritisak na Lionelu Mesiju ne dozvoljavajući mu da se previše razmahne. Argentinci su bili veoma oštri u odbrani, dovoljno grubi da uplaše protivničke fudbalera a kada im se kao 21. ukazala iznenadna prilika nisu umeli da ozbiljnije ugroze gol Nojera. Posle greške Tonija Krosa koji je bukvalno sa svoje polovine vratio loptu ka svom golu, ona je iznenada došla u noge brzonogog Iguaina koji se pošteno obrukao. Šutirao je gotovo početnički sa nekih petnaestak metara.
Lev je već u 31. minutu bio prinuđen na novu prinudnu  izmenu. Kramer nije mogao da nastavi meč posle žestokog sudara sa Garajem, kao da je dobio blagi potres mozga pa je umesto njega ušao Širle, na ovom šampionatu „džoker” selektora Leva. I upravo je novi fudbaler u nemačkom timu u 37. minutu sjajno šutirao ka golu Romera ali je argentinski čuvar mreže čudesnom odranom spasao gol.

Prvi evropski tim koji je trijumfovao na američkom kontinentu: reprezentacija Nemačke, prvak sveta u fudbalu (Foto Rojters)
Sabeljin tim je dobro koristio prazan prostor u zadnjoj liniji, pa je Mesi uz pomoć Lavecija u 39. minutu dobro zapretio Nojeru. Srećom, Boateng je intervenisao na samoj gol liniji, tek toliko da loptu izbaci što dalje iz svog gola. Argentina je nekako imala bolje šanse u prvom poluvremenu, konkretnija u napadu, Ipak, malo drame u poslednjim sekundama prvog dela. Kros je sjajno izveo korner visoki Henedes je skočio, usledio je snažan udarac glavom, ali na sreću Romera lopta je pogodila stativu.
Argentina je odmah na početku drugog poluvremena imala sjajnu šansu. Aguero, koji je zamenio Lavecija, je odlično proigrao Mesija, najboljeg argentinskog fudbalera, usledio je udarac sa leve strane, međutim, to nije bio precizan šut od kojeg bi golman Nojer morao ozbiljnije da interveniše. Jednostavno, lopta je prošla daleko od okvira gola iako je Mesi imao odličnu priliku.
Nemački tim nikako nije uspevao da jasno formuliše svoje ciljeve u finalnom meču, bar ne onako kako smo ih do sinoć gledali. Izleda da su se dobro ispraznili posle dvoboja sa Brazilom, jednostavno više nisu imali tu energiju, taj zamah sa kojim bi ozbiljnije ugrozili velikog protivnika. 
Ipak, igrače je stigao veliki umor, što se u dobroj meri videlo i po slaboj igri dvojice ključnih fudbalera, Mesija i Milera. Mesi je bio  neporimetan, kao uostalom i u prethodna dva meča. Miler se dosta trudio, ali je jednostavno bio odlično čuvan. Jednostavno, njegov pravi potencijal nije nikako dolazio do izražaja. Uglavnom se igralo na sredini terena, daleko od gola, pa zato i nije bilo velikih uzbuđenja. Timovi su bili prilično rezervisani, tek u pojedinim momentima gledaoci su ustajali sa svojih sedišta.
Uzbudljiv prvi produžetak obećavao je bolju igru nego u prvih 90. minuta. Odmah je Nemačka krenula silovito pa je nakon dodavanja Gecea opasni Širle šutirao ali je golman Romero odbranio na čudesan način svoju mrežu. Palasiju se u 97. minutu ukazala iznenadna prilika pošto je visoki Humels promašio loptu. Napadač Intera je mogao mnogo bolje da reaguje ali se izgleda uplašio Nojera kada je želeo da ga lobuje.

Pobeodnosni gol Marija Gecea u 113. minutu (Foto Rojters)
Poslednjih petnaest minuta na Mundijalu, nosilo je i petnaest minuta velike neizvesnosti, ipak Nemačka je znala da kazni grešku protivnika i zasluženo prigrabi „zlatnu” boginju koju će ljubomorno čuvati do Mundijala u Rusiji...
Stadion: „Marakana” u Rio de Žaneiru.– Sudija: Nikola Ricoli (Italija).- Gledalaca; oko 74.840.– Strelac: Gece u 113. minutu.– Žuti karton: Švajnštajger, Hovedes (Nemačka), Maskerano, Aguero (Argentina)
Nemačka: Nojer, Lam, Boateng, Humels, Havedes, Kramer (od 31. Širle), Švajnštajger, Miler, Kros, Ozil (od 120. Melterzaker), Klose (od 87. Gece).
Argentina: Romero, Zabaleta, Demikelis, Garaj, Roho, Perez (od 86. Gago), Maskerano, Bilja, Laveci (od 46. Aguero), Mesi, Iguain (od 78. Palacio).
----------------------------------------------------------------
Mesiju „zlatna lopta”
Lionel Mesi proglašen je za najboljeg igrača Mundijala u Brazilu iako je Argentina poražena u finalu. Za najboljeg golmana izabran je Manuel Nojer prvi čuvar gola Nemačke dok je Kolumbijac Rodrigez najbolji strelac šampionata sa šest postignutih pogodaka.
Inače, zlatne medalje pobedniku uručili su predsednik Fifa Jozef Blater zajedno sa predsednicom Brazila gospođom Dilmom Rusef, koja je ujedno na kraju ceremonije predala trofej, kapitenu Nemačke Filipu Lamu.
----------------------------------------------------------------
Merkelova i Putin u svečanoj loži
Kancelarka Nemačke Angela Merkel i predsednik Joahim Gauk, prisustvovali su sinoćnjem finalu u Rio de Žaneiru bodreći svoju reprezentaciju. U svećanoj loži našli su se još i predsednik Rusije Vladimir Putin, kao i prve damae Brazila Dilma Rusef i Argentine Kristina Kirhner. Naravno, tu je bio i neizbežni Pele, kao i muzička zvezda Mik Džeger, zatim Rijana, nekadašnji engleski reprezentatibvac Dejvid Bekam, sa sinovima, kao i Šekira sa sinom Milanom.
    </div>
    <div id="kultura">
Završen Egzit, publika se seli u Budvu
NOVI SAD – Britanski bend Sued, začetnici brit pop talasa, prvi put su sinoć nastupili u Srbiji kao hedlajneri poslednjeg dana Egzit festivala u Novom Sadu.
Sued je festivalskoj publici predstavio svoje najčuvenije pesme, ali i numere sa poslednjeg, šestog po redu albuma „Bloodsports” objavljenog 2013. godine.
Još jedne velike zvezde britanske scene, bend Hrts svoj nastup su odmah počeli hitovima, među kojima i „Wonderful Life”, a najveće oduševljenje su izazvali kod ženskog dela publike. Njima su namenili i ogroman buket belih ruža koje su bacali sa bine.
Kako je javio fotoreporter Bete iz prvih redova, devojke su potpuno oduševljene pojavom pevača benda Tea Hučkrafta da je bilo i suza. Hurts su poručili publici da žele što pre ponovo da se vrate u Srbiju iako im je ovo već drugo gostovanje.

„Srbijo, sjajni ste! Bili smo već ovde i voleli bismo da dođemo ponovo”, rekao je Teo oduševljen što publika sve pesme peva u glas.
Nakon nastupa Teo i klavijaturista Adam Anderson kratko su se družili sa obožavateljkama, delili autograme i fotografisali se.
Iako je i poslednjeg dana Egzita padala kiša svi koncerti su bili održani, a glavnu binu je otvorio beogradski bend Zemlja gruva, koji su na nastupu promovisali novi sing „Jednom je sada”.
Kako je pevačica ovog benda Konstrakta (Ana Đurić) rekla za agenciju Beta, pesma i njen autorski video mogu da se nađu na mreži Jutjub.
„Okačili smo video koji sam napravila od svojih privatnih snimaka. To je neka vrsta dokumetarnog videa koji poručuje da je sadašnjost bitna i da moramo da je prihvatimo kakva god da jeste”, rekla je Konstrakta.
Na elektronskoj dens areni nastupili su Dip diš ( i mladi, talentovani Jajmo i Endi Džordž koji su pripremili zajednički di-džej set, a ono što je već godinama sasvim izvesno, ovu binu je zatvorio Marko Nastić, nastupom koji je počeo u šest sati ujutru.
Među bendovima koji su obeležili poslednje veče ovogodišnjeg Egzita su savakao i Pips, čips i videoklips, Majti ouks, Plejboj, Kubismo bend, Vlada Divljan, švedski metalci Sabaton i mnogi drugi.
Ove godine Egzit je samo deo avature, koja se sutra nastavlja u Crnoj Gori, na plaži Jaz u Budvi, gde će se od 15. do 17. jula održati novi morski festival Si dens.
Na festivalu Si dens će već sutra nastupiti glavna zvezda, čuveni fanki majstor Džemirokvaj a u naredna tri dana publika će moći da vidi i Andervrld i Egzempl.
Među regionalnim izvođačima nastuoiće, između ostalih, reperi Bed kopi, Darkvud dab, Lolobrigida, Rambo Amadeus, Urban and 4, Eyesburn i D buks of knjige.
Najavljeno je dosta sjajnih imena elektronske scene, kao što su Juan Atkins, Mark Knight, Roger Sanćez i Timo Mas Ovogodišnji Egzit bio je petnaesti po redu, a Si dens se održava prvi put.
    </div>
    <div id="sport">
Marković na korak od potpisivanja ugovora s Liverpulom
LONDON – Dosadašnji fudbaler Benfike, srpski reprezentativac Lazar Marković, prošao je medicinske preglede u Liverpulu i na korak je od potpisivanja ugovora s trofejnim engleskim klubom.
Skaj sport prenosi da se Marković već oprostio od navijača Benfike rečima „Hvala na svemu i zbogom” i da je sve spremno da talentovani 20. godišnji napadač postane četvrto pojačanje Liverpula ovog leta.
Britanski mediji tvrde da je menadžer Liverpula Brendan Rodžers pristao da za Markovićev transfer klub izdvoji sumu od oko 20 miliona funti.
Na Enfild su prethodno stigli Riki Lambert, Emre Čan i Adam Lalana.
Marković je u Benfiku došao prošlog leta iz Partizana, a za lisabonski klub odigrao je 49 utakmica i postigao sedam golova.
Za reprezentaciju Srbije do sada je odigrao 12 utakmica, uz dva postignuta gola.

Mandićeva trijumfovala u Koreji
Samo nedelju dana posle učešća na prvom gran priju ove sezone, koji je održan u Kini i na kojem je osvojila bronzanu medalju, naša najbolja tekvodoistkinja serijom od pet pobeda ostvarila je novi trijumf i osvojila nove bodove za svetske liste.
Na novoj svetskoj rang listi u kategoriji do 73 kg, koja će izaći u avgustu, Mandićeva će zadržati prvo mesto, a na listi za učešće na olimpijskim igrama u Riju u kategoriji svih takmičarki iznad 68 kg, sa trećeg probiće se na prvo mesto! To još ni jedan od naših takmičara u tekvondou nije uspeo.
– Zadovoljna sam  što sam posle pet teških borbi uspela da osvojim zlato. Ovo mi je poslednje takmičenje u ovom delu sezone i drago mi je da sam uspela da istrajem do kraja. Iz borbe u borbu sam bila sve bolja i zajedno sa trenerom smišljala taktiku za sledeću protivnicu. Hvala Draganu Joviću bez koga ne bih izgurala današnji dan, kao i Ani Bajić i Darku Kukiću koji su me bodrili za vreme borbi – rekla je Milica Mandić (Bajićeva je dva dana ranije osvojila peto emsto, pošto je poražena u borbi za medalju).
Zadovoljan uspehom svoje učenice bio je i trener Dragan Jović:
– Prvi put je Milica nastupla na turniru na kojem su u njenoj kategoriji bile prijavljene čak 42 takmičarke. Pošto je bila prvi nosilac, bila je slobodna u prvom kolu, zatim je eliminisala za redom četiri odlične domaće takmičarke, a u finalu sa 9:0 kazahstansku olimpijku Feruzu Jergešovu. Svetski krem bio prijavljen u njenoj kategoriji, ali one nisu uspele da se umešaju u borbu za medalje. Idemo korak po korak, a cilj je poznat – medalja u Riju 2016. godine.
Ž. B.

Bolje od očekivanja
Od izveštača „Žurnala”
Budimpešta – Koliko se Srbija umorila u duelu s Francuskom, u prvom kolu Evropkog prvenstva u Budimpešti, koji je dobila sa 16:5 (4:1, 3:1, 3:0, 6:3), dovoljno govori podatak da je selektor Dejan Savić odmah posle meča poslao momke na rasplivavanje. Takav je bio i dogovor pre utakmice, jer je bilo jasno da su „galski petlovi“ samo dobar sparing partner.
Selektor je dan pre susreta nezvanično rekao da je odnos snaga deset razlike, ali da je realno da se pobedi sa šest. Igrači su ga već u prvom poluvremenu skoro poslušali. Imali su prednost od 7:2. Posle efikasnog početka i 4:0 u šestom minutu Francuzi su ostali bez isključenog Petra Tomaševića zbog udaranja preko vode, ali su stigli i do dva pogotka. Smanjili su na 4:2 sredinom druge četvrtine, a onda primili tri, pa u trećem delu još tri pogotka.
Trebalo im je 16 minuta za treći gol. Poslednja četvrtina je bila festival golova i lepih akcija.
Na kraju 11 razlike, a to nije očekivao ni selektor.
Videli smo raspoloženog Nikića sa četiri gola iz pet pokušaja, za asistencije raspoložene Filipovića i Mitrovića i na golu sa 86 posto odbrana pouzdanog Gojka Pijetlovića.
Dejan Savić je istakao:
– Prva utakmica uvek nosi određenu težinu bez obzira na ime rivala. Zadovoljan sam, ali ovaj meč nije merilo. Sa Nemcima će biti sigurno drugačije. Oni uvek protiv nas žele da daju maksimum i neće biti lako. Moramo da budemo oprezni. Očekujem da nastavimo na željeni način i da iz meča u meč budemo sve bolji.
Danas je meč protiv Nemaca (13 č). Onda dan predaha, pa okršaj s domaćinom Mađarskom.
– Znamo kako igraju Nemci, mogu da budu nezgodni. Najvažnije je da se niko ne povredi. Čestitam ekipi na uspešnom startu, – rekao je Nikola Rađen. – Dve četvrtine smo bili u grču. Videlo se da smo kvalitetniji. Samo da nastavimo u istom ritmu. Ono što me raduje jeste da smo bili raspoloženi, orni za igru i da je to donelo, ponavljam, ubedljiv trijumf.
Dušan Mandić je odigrao prvu utakmicu na evropskim prvenstvima:
– Zadovoljan sam startom, dobar ulazak u meč. Vidi se da smo spremni. Prilaz protiv Nemaca mora da bude isti. Nadam se pobedi.
Na pitanje kako se oseća kao debitant Mandić je rekao:
– Prvi put igram u ovom bazenu i zaista sam zadovoljan, fenomenalan je osećaj i jedva čekam pune tribine u meču sa Mađarima koji su prvenstvo organizovali na sjajan način. Do tada da preskočimo uvek uporne Nemce.
Bazen: Alfred Hajoš. Gledalaca: 400. Sudije: Tojgarli (Turska) i Aleksandresku (Rumunija). Isključenja: Srbija 5(1), Francuska 8(5). Peterci: Francuska 1(0).
SRBIJA: G. Pijetlović, Mandić 2, Gocić 1, Ranđelović, Ćuk 1, D. Pijetlović 2, Nikić 4, Aleksić 1, Rađen, Filipović 2, Prlainović 2, S. Mitrović 1, B. Mitrović. Selektor: Savić.
FRANCUSKA: Garso, Sudadijer, Jablonski, Kaz, Blari 1, Simon, Peison, Laversan, Marzuki, Bodegas 2, Tomašević, Kamarasa 2, Morijem. Selektor: Bruzi.
Dejan Stevović
-----------------------------------------------------------
Rezultati prvog kola
A grupa
Rumunija – Gruzija    11:6
Crna Gora – Grčka     11:6
Italija – Rusija        sinoć
B grupa
Srbija – Francuska  16:5
Hrvatska – Nemačka  10:5
Mađarska – Španija sinoćDanašnji raspored
A grupa
Gruzija – Grčka          11,30 č
Rusija – Crna Gora    14,30 č
Rumunija – Italija   16 č
B grupa
Srbija – Nemačka      13 č
Hrvatska – Španija  19 č
Mađarska – Francuska          20,30 č

Janković 9, Ivanović 11, Jovanovski 40.
LONDON – Srpske teniserke Jelena Janković i Ana Ivanović zadržale su devetu i 11. poziciju na najnovijoj WTA listi sa 3.900, odnosno 3.660 bodova.
Bojana Jovanovski je sa 1.200 bodova napredovala jedno mesto i sada je 40. na listi, a isti napredak ostvarila je Jovana Jakšić koja je ove nedelje 123. sa 503 boda.
Aleksandra Krunić je ostvarila skok od 11 mesta i zauzima 144. poziciju sa 424 boda, dok je Vesna Dolonc napredovala četiri mesta i sada je 165. sa 360 bodova.
Neprikosnovena na prvom mestu liste i dalje je Amerikanka Serena Vilijams sa 9.510 bodova, ispred Kineskinje Li Na sa 6.960 i Rumunke Simone Haleop koja ima 6.785 bodova.
Poredak 20 prvoplasiranih na WTA listi: 1 (1) Serena Vilijams (SAD) - 9.510 bodova 2 (2) Li Na (Kina) - 6.960 3 (3) Simona Halep (Rumunija) - 6.785 4 (4) Petra Kvitova (Češka) - 6.070 5 (5) Agnješka Radvanska (Poljska) - 5.330 6 (5) Marija Šarapova (Rusija) - 4.881 7 (7) Eženi Busar (Kanada) - 4.460 8 (8) Angelika Kerber (Nemačka) - 4.365 9 (9) Jelena Janković (Srbija) - 3.900 10 (10) Viktorija Azarenka (Belorsuaija) - 3.812 11 (11) Ana Ivanović (Srbija) - 3.660 12 (12) Dominika Cibulkova (Slovačka) - 3.636 13 (13) Flavija Peneta (Italija) - 3.168 14 (14) Sara Erani (Italija) - 3.035 15 (15) Karolina Vozniacki (Danska) - 2.825 16 (16) Karla Suarez Navaro (Španija) - 2.695 17 (17) Lusi Šafarova (Češka) - 2.675 18 (20) Andrea Petković (Nemačka) - 2.460 19 (18) Samanta Stosur (Australija) -2.415 20. (19) - Jekaterina Makarova (Rusija) - 2.380

Đoković i dalje prvi, Lajović 71. na ATP listi
LONDON – Najbolji teniser sveta Novak Đoković zadržao je prvo mesto na najnovijoj ATP rang listi sa 460 poena prednosti u odnosu na Španca Rafaela Nadala.
Đoković je prvi sa 13.130 poena, Nadal ima 12.670, a na trećem mestu je Švajcarac Rodžer Federer sa 6.100 poena.
Među prvih 20 igrača našao se Roberto Bautista Agut iz Španije, koji je nakon osvajanja titule u Štutgartu izbio na 18. mesto.
Od ostalih srpskih tenisera plasman za dve pozicije popravio je Dušan Lajović, trenutno 71. igrača na svetu sa 724 boda.
Janko Tipsarević je na 146. mestu sa 400 bodova, tri pozicije ispod njega je Filip Krajinović (397 bodova), a među prvih 200 je Ilija Bozoljac, koji se nalazi na 199. mestu (251).
Redosled prvih 20 tenisera na ATP listi:
1. (1) Novak Đoković (Srbija) - 13.130 bodova
2. (2) Rafael Nadal (Španija) - 12.670
3. (3) Rodžer Federer (Švajcarska) - 6.100
4. (4) Stanislas Vavrinka (Švajcarska) - 5.770
5. (5) Tomaš Berdih (Češka) - 4.410
6. (6) Miloš Raonić (Kanada) - 3.920
7. (7) David Ferer (Španija) - 3.875
8. (8) Huan Martin Del Potro (Argentina) - 3.360
9. (9) Grigor Dimitrov (Bugarska) - 3.270
10. (10) Endi Marej (Velika Britanija) - 3.040
11. (11) Kei Nišikori (Japan) - 2.780
12. (12) Džon Izner (SAD) - 2.690
13. (13) Ernests Gulbis (Letonija) - 2.680
14. (14) Rišar Gaske (Francuska) - 2.370
15. (15) Fabio Fonjini (Italija) - 2.135
16. (16) Žo - Vilfred Conga (Francuska) - 1.910
17. (17) Kevin Anderson (Južna Afrika) - 1.835
18. (23) Roberto Bautista Agut (Španija) - 1.785
19. (22) Mihail Južni (Rusija) - 1.735
20. (18) Tomi Robredo (Španija) - 1.720
    </div>
    <div id="ekonomija">
Nestašica meda – prilika za falsifikatore
Prema procenama pčelara, ove sezone u maloprodaji neće biti bagremovog meda. Prve količine mogu se očekivati tek sledećeg proleća, jer su i prošlogodišnje zalihe pri kraju. Prosečno niže temperature i loše vreme u Srbiji doveli su do toga da bagrem, kako kažu proizvođači, ove godine uopšte nije „medio“, pa su prinosi drastično smanjeni, a šteta je, ako se računa u odnosu na otkupnu cenu bagremovog meda, dostigla 10,1 milion evra.
– Ciklon „Tamara” ove godine nije pogodio samo poplavljena područja. Tamo gde je bilo bagrema, loše vremenske prilike nisu pčelama dozvoljavale da skupljaju med, što je rezultiralo ovakvom situacijom. Prošle godine su samo članovi Saveza pčelarskih organizacija Srbije (SPOS) prikupili 3.035 tona bagremovog meda, dok ga ove godine neće biti više od 300 tona, što je dovoljno samo za potrebe domaćinstava pčelara – kaže Rodoljub Živadinović, predsednik ovog udruženja. 
Prema njegovim rečima, gubitak je udvostručen i zbog toga što pčele na tri četvrtine teritorije Srbije nisu sakupile ni med za svoje potrebe, pa su morale da se hrane. Inače ni najstariji pčelari ne pamte da su u vreme bagremove paše, kako se naziva vreme cvetanja bagrema, morali da dohranjuju pčele. 
Prema zvaničnim podacima SPOS-a, pčelari su u poplavama izgubili 1.683 košnice, što je oko 302.000 evra. Ovi podaci su prosleđeni i Ministarstvu poljoprivrede, zajedno sa podacima o ukupnim gubicima koje su pčelari zabeležili u ovoj lošoj sezoni.
– I lipa je takođe podbacila zbog klimatskih prilika, i meda je bilo jedva dovoljno za pčele, ne i za pčelare. Jedino će biti suncokretovog meda, čije medenje je u toku, i ako ga vremenske prilike ne ometu, tu očekujemo prosečan prinos. Zbog ovako loše situacije predložili smo ministarstvu da hitno isplati već planirane subvencije pčelarima za 2014. godinu, ako je moguće, kako bi pčelari mogli da prihrane pčele i spasu ih od gladi – kaže Živadinović i dodaje da su od nadležnih tražili da im pomognu da se veterinarska zaštita pčela i prateći zakonski propisi usklade sa efikasnijom, operativnijom i jeftinijom, po modelu iz EU.
Prema njegovim rečima, i dalje postoje problemi koji znatno poskupljuju proizvodnju meda u Srbiji (procedura selidbe pčela, visoke takse...), zbog čega je ovaj domaći proizvod nekonkurentan na evropskom tržištu. Jedan od predloga SPOS-a je i da se podsticaji za pčelarstvo u 2015. godini podignu sa sadašnjih simboličnih 500 dinara po košnici, za najmanje 50 odsto.
Ovakva situacija u pčelarstvu, kako navode u ovoj organizaciji, može vrlo lako da dovede i do toga da se na tržištu pojave falsifikati meda, jer su nestašice idealna prilika za one koji se bave ovim nelegalnim radnjama. Zato su pozvali i nadležne inspekcije da na vreme reaguju i pojačaju kontrole kako bi potrošači bili zaštićeni. 
Godinama se borimo protiv falsifikatora meda i ne bi bilo dobro da se ostavi prilika da nam tržište ponovo preplave falsifikati. Iako u znatno manjoj meri, i dalje na tržištu ima meda koji nikada nije video pčele. S obzirom na to da je prosečnom kupcu, pa čak i iskusnim pčelarima, teško da procene odoka da li je pravi ili ne, bilo bi važno da se inspekcije na vreme uključe, kažu u SPOS-u.
Kako je „Politika” i ranije pisala, pouzdane su samo analize, koje bi morale da budu češće i organizovane, jer je ovo jedan od najčešće falsifikovanih proizvoda. Većina plagijata koji se mogu naći na tržištu jesu glukozno-fruktozni sirupi dobijeni preradom kukuruza. Takav kukuruzni sirup ima praktično istu gustinu kao med, što onemogućava kupcu da prepozna razliku. Sam po sebi takav proizvod nema apsolutno nikakav miris, ali mu se dodaju arome koje oponašaju aromu meda. Ono što je karakteristično i što može kupca da upozori na falsifikat jeste cena, jer su takvi proizvodi često jeftiniji čak i od šećera. Najsigurnije je, svakako, kupovati od poznatih pčelara.
    </div>
    <div id="gastronomija">
I škembići su zdravi
Čvarci, jaja i slanina, domaća mast i puter poželjni su u ljudskoj ishrani, poručuje nutricionista Anita Šupe, autorka popularnog bloga i istoimenog bestselera pod nazivom „Istine i laži o hrani”, koja čini sve da se stane na put manipulisanju ljudskom ishranom. Diplomu nutricioniste stekla je u Švedskoj, na Univerzitetu u Geteborgu.
– Moje znanje, osim onog formalnog školskog, utemeljeno je i na samostalnom istraživanju stručne literature o uticaju ishrane na zdravlje. Dosađivala sam prijateljicama s tezama poput „masnoća nije štetna”, pa su me pre četiri godine nagovorile da počnem da pišem blog, potom je na red došla knjiga – ističe Anita, koja s porodicom živi u Šibeniku.
Na početku promocije knjige, koju je nedavno priredila u Beogradu, pred salom prepunom znatiželjne publike u „Mikser hausu”, ova energična dama vitkog stasa u nekoliko reči je obrazložila svoj stav:
– Holesterol ne dovodi do infarkta, a nužna je komponenta zdravih telesnih ćelija. Zasićene masnoće ne bi trebalo izbegavati jer su važne za vid, kožu, sluzokožu, kosti, normalan rad srca i psihičku ravnotežu. Žitarice su zlo, dok jaja, meso, svinjska mast, maslac, sir i pavlaka nisu, a mleko bi trebalo mustiod krava koje pasu. Dobro, možda kap-dve pasterizovanog neće škoditi u kafi. Ne valja biti rob sopstvenih uverenja, ako vam se pije kafa s mlekom, popijte je – poručila je na početku izlaganja, dodavši da joj je trebalo dosta vremena da prihvati novu teoriju o ishrani.
– Kako sad, na primer, odjednom žitarice nisu zdrave? Posle mnogo proučavanja i razgovora sa stručnim ljudima, pošto sam lično izmenila ishranu i doživela velike pozitivne promene, prihvatila sam istinu, priznaje nutricionista, pojašnjavajući pristup ishrani poznat kao LCHF.
Ta skraćenica nastaje od engleskog „LowCarbHighFat”, ili manje ugljenih hidrata (šećera i skroba) a više prirodnih zdravih masti, ali predstavlja mnogo više od pukog smanjivanja ugljenih hidrata u ishrani. LCHF je zapravo pokret vraćanja tradicionalnoj, izvornoj ishrani i odbacivanje rafinisanih i genetski modifikovanih namirnica koje nisu ni postojale do pre 50 ili 100 godina.
– Znači i škembići su zdravi? – primetio je neko u publici.
– I škembići i džigerica, kokošji želuci, bubrezi, mozak... Iznutrice su vrlo zdrave, a jeftine. Sve su to ljudi oduvek jeli, to je hrana koja je nutritivno najpotrebnija. Hranu treba pripremati na svinjskoj masti ili maslinovom ulju, kao nekad. Tipičan LCHF obrok znači da se jede meso ili riba kao i obično, ali se skrobni deo (testenine, krompir, pirinač) zamenjuju povrćem, koje se može pripremiti na mnoge ukusne načine: pečenjem, prženjem, dinstanjem, kuvanjem, grilovanjem... Među namirnicama koje ne samo da nam nisu potrebne već nam mogu i naškoditi našli su se šećer,žitarice, margarin i rafinisana ulja.
– Najveći problem moderne ishrane nije šećer, kako to većina veruje, već pšenica – kategorična je Anita. – Ta žitarica potpuno se razlikuje od stare sorte pšenice koju su ljudi nekada koristili i od koje su još i naše bake pekle hleb. Nove sorte pšenice su laboratorijski proizvod, genetski modifikovan iz komercijalnih razloga. Naše telo je savršena mala fabrika fino podešenih i međusobno zavisnih biohemijskih procesa, kojima su za rad neophodni određeni sastojci iz hrane koju je stvorila priroda kad je stvarala ljudsko telo. Zato naše telo ne može da svari genetski menjanu i na druge načine prerađenu hranu. Danas se zna da je upravo gluten iz pšenice uzročnik ili okidač vrlo velikog broja bolesti, posebno autoimunogenih.
Nažalost, upravo pšenica, odnosno proizvodi od pšeničnog brašna, predstavljaju stub moderne ishrane. Hleb se jede uz sve obroke, testenina je uobičajena na svačijem jelovniku, deca i mladi hrane se po pekarama kojih ima na svakom ćošku. Ovo je vrlo loše i već vidimo posledice kroz nagli porast raznih alergija, bolesti i debljine.
Prvi reket sveta Novak Đoković objavio je u svojoj knjizi svedočanstvo koliko se mučio s astmom, viškom kilograma i stalnim umorom, dok nije promenio način ishrane tako što je izbacio hleb i šećere.
– Šećer uništava zdravlje kroz brojne mehanizme, pa kad se iz ishrane izbace šećer i pšenica dolazi do poboljšanja zdravlja, smanjivanja ili čak nestanka raznih bolesti, što je doživeo i Đoković – dodaje nutricionista.
Kad izbacimo iz ishrane takvu nutritivno ispraznu, hemikalijama pretrpanu hranu, kada vratimo u jelovnik tradicionalne namirnice, domaća jaja, punomasne mlečne proizvode i tradicionalne masti, kao svinjsku mast, puter i maslinovo ulje, dolazi do stabilizacije šećera u krvi, regulacije hormona insulina, leptina i grelina, što sve dovodi do prirodne regulacije apetita, odnosno smanjenog osećaja gladi i spontanog smanjivanja obroka. Na LCHF ishrani količinski se jede manje. Nema više potrebe da se jede 5–6 obroka na dan, nema nezasitog „uništavanja” testa, peciva, krompira i drugih praznih kalorija koje ubacujemo u svoje telo, niti potrebe za grickanjem između obroka. Tako dolazi i do mršavljenja kod onih kojima je to potrebno, bez gladovanja.
Čoveku najviše prija hrana koja uspeva u podneblju u kojem živi jer najbolje zadovoljava njegove nutritivne potrebe. Praveći paralelu između života u Švedskoj i na Balkanu, Anita primećuje:
– Nama je još i dobro. Imamo mogućnost da nabavimo domaću hranu, mnogi imaju svoje bašte, svaki grad ima pijacu na kojoj se prodaju domaći proizvodi, jaja kokošaka koje trčkaraju po dvorištu, neprskano voće i povrće, ribu iz reka i mora, sireve i pavlake od mleka krava koje pasu. Bilo bi vreme da se i sistem vrednosti promeni jer kvalitetna hrana košta, ali neko to za nas mora da proizvede.
-----------------------------------------------------------------------------
Sve zarad slave i novca
Kad je pre tridesetak godina iz Amerike krenula hajka na masnoće, odnosno holesterol, procvetala je i prehrambena i farmaceutska industrija, primećuje Anita Šupe. Sve je počelo s naučnikom Anselom Kizom, koji je po svaku cenu želeo da dokaže uzrok srčanih bolesti. Njegovo istraživanje pokazalo je da što je u ishrani više masnoće, to ljudi više obolevaju od srčanih bolesti. Vrlo brzo se saznalo da je izdvojio podatke iz samo sedam zemalja, a imao ih je iz 22. Da je objavio sve, veza između masti i oboljenja bi se izgubila. Prehrambena i farmaceutska industrija su to prihvatile. Krenula je proizvodnja raznih lajt proizvoda; jaja, prirodne masti i meso došli su na crnu listu, počela su da se nude rafinisana biljna ulja, margarini, zamene za meso, iz mlečnih proizvoda se počela vaditi masnoća, a dodavati skrob, šećer i razne veštačke arome. Istovremeno je farmaceutska industrija krenula s proizvodnjom statina, lekova za smanjivanje holesterola, na kojima se danas obrće stotine milijardi dolara godišnje. Smanjen unos masti, nova industrijska rafinirana hrana, lekovi za smanjenje holesterola i sad smo tu gde smo – epidemija debljine, srčanih bolesti, kancera, alergija, autoimunih bolesti, hroničnih upala...
-----------------------------------------------------------------------------
Paleo ili LCHF
Paleo ishrana razlikuje se od LCHF po tome što izbacuje sve što se „odskora” našlo na trpezi: žitarice, mleko i mlečne proizvode (koje su ljudi počeli da jedu pre oko sedam do deset hiljada godina).
-----------------------------------------------------------------------------
Primećujemo da hrana proizvedena na organski način nije uvek i dostupna.
– Ne treba ići u drugu krajnost i odustati od svega ako ne možemo da jedemo organsko. Trebalo bi početi malim koracima, prvo izbaciti iz ishrane ono što je najgore – pekarske proizvode od pšenice. Čak i ako samo to izbacimo iz ishrane i prestanemo olako da dajemo deci novac za krofne i kroasane za užinu, već smo napravili ogromnu stvar. Pekarski proizvodi i lajt namirnice su nutritivno „prazne kalorije”, koje telu ne daju ono što mu treba, a puni su šećera, skroba, veštačkih rafiniranih i hidrogeniziranih ulja i hemikalija. Šećer i skrob izazivaju zavisnost i dovode do preterane potrebe za hranom i – prejedanja – upozorava Anita Šupe.
-----------------------------------------------------------------------------
Top liste najbolje i najgore hrane
Loše namirnice, po mišljenju Anite Šupe
– Margarini svih vrsta
– Rafinisana biljna ulja, tzv jestiva ulja – sojino, kukuruzno, suncokretovo, repičino i slična
– Šećer i njegove zamene – glukozni, fruktozni sirupi (u svim industrijskim proizvodima za decu)
– Pšenica i pekarski proizvodi od pšeničnog brašna
– Soja i proizvodi koji sadrže soju
– Veštački zaslađivači (u mnogim proizvodima za decu, sokovima, slatkišima „bez šećera” – ovo je još gore od šećera)
– Pojačivači ukusa u svim gotovim jelima, mešavinama začina, supama iz kesice, kockama za supu...
– Industrijske prerađevine, slatkiši, hrana u tubama, kutijama, konzervama...
Lista kvalitetne hrane:
– Jaja, domaća
– Riba (ne iz uzgajališta)
– Meso domaćih pašnih ili divljih životinja, naročito iznutrice
– Povrće i voće iz lokalnog uzgoja, organski uzgoj bez otrova
– Domaće supe od kostiju (temeljac)
– Fermentisana hrana, kao što su domaći kefir i domaći kiseli kupus
– Maslac i drugi punomasni mlečni proizvodi od pravog nepasterizovanog mleka pašnih životinja
– Maslinovo ulje i kokosovo ulje
-----------------------------------------------------------------------------
Šta za ručak
LCHF način ishrane je okvir unutar kojeg svako treba da pronađe sopstveni način u skladu sa svojim telesnim predispozicijama, zdravstvenim stanjem, intenzitetom telesne aktivnosti (treninga) i svojim ciljevima. Mada su glavne smernice iste za sve: smanjeni unos šećera, skroba i rafinisane hrane, a povećan unos povrća, prirodnih masti i prave domaće hrane.
Recimo, za ručak uzeti komad mesa ili ribe i povrće umesto priloga od krompira, pirinča, testenine ili hleba. Povrće može da bude kuvano, pečeno, prženo, grilovano ili dinstano. Sve začiniti masnoćom u kojoj je pripremano jelo ili preliti masnoćom ako je jelo „suvo”. Salata uobičajena. Za piće, umesto sokova i piva, piti vodu ili umerenu količinu (1 dl) vina, preporučljivo je crno jer je zdravije.
Dakle, bitna razlika u odnosu na standardan obrok jeste da se, prema LCHF-u, skrobni deo kojim smo punili želudac – krompir, hleb, testenina, pirinač – zamenjuje povrćem, koje predstavlja volumen obroka, dok masnoća daje sitost.
Za doručak jesti jaja, slaninu, mlečne proizvode, a naročito je preporučljiv domaći kefir, izvanredan prirodni fermentisani proizvod bogat korisnim laktobakterijama koje su neophodne za zdravlje creva i pravilno varenje hrane. Oni koji ne mogu bez hleba, mogu ga ispeći sami od mlevenih orašastih plodova, kokosovog brašna ili semenki.
-----------------------------------------------------------------------------
RECEPTI
Jaja u paprici
Potrebno je:
paprike u više boja
4 jajeta
luk vlašac
mast i maslinovo ulje za prženje
so i biber
Paprike oprati, obrisati, pa iseći na 1,5–2 centimetra debele kolutove. U tiganju zagrejati mešavinu masti i ulja, pa paprike ispržiti s jedne strane da dobiju koricu. Posle toga u krugove od paprika oprezno spustiti razbijeno jaje, posoliti, pobiberiti i na laganoj vatri peći dok se belance ne isprži. Kad je pečeno, posuti sitno iseckanim lukom vlašcem.
Dobar jutarnji hleb
Potrebno je:
4–5 jaja
100 g lanenih semenki
120 g suncokretovih semenki
50 g kokosovog brašna
125 g badema, grubo naseckanih
100 g putera (ili 50 g maslaca i 50 g kokosovog ulja)
2–3 kašike zobnih mekinja
1 dl vode
1 kašičica morske soli
malo cimeta
Puter treba da je omekšan, sobne temperature. Lanene i suncokretove semenke usitniti (da ostanu malo krupnije) u mikseru ili mlinu. Bademe krupno naseckati. Umutiti jaja, pa dodati po redu ostale sastojke. Preručiti testo u pleh obložen papirom za pečenje. Vlažnim dlanovima oblikovati okrugli hleb. Po površini veknice posuti malo celih suncokretovih semenki. Staviti da se peče 45 minuta u zagrejanoj rerni na 180 stepeni. Hleb može trajati više dana, a leti, kad su velike vrućine, trebalo bi ga čuvati u frižideru. Ako se ne troši mnogo hleba, valja ga zamrznuti do upotrebe.
Biftek sa šampinjonima
Potrebno je:
750 g šampinjona (krupnijih)
4 bifteka
glavica zelene salate po izboru
so, biber, crni kim, senf
Šampinjone iseći uzduž na deblje komade (veće pečurke otprilike na četiri kriške). Na zagrejanom puteru ili masti ispržiti prvo šampinjone, da dobiju finu boju s obe strane, pa ih posuti kašikom crnog kima. Pečurke moraju ostati kompaktne i čvrste, zbog čega je važno da temperatura masnoće za prženje bude što viša (zato upotrebite mast jer podnosi visoku temperaturu). Bifteke pre prženja posuti biberom i senfom s jedne strane, a posoliti ih tek kad su pečeni. Ispeći ih s obe strane, a dužina pečenja zavisi od toga kakav se biftek želi. Jedna strana je gotova kad na površinu izbije sukrvica. Poslužiti sa zelenom salatom.
Čizkejk – smrznuta torta
Podloga:
1 jaje
3–4 belanca
100 g mlevenih badema
1 kašika psilijum praška (psyllium prašak – ima ga u prodavnicama zdrave hrane)
malo soli
stevija (na vrh noža)
pola kašičice arome vanile
Umutiti čvrst sneg od belanaca. Posebno umutiti jaje, dodati so, steviju i vanilu. Pomalo dodavati mlevene bademe i sneg od belanaca. Masu preručiti u kalup za tortu obložen papirom za pečenje. Peći 10–15 minuta na 180 stepeni. Proveriti čačkalicom da li je kora gotova, kod čačkalica ostane suva torta je pečena. Ostavite da se ohladi.
Fil:
3–4 jajeta
250 g maskarpone sira
3 dl slatke pavlake
sok i korica limuna
1 kašičica arome vanile
na vrh noža stevije u prahu
Umutiti čvrst sneg od belanaca. Odvojeno umutiti žumanca sa stevijom i vanilom. U žumanca dodati sir i izmiksati. U posebnoj činiji umutiti slatku pavlaku, pa dodati u masu s jajima i izmiksati najsporijom brzinom miksera. Izrendati koru dobro opranog limuna, iscediti sok i dodati u masu. Na kraju kašikom lagano umešati belaca. Preručiti na ohlađenu podlogu i staviti u zamrzivač na najmanje pet sati. Izvaditi iz zamrzivača 15–30 minuta pre posluživanja. Servirati uz jagode ili neko drugo bobičasto voće i sos od čokolade.
Sos od čokolade
U maloj posudi rastopiti 25 g putera, dodati 0,75 dl slatke pavlake, malo stevije, veliku kašiku kakaa i pola kašike vanile. Kuvati na pari 5–10 minuta da se zgusne. Poslužiti vruću čokoladu uz ledeni kolač.
    </div>
    <div id="magazin">
Sabajle u balonu
Da ustajemo u četiri ujutru i letimo balonom? Zvučalo je čudno baš kao što nestvarno izgleda i Kapadokija koju je eto trebalo da u ranu zoru vidimo odozgo, sa šesto–sedamsto metara visine. U stvari sabajle, ako bismo poštovali jezičko nasleđe naših domaćina. Prepuna neobičnih stena i udubljenja, kao da je neoprezno zalivena malterom ili je „iskrojio” neki klinja igrajući se u pesku, svojevremeno je filmadžijama bila idealan ambijent za snimanje filmova – „Ratova zvezda” i onog drugog o avanturama Indijane Džonsa. Ako su „Ratovi zvezda” dočaravali neku daleku budućnost na prostoru nastalom nekada davno u srcu Anadolije, onda se i baloni kao izum savremenog doba tu dobro uklapaju. Godinama radoznali putnici dolaze da vide neobične predele a kako im ga pokazati nego iz vazduha: tako se vidi kao na dlanu.
Budilnici su odzvonili kako treba, pospani beogradski novinari ulaze u minibus koji dolazi po znatiželjne letače, a već iznervirani vozač pokušava da ubrza one koji su se uspavali. Čovek bi „kvikli, kvikli”, a pošteno rečeno: šta je koji minut gore-dole u odnosu na desetak miliona godina kada se razgoropadio vulkan Ersijez Dagija i napravio karambol od kapadokijskog reljefa. Oni baš detaljno upućeni, dakle geolozi, insistiraju i na doprinosu još dve susedne planine, Hasan i Melendiz, mada, bilo kako bilo, okolina je, dakle, tu nekada davno okovana i lavom i kamenjem i peskom. Meko porozno kamenje vremenom se predavalo eroziji, voda prodirala u stene praveći otvore i lukove, a onda je vetar učinio ostatak posla. Čvršće stene su opstajale na vrhovima kao tamne kape i šeširi, nalik na našu Đavolju varoš, s tim da u takozvanoj Ljubavnoj dolini ima baš nekih perverznih oblika pa su kumovi bili nadahnuti da jednom od predela nadenu odgovarajuće ime. U vrtu silnih prirodnih skulptura svako gleda ono što mu se sviđa, a mi žurimo da se ukrcamo u korpu balona.
Čaj pre poletanja
Sve znamo: posadu čini 20 takvih pospanih kao što smo mi, plus pilot. Letećemo do 700 metra visine i više, ako vetar dozvoli, oko pola sata. Dok momci spremaju balone za poletanje uduvavajući vazduh u njih, a šarene ogromne lopte na boku još leže na zemlji, turistima su na stolovima posluženi mafini, čaj ili kafa. „Turist siter”, to jest vozač koji nas je dovezao do poletišta (ili bolje rečeno poljane pune balona), nadgleda gde smo, da nas kad kucne čas za ukrcavanje pozove u korpu i svakog rasporedi tamo gde treba. Princip ukrcavanja je „skoči, naskoči, preskoči ogradu i uskoči”. Dolazi sledeći momak i daje nam papir da se potpišemo, valjda da letimo na sopstvenu odgovornost. Onda dotrčavaju fotografi, svako da odradi svoj deo posla, i to kasnije naplati.
Sada su svi pogledi uprti u pilota Nedžada Uksuza koji deklamuje šta moramo da radimo pri sletanju i traži da probamo da po komandi čučnemo, jedni drugima u krilo ako smo gabaritniji, samo da glava ne štrči iznad korpe. Proba uspela, opet stojimo i gledamo oko sebe dok polećemo. Iz plinskih boca, a nečim nalik na „pištolj” iz koga se toči gorivo na pumpi, Nedžad uduvava plamen u otvor balona i mi se odlepljujemo od tla.
Za njega je sve to uobičajeno, pa rado priča sa nama. Kaže da pet i po godina radi taj posao, pre toga je 23 godine proveo u turskoj vojnoj avijaciji, penzionisao se i prešao na balon u „Kaja Kapadokija balone”.
– Najvažnije je uhvatiti dobar pravac, a, kao što vidite, u stalnoj sam vezi sa drugim kolegama u balonima u blizini da bismo uskladili visinu i bili dovoljno udaljeni jedni od drugih zbog bezbednosti – pokazuje nam motorolu iz koje malo-malo priča neki od Nedžadovih kolega. – Evo, za dva minuta smo se popeli na 163 metra, ići ćemo i iznad 610...
Iako letenje u balonu košta 240 evra, iz korpe primećujemo da je to posao kojim se bavi mnogo njih. Sivilo ogromne bašte prepune skulptura neponovljivih oblika razbija na desetine šarenih balona... Pitamo Nedžada koliko ih je, ipak, on to bolje zna.
– Jutros je uzletelo 92 balona, drže ih različite firme, a ova za koju ja radim ima 13 korpi. Osnovana je kao porodični biznis 2005. tada sa dva balona sa vrućim vazduhom. Rastao je broj balona i kompanija, ali, pazite, jedan veliki košta oko 130.000 evra kada ga kupujete – govori iskusni pilot, shvatajući da nije na odmet i malo reklame, pa pominje balone visoke bezbednosti, obložene posebnim materijalima, prve takve u Kapadokiji, da u zavisnosti od tarife imaju standardne, privatne, deluks i komfor letove, što znači one od stotinak do 250 evrića i da su od pre četiri godine napravili veliki korak napred osnivanjem trening ogranka koji obučava pilote za balone, odakle god da dođu.
Ako se nekome u korpi i vrtelo u glavi od visine, nama je od količine evra koji su tako sabajle uleteli u džepove onih koji su odlučili da znatiželjnim putnicima pokažu slikovito stvarni izgled i veličinu reljefa koji su nasledili. Ne mogu da gaje tu kupus ili kukuruz, ali mogu da pokazuju veličanstvene i zagonetne kule i podzemne gradove.
Dakle, u svaki balon stane 20 putnika, svaki plati 240 evra, pa tako 92 balona. Oho-ho-ho, 440.000 evra... Lete od aprila do oktobra, s tim što Nedžad ističe da se zbog vrućine samo u aprilu i oktobru može podizati balon i ujutru i uveče zbog gledanja izlaska ili zalaska sunca. Čim otopli tokom dana, od ulaska u balon nema ništa. Dakle, sad shvatamo što smo ranili u četiri – tada je još hladovina. Spavalice nikada neće ući u balone nad Kapadokijom, kakav podvig nas još bunovnih.
Zemlja lepih konja
Za one koji u skladu za pomenutim brojevima vole egzaktne podatke, Kapadokija je region koji se prostire na približno sedamdeset kilometara kvadratnih, između današnjih gradova Nevšehira – na zapadu, Urgupa – na istoku i Avanosa – na severu. Najviša tačka u regionu – Učisar. Kapadokija je dobila ime po iranskom narodu Kapadočanima. Prvi put je spomenuta u šestom veku pre nove ere u velikim trojezičnim natpisima dvojice persijskih vladara, Darija Velikog i Kserksa Prvog. U natpisima se spominje kao Katpatuka, što na je persijskom značilo „zemlja lepih konja”.
Pre nego što je postala persijska pokrajina, Kapadokija kao da nije postojala, nema nikakvih zapisa, crteža, čak ni legendi. Tek su moderna naučna istraživanja otkrila kako i kada su se ovi ’zagonetni krajolici’ formirali. Do njih se stiže iz Kajzerija, gde avioni sleću, a posle sedamdesetak kilometara vožnje autobusom po odličnim putevima (eto kako pišu oni koji stalno imaju na pameti Ibarsku magistralu!).
Malo tamo, malo ovamo, njiše se korpa, škljocaju mobilni telefoni i fotoaparati, lava je stvarno čudo napravila svuda ispod, pa onome ko do pomenutog Kajzerija provede gotovo dve hiljade kilometara u avionu tih nekoliko stotina metara visine i nije baš nešto posebno. Mada saznajemo kasnije od vodiča da su se dva balona prošle godine sudarila, jedna korpa se na žalost po jednog Brazilca nakrenula, ali da ne glumimo katastrofičare.
Nedžad najavljuje da će da nas prizemlji. Prvi pokušaj nije baš uspeo jer smo se približili putu na kome baš ne bi bilo zabavno duže stajati. Vetar nas je poneo dalje, pilot dodaje još plamenih jezika u unutrašnjost balona i on se podiže. Dve ekipe u kombiju, a svaka ima zadatak da nas dočeka, na različitim mestima, vraćaju se u auto i velikom brzinom hitaju ka potencijalnom mestu našeg sletanja. Jedni levo, drugi desno, zaprašilo se po poljani, mi dobijamo zadatak da opet čučnemo u korpu. Ovaj put uspešno, oni momci iz kombija hvataju debele konopce i vuku korpu da „tresne” o podlogu, vezuju ih za branike, a putnici lagano staju na noge i gledaju kako bi preskočili iz korpe na tlo.
Domaćini nam otvaraju šampanjac (onaj za dečje rođendane, ne brinite), nazdravljamo, Nedžad Uksuz nam potpisuje sertifikate kao dokaz da smo leteli (ime prepisano sa onog spiska koji smo pre poletanja potpisali) i svakog proziva da mu tu šarenu diplomu uruči.
Sa imenom autora ovih redova baš i nije imao sreće, ali da ne ispravljamo ono čime su se celog dana posle zabavljale kolege iz drugih redakcija.
U stvari i nije čitavog dana jer kada nas je minibus ponovo dovezao na početak, pred naše sobe u nekim katakombama (u skladu sa čitavim predelom), svi smo pohitali u krevet. Da se naspavamo do deset i doručkujemo ko ljudi. Poput onih što nisu ni videli balone.
    </div>
    <div id="nauka">
Tesla ostao bez deset „nobela”
Svuda slavljen i hvaljen, nije utekao prometejskom usudu. Nije ni antički junak koji je ukrao vatru bogovima sa Olimpa. A kojim se to zemaljskim silnicima zamerio „lički Prometej” da ostane bez naučnog odličja za kojim svi žude?
Čuveni „Njujork tajms” pohitao je da pre svih, šestog novembra 1915, na svojoj naslovnoj stranici izvesti da su Nikola Tesla i Tomas Alva Edison, dvojica najljućih suparnika u višegodišnjem „ratu struja”, ovenčani Nobelovom nagradom za fiziku. Ispostaviće se, nažalost, da je izvor vesti, dopisnik londonskog „Dejli telegrafa” iz Kopengahena, uveliko zabrljao, a naš slavni preteča požurio da zavodljivu novost prosledi bankaru Džonu Pirpontu Morganu mlađem koji ga je novčano pomagao u nekim poduhvatima. I kao u stihu Branka Radičevića: „Čun se ljuljnu, on se trže, ode sanak pusti!”
Da li je više od ma kog drugog naučnika u istoriji zakinut onaj koji je svojim genijalnim zamislima i ogledima, možda, najviše zadužio čovečanstvo? Hoće li se iko poduhvatiti ogromnog zadatka da ispravi jednu od najvećih nepravdi počinjenih u nauci i učinjenih u ime nauke? Zar je moguće da u Srbiji niko nije znao za toliku nepravdu nanesenu čoveku koji joj i dan-danas svuda pronosi slavu?
Nestale fascikle
Setićete ste, svakako, da je i u ovdašnjim glasilima nekoliko puta raspredano da li je jednom ili nijednom bio predložen. Vrsni znalac i poznavalac, dr Mark Sajfer, u svojoj knjizi „Čarobnjak: život i vreme Nikole Tesle – biografija jednog genija”, utemeljenoj na doktorskoj disertaciji na istu temu, zapitao se zašto takav veličanstveni mislilac „nikada nije dobio Nobelovu nagradu, i pored toga što je bio nominovan”. Proučivši podrobno zaostavštinu koja se čuva u „Muzeju Nikole Tesle” u Beogradu, u Institutu Smitsonijan u Vašingtonu i na Kolumbija univerziteta u Njujorku, napisao je da se ni Nikola Tesla, ni Tomas Alva Edison nikada nisu okitili nobelovskim vencem!
I sam začuđen što dvojica nenadmašnih pronalazača nisu postali slavodobitnici najuglednijeg naučnog odličja, dotični Amerikanac zaključuje: ... „može se reći da je neverovatno (1) da nijedan od njih dvojice nikada nije dobio i (2) da niko iz tog doba nije otkrio koji se razlog krio iza tog čudnog istorijskog hira”.
Pobednicima su 1915. proglašeni otac i sin, Viljem Henri Brag i Lorens Henri Brag. Ni u arhivi Kraljevske akademije (Švedske) nema podatka da je Nikola Tesla bio među budućim slavodobitnicima, međutim dva glasa (brojevi 33 i 34) nedostaju u svojim fasciklama! Šta se u tim koricama nalazilo?
Zaljubljenik u delo i život „oca elektriciteta”, Mark Sajfer otkrio je da je Nikolu Teslu tek 1937. nominovao profesor Feliks Erenhaft iz Beča, koji je predhodno kandidovao i Alberta Ajnštajna, pozvavši se na statut Nobelove fondacije da se mogu nagraditi starija dela, ako je njihov značaj sagledan u novije vreme: pod tim je podrazumevao otkriće visokofrekventnih struja i obrtnog magentnog polja. Nobelov komitet je odbacio preporuku uz obrazloženje da su ti pronalasci, iako genijalni i prethodnica elektrotehnike, ostvareni četiri decenije ranije.
Danas nije redak slučaj, kao što je poznato, da se dostignuća koja su izdržala probu vremena zadocnelo nagrade.
Kao grom iz vedra neba odjeknulo je krajem 2007. veoma utemeljeno traganje poznatog fizičara i člana Hrvatske akademije znanosti i umjetnosti (HAZU), Vladimira Para, da je Nikola Tesla nobelovski lovor trebalo da ponese, najmanje, deset puta! Na osnovu koji činjenica je to utvrdio? Sasvim jednostavno: na temelju naučnih prodora kojima su uvidi i zamisli nenadmašnog srpskog istraživača i izumitelja prethodili, a zaslužili su Nobelovu nagradu! Ko ne veruje, neka pažljivo pročita umetak „Zadivljujuća otkrića”.
A gde su preostala dva, pitaćete se kada pročitate tekst u okviru, jer su akcelerator čestica i linerani akcelerator svrstani pod jedno otkriće i nagrađeni, a za radar još niko nije? Pretpostavlja se da se, verovatno, misli na preteču tranzistora (ili logički sklop „and”), za koji su među nobelovske besmrtnike 1956. uvršćeni trojica Amerikanaca – Vilijam Šokli, Džon Bardin i Volter Bratejn (ruku na srce, najpre za proučavanje poluprovodnika, a potom za tranzistorski učinak), i na jonizovanu plazmu, za koju je 1932. za hemiju okrunjen Irving Langmjuer.
A šta biste rekli za preostale pronalaske, kao što su vakuumska cev, fluorescentna svetiljka, sateliti u geostacionarnoj orbiti, teledirigovano upravljanje (krstareće rakete), kriogena tečnost, čestično oružje, letelica s vertikalnim uzletanjem, svetska komunikaciona mreža (Internet) i tako redom?
Pretekao Rentgena
Dva su golicljiva i nerazjašnjena pitanja u vezi s doprinosom Nikole Tesle fizici: otkriće rendgenskih zraka i otkriće elektrona. Nije li, baš, on pretekao i Vilhelma Konrada Rentgena i Džozefa Džona Tomsona? Srpski naučnik je još 1894. uočio da se zatvorene fotografske ploče, smeštene pokraj katodne cevi, oštećuju, i smesta je posumnjao da je to posledica nekakvog zračenja, što je na nekoliko mesta potvrđeno. Kada je valjalo da svoja saznanja uobliči, početkom 1895. zapalila mu se laboratorija i izgorela do temelja.
Čekajući da ponovo počne sa opitima, razočarao se doznavši da je krajem te godine Vilhelm Rentgen objavio svoje otkriće istih nepoznatih zraka. Nikola Tesla je brže-bolje pohitao da svoja saznanja obelodani u časopisu „Ilektrikal rivju”, a potom u još nekoliko članaka koji ih podrobno opisiju. Sudbina se, opet, umešala: Nobelova nagrada za fiziku otišla je u druge ruke. Možda je Vilhelm Rentgen znao za oglede „ličkog Prometeja”, no to nikada nećemo saznati?
Otkriće elektrona 1896. koje se, kao što se zna, pripisuje Džozefu Džonu Tomsonu još više golica znatiželju. Pet godina ranije Nikola Tesla je, kako navodi akademik Vladimir Par, u časopisu „Ilektrikal endženir” obznanio rezultate svojih eksperimenata sa električnim pražnjenjem u vakuumskoj cevi koje je protumačio kao delovanje električno nabijenih čestica. Na članak je stigla oštra osuda pomenutog budućeg nobelovca, na šta mu je naš naučnik smesta uzvratio rečima: „Opažena pojava je posledica kretanja malih električnih nabijenih čestica koje se velikom brzinom sudaraju s molekulima razređenog gasa”. U ponovljenim ogledima Džozef Džon Tomson je, upravo, dokazao da postoje naelektrisane čestice kakve je Nikola Tesla opisao, nazvao ih je elektronima i okitio se nobelovskim odličjem.
Nikola Tesla je i drugim svojim izumima prethodio velikim pronalascima koji su overeni najblistavijim naučnim priznanjem. Tako je 1903. osmislio radar koji je napravljen tek 1937, a iste godine je obelodanio zamisao za elektronski mikroskop na čije se pojavljivanje čekalo 28 leta. Ideju za akcelerator (ubrzavač) snopova naelektrisanih čestica izložio je 1891, a prvi linerani napravljen je 1932. Nadaleko oglašenim kosmičkim zracima iz 1897, svakojako predstavljanim u javnosti, predskazao je potonje eksperimentalno otkriće iz 1912.
A u sledeća dva poduhvata je toliko iskoračio ispred svojeg vremena, da je to naprosto zadivljujuće: 1899. je nagovestio indukovanu radiokativnost koja je izvedena 35 godina kasnije, a 1893. je najavio spravu nalik laseru na čije se otelotvorenje čekalo do 1960! I neupućenima je jasno da je, govoreći da slike koje nam se priviđaju izaziva refleksno delovanje mozga na mrežnjaču – što je najuopštenija predstava televizije – obelodanio kudikamo pre ostalih. Bio je ubeđen da je takvo tehnološko čudo, koje je nazvao televizija, ostvarljivo.
Godine 1893. napravio je rubinski uređaj koji je električnom strujom pobuđivao i ispuštao svetlosni zrak tanak poput olovke. Naprava je po ustrojstvu sličila potonjem rubinskom laseru, otuda je sasvim razumljivo pretpostaviti da je Nikola Tesla dobio, u stvari, laserski snop svetlosti. A možda su „zraci smrti”, kojima se hvalio pred radoznalim novinarima, bili laserski zraci?
Možemo li se nadati da će se neki nepristrasni naučnik(ci) u 21. veku latiti velikog zadatka da preispita(ju), barem, pojedine učinjene mu nepravde i označi(e) pravog tvorca i izumitelja ovih nezaobilaznih otkrića?
---------------------------------------------------------------------------------
Zadivljujuća otkrića
Elektron                           Tesla (1891)         Tomson (1897)      Nobel (1906)
Radio-veza                       Tesla (1898)         Markoni (1901)    Nobel (1909)
Rendgenski zraci           Tesla (1894)         Rentgen (1895)      Nobel (1901)
Radar                                 Tesla (1903)         Više autora (1937)      
Elektronski
mikroskop                        Tesla (1891)         Ruska (1931)         Nobel (1986)
Akcelerator
Čestica,
Linearni
akcelerator                   Tesla (1891)         Kokroft, Volton (1932) Nobel (1951)
Kosmički zraci             Tesla (1897)          Hes (1912)            Nobel (1936)
Indukovana
radioaktivnost             Tesla (1899)         P. i I.Ž.Kiri (1934)    Nobel (1935)
Laser                                Tesla (1893)         Taunes, Prohorov, Basov (1952),      
                                                                             Nobel (1964) Majman (1960)
---------------------------------------------------------------------------------
Sudsko priznanje
Zanimljivo je da je Guljermo Markoni nagrađen 1909. godine za pronalazak radija! Uprkos činjenici da je nadležni američki sud 1943. patentna prava dodelio našem slavnom velikanu, Nobelova fondacija nikada nije preispitala svoju prvobitnu odluku!
---------------------------------------------------------------------------------
Ponovo u Beogradu
Međunarodni centar za proučavanje nasleđa Nikole Tesle, osnovan lane u Beogradu, organizovao je 10. jula u hotelu „Moskva” jedinstveno obeležavanje 158 godina od rođenja najvećeg srpskog naučnika i jednog od najslavnijih u svetu. Na tročasovnoj naučno-stručno-umetničkoj svetkovini, praćenoj izložbom ekskluzivnih pronalazaka nastalih na zamislima srpskog velikana, prvi put je u Srbiji prikazan film ruskog istraživača i teslologa Vitalija Pravdivceva „Tesla, gospodar sveta”. Nepoznate i malo poznate pojedinosti iz života i rada Nikole Tesle predočili su ugledni naučnici, stručnjaci, izumitelji i publicisti iz Rusije i Srbije.
Nesvakidašnje okupljanje je nazvano „Tesla ponovo u Beogradu”, u znak sećanja na njegov jedini boravak u srpskoj prestonici (2. jun 1892). Posetioci su imali retku priliku da vide umenjeni Vonderklif toranj, koji je volšebno izgoreo, sastavni deo buduće Svetske radio-stanice bežični prenos električne struje i telefonskih razgovora, dva primerka transformatora, pojačavajući predajnik, generator skalarnih talasa i auto i brod na daljinsko upravljanje. Dva poslednja izloška su poklon ruskog akademika Dmitrija Strebkova. I dva metra visoku tortu u obliku Vonderklif tornja koju su svi u slast pojeli.
    </div>
    <div id="kultura">
Program „Egzita” koncipiran prema engleskoj publici
Novi Sad – Oko 185.000 posetilaca za četiri festivalska dana – prvi je bilans ovogodišnjeg „Egzita” koji je juče rano ujutru, po tradiciji, završen na Dens areni. Po atmosferi u najvećoj vojvođanskoj varoši nije se osetilo da kiša, koja je tri dana padala, ni blato do kolena na Petrovaradinskoj tvrđavi, mogu da upropaste program najboljeg evropskog festivala. Popularni egzitaši posle prve, treće i četvrte festivalske večeri odlazili su toliko blatnjavi da je njihova obuća, kako su se šalili na društvenim mrežama, izgledala kao da su došli sa odbrambenih nasipa u Jameni. I dok su mnogi od njih već spakovali kofere i krenuli ka Jadranu, gde se na plaži Jaz kod Budve od večeras nastavlja „Egzit” žurka – zahvaljujući „Si dens” festivalu, sumiraju se utisci 15. festivala u Novom Sadu.
– „Suejd” mi je najveći utisak jer ih godinama volim i drago mi je da su se konačno aktivirali. Darko Rundek je bio dobar. Organizacija je bila na nivou i sve je bilo lepo osim kiše koja je pokvarila ugođaj – priča za naš list Milan Mumin iz sastava „Love Huntres”.
Kako priznaje, njemu je „Egzit” ventil, i doživljava ga poluradno a poluparadno.
– Novosadski bendovi su u povlašćenijim položajima. Tu smo, u komšiluku, ne moramo da putujemo, pa imamo vremena i za uživanje – iskren je Mumin.
Aleksandar Popov, poznatiji kao dr Pop iz benda „Ateist rep” kaže da je malo od festivala video zbog povrede koju je zadobio na nedavnom nastupu u Kragujevcu:
– Čak sam i atmosferu u gradu posmatrao kroz prozor automobila na putu do lekara. Nikakvih većih gluposti nije bilo, mnogo manje nego što ih je inače u gradu. Da je „Egzit” svaki dan, bezbednost u Novom Sadu bi bila veća – smatra pevač „Ateist repa”.
Predrag Novković, urednik emisije „Ritam ’Egzita’” na TV Vojvodina smatra da ovogodišnji festival neće biti od onih koji se dugo pamte.
– Poslednjih godina sve je očigledniji koncept ka Dens areni kao glavnoj bini „Egzita”, a ja sam u onoj grupi za koju je Mejn stejdž glavna bina. Za svega nekoliko koncerata koje sam pogledao od početka do kraja, bio sam zadovoljan: Damon Albarn i „Rudimental” koji je pomirio sve one koji vole i gitarski zvuk i elektronsku muziku. „Waithing All Night” je hit leta. Festival je već dugo orjentisan ka stranoj publici, s obzirom na to da veliki deo njih dolazi sa strane, iz Engleske i zapadne Evrope, a ove godine je bilo dosta posetilaca iz regiona: Rumunije, Bugarske, Makedonije. Program je koncipiran ka toj, engleskoj publici, jer je svake večeri bio bar jedan njihov izvođač i na Glavnoj bini. Dopada mi se to što je dosta domaćih bendova dobilo priliku na Glavnoj bini i na Fjužn bini.
Novković naglašava da je dobro to što „Egzit” u svom programu ima mlade bendove iz cele Evrope.
Pevač novosadskog benda „Zbogom Brus Li” Slavko Matić kaže za naš list da je navijač „Egzita”, ali da kao pripadnik srednje generacije navija za to da na festivalu bude više živog gitarskog zvuka:
– Ove godine je najveći neprijatelj bila kiša, ali i kriza, cene... Žao mi je što je bilo manje bina i što je veći primat dat tehno zvuku.
Jedna od lepotica po kojima je Novi Sad za vreme „Egzita” poznat, TV voditeljka i novinarka TV N1 Maja Dragić, takođe smatra da je kiša dosta uticala na posećenost naročito prvog dana.
– Primetila sam da ove godine nije bilo tribina, društveno angažovanih tema, dolazaka političara... Opet su se pojavile one spekulacije kako bi „Egzit” mogao da se preseli. Mislim da treba da ostane u Novom Sadu, jer mu je tu i mesto – naglašava Dragićeva.
A. Komnenović
    </div>
    <div id="magazin">
Povratak Beograđana na Stradun
A sada svirate samo za Beograđane – sa osmehom kaže Mario Radić, vlasnik dubrovačke konobe „Sćiabeko”, nakon što su članovi istoimene klape odsvirali poslednje taktove pesme „La musica di notte”.
– Znate li da pevate „Šešir moj”? – pita mladi kolega sa TV Pink.
– Mladi gospodine, vi se niste ni rodili kada smo mi učili zanat u Skadarliji – veselo odgovaraju muzičari.
Na Stradunu, glavnoj turističkoj arteriji Dubrovnika, koja je u letnjim mesecima imala više Beograđana po kubnom centimetru od Knez Mihailove, prestonički akcenat poslednjih godina zamenjen je grajom italijanskih, engleskih i francuskih turista koji neumorno fotografišu Crkvu Svetog Vlaha, Orlandov stub, Knežev dvor, palatu Sponza, tvrđavu Lovrijenac, kulu Minčeta...
Beograđane ćete prepoznati po zamagljenim pogledima kojima pretražuju 292 metra Straduna i 25 godina apstinencije od šetnje između velike i male Onofrijeve fontane i pretražuju fioke uspomena, pokušavajući da ožive sećanja na period kada je život u staroj Jugi podsećao na večitu žurku između Beograda, Zagreba i Sarajeva. Međutim, direktorka Turističke zajednice Dubrovnika Romana Vlašić ne krije zadovoljstvo što iz godine u godinu raste broj gostiju iz Srbije – samo tokom prošle godine u Dubrovniku je letovalo 3.200 turista iz Srbije, deset odsto više nego 2012, a oni se nadaju da će „Er Srbija”, koja od ove sezone leti šest puta nedeljno za Dubrovnik, vratiti Beograđane na Stradun.
I beogradski umetnici vraćaju se u Dubrovnik na velika vrata – reditelju Jagošu Markoviću pripala je čast da na Dubrovačkim letnjim igrama režira „Romea i Juliju” povodom 450 godina od rođenja Šekspira, a predstavnica ove kulturne organizacije Karla Labaš otkriva da će Šekspirove junake tumačiti Kristina Stevović i Robert Budak.
Stradun u letnjoj sezoni podseća na crveni tepih, jer po njemu hodaju zvezde iz holivudske fabrike snova, a ako vas zanima koliko može da vas košta pogled na Džordža Klunija ili japanskog princa Akihita, koji su prošle godine letovali u Dubrovniku, odgovor glasi – 40 evra. Naravno, ako ste srećne ruke da u epicentru dubrovačkih letnjih igara iznajmite sobu u gradu, koji je u 15. veku imao status republike, a danas uživa status letnje prestonice svetskog džet seta. Dubrovnik je prošle godine odabran za najpopularniju turističku destinaciju u Hrvatskoj, a najveći broj hotela sa pet zvezdica nalazi se upravo u najsunčanijem gradu južne Dalmacije.
Gospar Ivan Rudenjak (78) vlasnik čuvenog restorana „Raguza”  melanholično se osvrće u prošlost u kojoj se „ceo Beograd selio u Gradsku kavanu” a opština Stari grad bila pobratim sa dubrovačkim Starim gradom.
– Beograđani su uvek važili za dobre frajere i veoma galantne turiste. Nemački turista i dalje odlazi u dućan da kupi kiselu vodu i to je ceo njegov trošak za godišnji odmor – kaže Rudenjak i setno dodaje:
– Ja sam šest meseci pre rata u kafani „Ima dana” plakao i pevao „Što Srbin ima niko nema.... brata Hrvata”. Isti jezik mi govorimo. Kratak je ovaj život za svađe.
Dok čekaju turiste iz Srbije Dubrovčanima dolaze gosti iz Amerike, Kanade i Australije – ovaj grad godišnje poseti više od 370 kruzera koji na obale „izbace” više od 1.100.000 turista. Turistički vodiči sa osmehom priznaju da se još nisu navikli na pitanja prekookeanskih gostiju tipa: da li se Dubrovnik izgradio za potrebe snimanja serijala „Igra prestola”, da li zimi rasklapate zidine i gde ih odlažete, da li možemo da upoznamo Svetog Vlaha, zaštitnika grada Dubrovnika, gde se kupuju karte za metro...
Kao u dobra stara vremena na Pločama susrećem drugaricu iz Beograda koja sa društvom odlazi na najpoznatiju dubrovačku plažu Banje.
Mladi čuvari dubrovačkih zidina sa zanimanjem posmatraju susret dve Beograđanke. Nisu se ni rodili kada se Stradunom orila pesma „Igra Rokenrol cela Jugoslavija”.
Ko nije hteo da sluša pesmu, slušao je „Oluju”.
Katarina Đorđević
    </div>
    <div id="sport">
Posle Vimbldona vedrije leto za naš tenis
Pobeda Novaka Đokovića na Vimbldonu otvorila je vedriju stranicu našeg tenisa. Nije u pitanju samo jedna lasta i prvo mesto na svetskoj listi, koje bi Đoković mogao da održi do kraja godine ako stvori zalihu na američkoj turneji, gde Rafael Nadal brani mnogo više bodova.
Jer, trijumf na Vimbldonu je podstrek za sve naše tenisere. Dušan Lajović u svom stilu, korak po korak, ide ka mestu među prvih 50 na kraju godine, a to bi značilo konačno sklapanje sponzorskih ugovora sa kojima bi mogao da nastavi ka vrhu. Ne treba mu mnogo, samo da nastavi kao čitave sezone da pomera svoje domete za po jedan stepenik.
Upravo se plasirao u drugo kolo jakog turnira u Hamburgu, pobedivši lako Francuza Kenija De Šepera sa 2:0 u setovima (6:3, 6:2), za tek nešto više od jednog sata. Sledi mu daleko teži meč protiv Argentinca Karlosa Berloka, ali Lajović je već navikao da pada i da se diže, stalno gurajući napred.
Sjajna je vest i da se Filip Krajinović plasirao u glavni žreb u Hamburgu, i to briljantnom pobedom protiv Tomaša Belučija: 6:3, 6:2. U prvom kolu igra protiv domaćeg takmičara Jana-Lenarda Štrufa. Jul će obeležiti i konačni povratak Viktora Troickog koji će se pratiti sa ogromnom pažnjom i opštom podrškom navijača.
Visoke pozicije drže i naše najbolje teniserke. Ana Ivanović je u usponu, a Jelena Janković u blagom padu posle jedne od najboljih godina u poslednje vreme, ali su obe tu, u samom vrhu.
Bojana Jovanovski se održava u prvih 40, ali stižu Jovana Jakšić, Ivana Jorović i druge mlade nade kojih imamo u obe konkurencije. Za sve njih je pobeda Đokovića na Vimbldonu veliki podstrek, kao što je bila i pobeda Dejvis kupa reprezentacije i finale Fed kup tima.
Đoković prvi, Lajović 71.
Od Vimbldona nije došlo do većih promena u vrhu svetske teniske liste. Đoković još čuva 460 bodova prednosti u odnosu na drugoplasiranog Nadala. U nešto širem vrhu najupadljiviji su uspon šestoplasiranog Miloša Raonića i pad Endija Mareja kome je posle mnogo godina ugroženo mesto u prvih 10.
Drugi reket Srbije Dušan Lajović je sada 71, za dva mesta bolji nego prošle nedelje, sa 724 boda. Janko Tipsarević je 146. sa 400, tri pozicije ispod njega je Filip Krajinović (397), a među prvih 200 je i Ilija Bozoljac, na 199. Mestu, sa 251 bodom.
Teniseri: 1. Novak Đoković (Srbija) 13.130, 2. Rafael Nadal (Španija)12.670, 3. Rodžer Federer (Švajcarska) 6.100, 4. Stanislas Vavrinka (Švajcarska) 5.770, 5. Tomaš Berdih (Češka) 4.410, 6. Miloš Raonić (Kanada) 3.920, 7. David Ferer (Španija) 3.875, 8. Huan Martin Del Potro (Argentina) 3.360, 9. Grigor Dimitrov (Bugarska) 3.270, 10. Endi Marej (Velika Britanija) 3.040, 11. Kei Nišikori (Japan) 2.780, 12. Džon Izner (SAD) 2.690, 13. Ernests Gulbis (Letonija) 2.680, 14. Rišar Gaske (Francuska) 2.370, 15. Fabio Fonjini (Italija) 2.135, 16. Žo Vilfred Conga (Francuska) 1.910, 17. Kevin Anderson (Južna Afrika) 1.835, 18. Roberto Bautista (Španija) 1.785, 19. Mihail Južni (Rusija) 1.735, 20. Tomi Robredo (Španija) 1.720 poena, itd.
Jankovićeva deveta, Ivanovićeva 11.
Na VTA listi Jelena Janković je deveta, a Ana Ivanović 11, sa tendencijom da zamene mesta. Bojana Jovanovski je napredovala jedno mesto i sada je 40. sa 1.200 bodova, a za korak se pomerila i Jovana Jakšić koja je ove nedelje 123. sa 503 boda.
Aleksandra Krunić je ostvarila skok od 11 mesta i zauzima 144. poziciju sa 424 boda, dok je Vesna Dolonc 165. sa 360 bodova.
Simona Halep je nadomak druge pozicije koju još uvek držo Li Na, dok je Serena Vilijams neprikosnovena na vrhu, uprkos padu forme u poslednje vreme.
Teniserke: 1 Serena Vilijams (SAD) 9.510, 2 Li Na (Kina) 6.960, 3. Simona Halep (Rumunija) 6.785, 4. Petra Kvitova (Češka) 6.070 5. Agnješka Radvanjska (Poljska) 5.330, 6. Marija Šarapova (Rusija) 4.881, 7. Eženi Bušar (Kanada) 4.460, 8. Anđelika Kerber (Nemačka) 4.365, 9. Jelena Janković (Srbija) 3.900, 10. Viktorija Azarenka (Belorusija) 3.812, 11. Ana Ivanović (Srbija) 3.660, 12. Dominika Cibulkova (Slovačka) 3.636, 13. Flavija Peneta (Italija) 3.168, 14. Sara Erani (Italija) 3.035, 15. Karolina Voznjacki (Danska) 2.825, 16. Karla Suares (Španija) 2.695. 17. Lucija Šafarova (Češka) 2.675, 18. Andrea Petković (Nemačka) 2.460, 19. Samanta Stosur (Australija) 2.415, 20. Jekaterina Makarova (Rusija) 2.380, itd.

Partizan na novom evropskom početku
I sedmu godinu zaredom fudbaleri Partizana novu sezonu počinju kvalifikacionom utakmicom za Ligu šampiona. Sa željom da se nakon tri neuspešne epizode u najjačem Uefinom takmičenju ponovo plasira među 32 najbolja kluba Starog kontinenta, srpski vicešampion večeras na svom stadionu (20.45 časova, RTS 1) kreće u novi evropski pohod. Prvi rival u Humskoj je HB Toršavn, koji je 22 puta bio prvak Farskih Ostrva, 26 puta pobednik kupa, dva superkupa i jedanput Atlantskog kupa.
I pored činjenice da za rivala imaju klub niskog rejtinga „crno-beli” u ovaj duel ulaze sa oprezom što potvrđuju i reči trenera Marka Nikolića:
– Visokom pobedom u duelu sa Linkolnom sa Gribraltara naš prvi protivnik je pokazao da zaslužuje respekt. Naravno da smo analizirali njihovu igru i gledanjem uživo i kroz video materijal, kao i kontakte s našim ljudima, koji su živeli i igrali na Farskim Ostrvima. Igračima smo rekli da moraju da budu usredsređeni i maksimalno koncentrisani i da pre početka treba da uvažimo protivnika.
Ponovio je da mu se ne sviđa atmosfera, po kojoj je samo postavlja pitanje sa koliko će golova razlike Partizan pobediti i otići na revanš u Toršavn:
– Imamo loša iskustva srpskih klubova u evrokupovima poslednjih godina, među kojima i Partizana, kao i iskustva sa upravo završenog Svetskog prvenstva. Kvalitet se poprilično izjednačio. Prihvatamo ulogu favorita i to moramo da dokažemo na terenu, ali pod tim ne podrazumevamo ubedljivu pobedu.
Istakao je da su pripreme dobro odrađene, da su svi fudbaleri zdravi i da su trenirali „s dosta volje i želje” i veoma ambiciozno se spremali za ovo takmičenje.
– Na osnovu atmosfere čini mi se da svi jedva čekaju da utakmica počne. Hoćemo da demonstriramo ono što smo radili u prethodnih mesec dana. Mislim da smo bolji nego proletos. Prednost je što smo praktično svi ostali na okupu. Čini mi se da smo unapredili našu igru i to ćemo proveriti u takmičarskim mečevima. Želim da budemo oprezni i iz razloga što nam je ovo prva takmičarska utakmica. A, dobro je poznato da prvi susreti nose brojne nepoznanice i zato je jako važno da startujemo na pravi način, s pobedom.
Šef struke Partizana naglašava da je cilj jasan i upućuje pohvale Faranima:
– To je prolazak u treće kolo kvalifikacija. Očekuje nas neprijatan protivnik, sa skandinavskim mentalitetom, koji će se boriti do poslednje kapi znoja. Ovo je za njih veliki izazov, da pokušaju da pobede Partizan. Pokazali su u prethodne dve sezone da mogu da savladaju i timove sa velikim evropskim rejtingom kao što su Salcburg i Malme.
U taboru našeg predstavnika nema straha:
– Tražimo pobedu i dobar rezultat i očekujemo podršku publike, bez obzira što je sezona godišnjih odmora. Možda za nekog protivnik nije atraktivan, ali je za nas u ovom trenutku najteži mogući.
Nikolić je rekao da je Slovenac Branko Ilić licenciran za ovo takmičenje, ali da neće biti u sastavu za večerašnju utakmicu:
– On jeste doveden kao pojačanje, da svojim iskustvom pomogne Partizanu i u evropskom i u domaćem nadmetanju, ali nije realno da posle samo tri dana i četiri treninga bude u timu. Možda u revanšu.
Ni Vladimir Volkov neće biti u konkurenciji za duel s Faranima:
– Propustio je deo priprema zbog povrede leđa, tako da na njega za ovaj susret ne računamo. Jeste se oporavio, ali mora da nadoknadi propušteno. Zato jedan deo treninga radi sa ekipom, a drugi izolovano s kondicionim trenerom.
Trener Partizana je zaključio:
– Nema straha. Radujemo se utakmici. Za ovo takmičenje smo živeli i radili proteklih meseci. Optimizam baziramo na onom što smo do sada uradili. Bitno je da igramo svoju igru i da budemo strpljivi koliko je to potrebno. Protivnik će verovatno biti defanzivno orijentisan. Imamo dobar mentalitet i iskustvo koje je neophodno za takmičenje u Evropi. Probaćemo da se nametnemo.
Na pitanje da li bi bio zadovoljan sa minimalnom pobedom od 1:0, Nikolić je odgovorio:
– Uvek sam zadovoljan pobedom, a sada bih voleo da ona bude izražena onom razlikom koja će biti dovoljna da Partizan prođe u treće kolo. Potpuno verujem u ovaj tim i ono što smo radili. Ponavljam, protivnika poštujemo, a ako to bude bilo moguće na terenu pokušaćemo da ga savladamo i sa više golova razlike.
Revanš je za sedam dana u Toršavnu (20 č).
Đ. Smiljanić
-----------------------------------------------------------
Farani dobro skenirani
Nikolić je o rivalu kazao:
– HB ima centralnog napadača, koji je ovog leta stigao iz Njukasla u kojem je prošao čitavu njegovu akademiju. Iza njega igra kapiten, koji ima 37 godina i rekorder je po broju nastupa za reprezentaciju Farskih Ostrva. Kvalitetan je igrač, dominantan u skoku. Imaju i dva brza bočna igrača i štopere, koji su dominantni skakači u prekidima.
-----------------------------------------------------------
S nestrpljenjem čekamo početak
Petar Grbić je pred večerašnji susret izjavio:
– Mislim da je ovo igranje u kvalifikacijama za Ligu šampiona došlo kao nagrada za sav trud i igre koje smo prikazivali prošle sezone, a pogotovo u drugoj polusezoni. HB je odlična ekipa. Veoma su neugodni. Mi preuzimamo ulogu favorita, jer protiv koga god da igramo na JNA treba da smo favoriti. S nestrpljenjem očekujemo početak, ali da se ne bi ponovilo kao sa Širakom kada smo pomislili lako ćemo, svi maksimalno koncentrisani ulazimo u ovaj meč sa željom da ostvarimo prvu pobedu na našem terenu.
-----------------------------------------------------------
Karte 300 i 600 dinara
Fudbaleri HB Toršavna su u Beograd doputovali preksinoć, a sinoć su trenirali u vreme odigravanja današnjeg meča. Cena karata za start Partizana u evrokupovima su 300 i 600 dinara. Uefa je deljenje pravde poverila arbitrima iz Luksemburga, na čelu sa Svenom Bindelsom.

Lev: Rekao sam Geceu da pokaže da je bolji od Mesija
Nemačka nije imala tako dobre pojedince kao neke druge reprezentacije, ali je imala najbolji tim. To je i ključna poruka njenog selektora Joakima Leva u prvim izjavama posle pobede protiv Argentine od 1:0 (Gece u 113. minutu) i osvajanja titule prvaka sveta:
– Bili smo zajedno 55 dana, odavno smo započeli ovaj projekat, tako da je ovo kulminacija teškog rada. Ova ekipa je zaslužila trofej, pogotovo igrači poput Lama, Švajnštajgera, Podolskog i Mertezakera.
On se, u svom izlaganju, osvrnuo i na prethodne godine, u kojima su Nemci znali da stanu na korak od cilja:
– U prošlosti se dešavalo da razočarano napustimo teren uprkos tome što smo dobro igrali. Sada smo igrali najbolje što smo mogli u svih sedam mečeva. Moji momci imaju neverovan timski duh i pobednički mentalitet. Ponosni smo što smo postali prvi Evropljani koji su osvojili titulu u Južnoj Americi.
Ulazak Gecea se ispostavio kao ključni momenat utakmice, jer je fudbaler minhenskog Bajerna postigao odlučujući pogodak.
– Gece je čudesan dečko. Može da igra na bilo kojoj poziciji i on je taj koji odlučuje i koji pravi razliku na terenu, a to je ono što je, na kraju krajeva, i učinio. – rekao je Lev, a zatim i otkrio na koji je način motivisao mladog fudbalera: – Rekao sam mu: „Uđi i pokaži svetu da si bolji od Mesija, neka svi ljudi vide da si sposoban da rešiš finale Svetskog prvenstva”.
Selektor reprezentacije Argentine Alehandro Sabelja, istakao je da je ponosan na svoj tim i na igru koji su prikazali svetu u Brazilu:
– Osećam se tužno što nismo osvojili ovaj turnir, ali sam ponosan na svoju reprezentaciju, koja je odigrala veliku utakmicu. Čestitam igračima, koji su odnosom prema igri učinili svoj narod ponosnim. Mislim da je narod to prepoznao. Tim je rastao iz meča u meč i u finalu odigrao veliku utakmicu protiv jedne velike sile. Imali smo šanse i u produžetku, ali nismo uspeli – zaključio je Sabelja.
F. M.
-----------------------------------------------------------
Maradona: Mesi nije najbolji
Legendarni argentinski fudbaler i nekadašnji selektor Dijego Armando Maradona govorio je o odluci Međunarodne fudbalske federacije (Fifa) da nagradu za najboljeg fudbalera dodeli Lionelu Mesiju.
– Volim Lea, ali nepravedno je dodeliti mu nagradu koju nije zaslužio. Sve je to deo marketinga, međutim, delovalo je prilično neumesno od strane organizatora. Treba biti realan i reći da je Džejms Rodrigez najviše zaslužio da ponese epitet najboljeg – kazao je Maradona, inače poznat kao veliki kritičar Fife.
Mesi: Zlatna lopta mi ništa ne znači
Kapiten reprezentacije Argentine Lionel Mesi nije krio tugu nakon poraza u finalu Svetskog prvenstva:
– Posle dugo vremena imali smo šansu da se borimo za titulu svetskog prvaka. Razočarani smo jer smo izgubili u poslednjim minutima produžetka. Mislim da smo zaslužili više. Imali smo mnogo šansi ali nismo uspeli da ih iskoristimo.
Fudbaler Barselone je istakao da mu nagrada za najboljeg igrača prvenstva ništa ne znači, jer narodu Argentine nije doneo „boginju”:
– Jedina stvar koja me je interesovala bila je da podignem pehar i odnesem ga u Argentinu. Želeli smo da osvojimo Svetsko prvenstvo za sve ljude u našoj zemlji, a nismo to uradili. Pokušali smo, ali nismo imali sreće.
-----------------------------------------------------------
Lam: Tim pre pojedinca
Kapiten reprezentacije Nemačke Filip Lam, rekao je, nakon pobede u finalu nad Argentinom (1:0), da je za trijumf na šampionatu najviše zaslužan jak kolektiv:
– Da li imamo najbolje pojedince ili nemamo, to uopšte nije važno. Najbitnije je da smo najbolji kao tim. Bili smo sve jači kako je turnir odmicao i nismo dozvolili da nas bilo šta poremeti na putu do titule, iako smo imali mnogo problema sa povredama. Napravili smo neverovatnu stvar. Sećam se poslednje titule koju je Nemačka osvojila 1990. godine, bio sam dete i ovo sada je ostvarenje jednog dečačkog sna.

Nemcima 35 miliona dolara
Nemačkoj je pobeda u produžecima nad Argentinom (1:0) donela četvrtu titulu prvaka sveta, ali i do sada rekordnu sumu, namenjenu osvajaču „boginje”, od 35.000.000 dolara. Ova premija je za 5.000.000 veća od one koja je prihodovala Španija posle Svetskog prvenstva u Južnoj Africi.
Drugoplasiranoj Argentina pripalo je 24.000.000 dolara, što je za milion više nego pre četiri godine. Holandija će dobiti 20.000.000, dok je trećeplasirana ekipa 2010. nagrađena sa 18.000.000.
Brazilu će tugu zbog lošeg rezultata i četvrtog mesta na Mundijalu pokušati da ublaži nagrada od 18.000.000 dolara.
Četiri reprezentacije (Kolumbija, Francuska, Kostarika i Belgija), koje su ispale u četvrtfinalu dobiće po 14 miliona. Ukupnom nagradnom fondu svakog nacionalnog tima treba dodati i 1,5 miliona dolara, koliko su dobili pre početka Svetskog prvenstva, za troškove priprema, puta, hotela i trening centara.
Međunarodna fudbalska federacija (Fifa) je takođe obezbedila i 70 miliona dolara za 736 klubova, kao vid kompenzacije zbog učešća njihovih igrača na Mundijalu, a svaki dan jednog reprezentativca u Brazilu je „koštao” 2.800 dolara.
F. M.

Zakoni u Skupštinu, sindikati na ulicu
Vanredna sednica Skupštine Srbije, na kojoj će se raspravljati o novim izmenama i dopunama zakona o radu i o penzijsko-invalidskom osiguranju, zakazana je za sutra u 10 časova. Dan pošto su usvojeni predlozi novih zakonskih rešenja, juče su podršku Vladi Srbije dale organizacije poslodavaca, privredne komore, velike kompanije, ali i pojedini sindikati. S druge strane, najveće sindikalne organizacije u zemlji – Savez samostalnih sindikata Srbije i Ujedinjeni granski sindikati „Nezavisnost” – najavljuju proteste, koje će podržati i neke opozicione partije.
Analiza Nacionalne alijanse za lokalni ekonomski razvoj (NALED) pokazuje da će izmene zakona o radu olakšati zapošljavanje starijih osoba na neodređeno vreme, podstaći ukidanje obaveze poslodavcima da otpremninu isplaćuju za celokupni radni staž, po čemu je Srbija bila jedinstvena zemlja u svetu. Zbog takve odredbe privrednici su oklevali da zaposle osobe sa dugim stažom ili su zaključivali ugovore na određeno i tako izbegavali obavezu plaćanja visoke otpremnine u slučaju da prestane potreba za angažovanjem radnika, smatraju u ovoj organizaciji, preneo je Tanjug.
Novim odredbama koje se tiču ugovora na određeno, omogućuje se lakše zapošljavanje na projektima koji su ograničeni na nekoliko godina i daje se prilika novoosnovanim preduzećima da sa zaposlenima zaključe ugovor u trajanju do tri godine, pošto je procena da je upravo toliko potrebno da se tek otvorene firme stabilizuju na tržištu. NALED veruje i da će izmene koje omogućavaju nove vidove zapošljavanja posebno pogodovati nezaposlenima – zakon će dozvoliti rad na daljinu i rad s nepunim radnim vremenom.
NALED, ipak, smatra da ima još prostora za unapređenje radnog zakonodavstva. Ostaje da se značajno unaprede odredbe koje se tiču proširenog dejstva kolektivnih ugovora, reprezentativnosti sindikata kojih ima 24.000, kao i da se zakonom reguliše dugogodišnja pojava – lizing radne snage, navedeno je u saopštenju NALED-a.
Američka privredna komora u Srbiji saopštila je juče da je usvajanje Zakona o radu prvi korak Vlade Srbije u pravom smeru, ka odlučnom sprovođenju reformi i pokretanju privredne aktivnosti Srbije. Američka privredna komora u Srbiji predstavlja više od 190 američkih, međunarodnih i domaćih kompanija, koje su u Srbiji investirale ukupno 14 milijardi evra.
Izmene zakona o radu, uz doslednu primenu, sprečiće zloupotrebe kako od strane nesavesnih poslodavaca, tako i od nesavesnih zaposlenih, ocenjuje Američka privredna komora, prenosi Beta.
Šef pregovaračkog tima Unije poslodavaca za zakon o radu Nebojša Miletić izjavio je da je Unija generalno zadovoljna predloženim izmenama zakona o radu i da ne razume sindikate koji sada najavljuju proteste jer, podseća, tekst zakona rezultat je zajedničkog rada grupe u kojoj su bili i predstavnici Vlade i poslodavaca, ali i sindikata. Takvim stavom, naveo je Miletić u izjavi Tanjugu, sindikati sa svog terena prelaze na teren politike. „Iskren da budem, nisu jasni sindikati koji najavljuju proteste, demonstracije... Mislim da su se malo zaigrali i da sada prelaze na drugi teren, koji se zove politika”, rekao je Miletić.
Podršku Vladi Srbije za usvojena zakonska rešenja juče su izrazile sindikalne organizacije velikih državnih sistema – sindikati Rudarskog basena „Kolubara” i „Elektroprivrede Srbije. Za razliku od njih, predstavnici Saveza samostalnih sindikata Srbije i Ujedinjenih granskih sindikata „Nezavisnost” okupiće se sutra ispred Skupštine u znak protesta zbog usvajanja izmena zakona o radu, izjavio je juče Beti sekretar SSSS Zoran Mihajlović, koji je naveo da se očekuje dolazak oko 3.000 ljudi. Mihajlović je kazao da će se u četvrtak, 17. jula, ukoliko Skupština bude usvojila zakonu o radu, okupiti i do 10.000 ljudi koji će protestom izraziti svoje nezadovoljstvo.
Najavu sindikalnog okupljanja podržala je Demokratska stranka, čiji je predsednik Bojan Pajtić juče pozvao članstvo da se pridruži protestima, preneo je Fonet. Pajtić je na konferenciji za novinare rekao da će ta stranka naredne korake vući u dogovoru sa sindikatima, kao i da će u dogovoru s njima podneti amandmane na zakon.
Vučić je obmanjivao sindikate da želi da se dogovori s njima, rekao je Pajtić, navodeći da zakon nije reformski već će, nasuprot tome, dovesti do još većeg otpuštanja radnika i nezaposlenosti, koja je u ovom trenutku oko 30 odsto.
Teret krize i nesposobnosti diletantske vlade u potpunosti se svaljuje na zaposlene, napomenuo je Pajtić. On tvrdi da će zbog ovog zakona svim zaposlenima zarade biti umanjene 20 odsto, da se njime ukida minuli rad, nadoknada za smenski rad. Takođe, uvodi se čitava lepeza otkaza od kojih praktično nema zaštite, kaže Pajtić, i prvi put omogućava otpuštanje trudnica, kao i osoba s invaliditetom.
Sa druge strane, Srpska napredna stranka poručila je juče da je Pajtić lično odgovoran za otpuštanje 200.000 radnika u Vojvodini, a da je njegov DS direktno odgovoran za 500.000 gladnih usta, koja su završila na ulici u Srbiji.
------------------------------------------------------------------------------------
„Delta”: više reda na tržištu rada
Kompanija „Delta” saopštila je juče da podržava predlog zakona o radu jer će olakšati poslovanje privrede i uneti više reda na tržištu rada, prenela je Beta.
„Kao jedna od najvećih domaćih kompanija, podržavamo usvajanje ovog zakona kao prvi korak u reformi uslova poslovanja i verujemo da predstavlja najavu daljih mera koje će privredi omogućiti predvidivost poslovanja, dugoročno planiranje i sigurnost plasiranih investicija”, piše u saopštenju.
------------------------------------------------------------------------------------
Vučić protiv skupova podrške
Članica Predsedništva SNS-a Maja Gojković juče je posle sednice Predsedništva stranke izjavila da naprednjaci u potpunosti stoje iza predloženih izmena zakona o radu i da nemaju šta da kriju od građana, preneo je Tanjug.
Komentarišući predlog da se građani koji podržavaju izmene tog zakona pozovu da svoju podršku iskažu ispred Skupštine Srbije, Gojkovićeva je rekla da je lider stranke Aleksandar Vučić bio protiv toga, tako da naprednjaci neće pozivati građane.
------------------------------------------------------------------------------------
Vulin: Ne očekujem nemire na protestima
Ministar za rad, zapošljavanje boračka i socijalna pitanja Aleksandar Vulin izjavio je da ne veruje da će doći do nemira tokom sindikalnih protesta, jer su građani Srbije suviše politički odgovorni da bi prihvatili mogućnost da dođe do sukoba, ali je dodao da namera organizatora protesta „nije da sve prođe mirno”, preneo je Fonet.
„Na ulici nećete praviti amandmane i sa ulice nam neće doći nijedan dobar savet. Sa ulice ništa dobro neće doći ni radnicima, ni sindikatima, ni poslodavcima, nikome u ovoj zemlji”, poručio je Vulin.
------------------------------------------------------------------------------------
Radulovićev pokret protiv smanjenja plata i penzija
Pokret „Dosta je bilo – Saša Radulović” juče je konferenciju za novinare na kojoj je ministar Lazar Krstić u subotu saopštio da podnosi ostavku nazvao „pozorišnom predstavom i pretećim prenemaganjem premijera”, a za odlazećeg ministra da je izneo „tragikomično obrazloženje ostavke”, prenela je Beta. Pokret smatra da je pravi razlog ostavke ministra finansija taj što ga „niko ništa ne pita”, a „da ga premijer i kabinetski tim teraju da učestvuje u štetnim tajnim ugovorima – od nastavka pljačkaške privatizacije, prodaje Telekoma, Aerodroma, Lutrije, EPS-a, RTB Bor, do arapskih poslova s Etihadom, Beograda na vodi i poklanjanja zemljišta u opštini Kula Al Ravafedu”.
U saopštenju se ukazuje da ne treba smanjivati penzije i plate, niti prodavati Telekom, Aerodrom Beograd, Lutriju, EPS i RTB Bor. Radulovićev pokret navodi da treba ukinuti nepotrebne agencije, otpustiti partijski zaposlen višak iz javnog sektora, koji ništa ne radi, a prima „deluks socijalnu pomoć”, treba ukinuti subvencije, raskinuti tajne ugovore i „otpustiti nesposobne ministre i gradonačelnike s kupljenim diplomama i doktoratima”.
    </div>
    <div id="politika">
Sa margina u vrh slovenačke politike
Ljubljana – Miro Cerar (51), profesor Pravnog fakulteta u Ljubljani i sin nekadašnjeg osvajača mnogobrojnih olimpijskih medalja u gimnastici, pobednik je nedeljnih prevremenih izbora u Sloveniji, i to samo mesec dana posle osnivanja stranke koja nosi njegovo ime.
Iako novo lice na slovenačkoj političkoj sceni, Cerar je kao mladi pravnik bio u timu koji je sačinio nacrt slovenačkog Ustava 1991, a dve decenije nalazio se na mestu konsultanta za ustavna pitanja u slovenačkom parlamentu, prenela je STA.
Prošle godine bio je među kandidatima za preuzimanje vođenja tehnokratske vlade, ali je naposletku to odbio zbog odsustva jasne podrške među partijama. Samo mesec pre opštih izbora i pod velikim pritiskom javnosti, odlučio je da formira Stranku Mira Cerara (SMC), koja je po popularnosti odmah izbila u vrh anketa javnog mnjenja pre nego što je predstavila koherentan program.
Cerar je stranku osnovao s ciljem da, kako je tada rekao, „vrati nadu i poverenje u državu”, poručivši da će ona odigrati odlučujuću ulogu na slovenačkoj političkoj sceni jer je nastala „samostalno, bez ikakve pozadine, kumova, sponzora”. Bio je rezervisan u vezi s privatizacijom, što ga stavlja na liniju levice, ali je sugerisao da su dalji rezovi u potrošnji neizbežni, što je jasno desničarski stav, navela je slovenačka agencija.
Što se tiče društvenih pitanja, nedavno je rekao za list „Mladinu” da ga njegovi stavovi u pogledu ljudskih prava, borbe protiv diskriminacije i jednakih prava stavljaju na levu stranu političkog spektra.
S druge strane, navodi STA, neki njegovi stavovi deluju konzervativno (na polju LGBT prava, pitanja abortusa) i on je otvoren o svojim verskim ubeđenjima.
Ipak, ne sasvim određeno zastupanje politike centra otvara mogućnost Ceraru da formira koalicije širom političkog spektra, ocenjuje STA, što je i on sam priznao u intervjuu za „Mladinu” ističući da je centrizam koji njegova stranka zastupa „dobra polazna osnova i prednost”.
Desničarski mediji su ga u kampanji napadali zbog „darežljivih zarada od konsultacija”, uključujući pravničku firmu Mira Senice koja je umešana u niz skandala proteklih godina, ali to nije uticalo mnogo na njegov rejting.
Za autsajdere, Cerarov meteorski uspon i pažnja, pozitivna i negativna, koju je dobio u medijima, možda deluje neobično, ali nije nezabeležena u slovenačkoj politici, ocenjuje STA, navodeći kao primer gradonačelnika Ljubljane Zorana Jankovića, koji je 2011. formirao stranku nekoliko meseci pre izbora na kojima je izašao kao pobednik, iako kasnije nije uspeo da formira vladu.
Njegov otac Miroslav Cerar proslavljeni je jugoslovenski i slovenački gimnastičar i osvajač zlata na olimpijskim igrama i svetskim takmičenjima u disciplini konj sa hvataljkama, a majka Zdenka Cerar bila je prva žena državni tužilac Slovenije (1999–2004) i ministarka pravde u levičarskim vladama.
Osim istaknute uloge u sportu i politici, njegova porodica se dovodi u vezu sa jednim od najtraumatičnijih događaja u nedavnoj slovenačkoj istoriji, padom aviona „Ineks – Adrija Avio-promet 1308” na Korzici 1981, kada je poginulo svih 180 putnika i članova posade.
Njegovi roditelji su kupili karte za taj let, ali se Mirova mlađa sestra razbolela, pa su odustali. Avio-kompanija je ponudila da preveze tada samo 18-godišnjeg Mira i njegovu drugu, stariju sestru, ali to nije prihvaćeno, pa je taj srećni sticaj okolnosti zabeležen u brojnim dokumentarcima.
Cerar je razveden i otac dvoje dece.
Tanjug
-----------------------------------------------------------
Janšini neće priznati novu vladu
Ljubljana – Za SDS, čiji je lider bivši premijer Janez Janša, koji se nalazi na izdržavanju dvogodišnje kazne zatvora zbog primanja mita, tvrde da su vanredni parlamentarni izbori u Sloveniji nelegitimni i da oni zato neće priznati novu vladu, prenosi Tanjug. Ta stranka je, kako su preneli slovenački mediji, pozvala na mirnu ali odlučnu građansku neposlušnost. U SDS-u kažu da je Stranka Mira Cerara, koja je odnela najviše glasova na juče sprovedenim izborima, stranka nevidljivih ljudi.
    </div>
    <div id="kolumna">
Francuski prijatelji
Tradicionalna vojna parada za 14. jul, nacionalni Dan Francuske, ove je godine, pored demonstracije vojne sile, bila posvećena i obeležavanju Prvog svetskog rata. Učestvovali su i gardisti Vojske Srbije.
Ključna reč komemoracije Velikog rata u Francuskoj je „pomirenje”. Zato je Oland pozvao predstavnike vlada 80 zemalja „čije su trupe ili radnici bili uključeni u Prvi svetski rat na evropskom kontinentu”.
Dan kada je pala Bastilja u Francuskoj je uvek prilika za slanje političkih poruka. Za Olanda, 14. jul je praznik ljudskih prava, emancipacije, ljudskog dostojanstva, kako je poručio „mladima iz čitavog sveta”, koji su učestvovali u mini-sletu na kraju vojne parade.
Iz programa nisu izostali ni golubovi mira. Ko ne razume, tu je prvi deo programa, sa tenkovima, oklopnim vozilima, miražima, helikopterima, za „uspešno neutralisanje” protivnika.
Među gostima su bili i civilni predstavnici Kosova, nove evropske države koju je Francuska među prvima priznala. Francuska je postavila temelje nezavisnosti Kosova i sada pomaže da se Kosovo progura na međunarodnom planu.
Tu njihovi srpski prijatelji koji pokušavaju da ih podsete na savezništvo iz Prvog svetskog rata ne mogu ništa. Francuzima je u mnogo svežijem sećanju rat koji se vodio na Kosovu, a koji uzimaju kao primer uspešnog angažovanja francuskih trupa na stranom terenu. Uostalom, u kolonama francuskih vojnika koje su paradirale Jelisejskim poljima bilo je i onih koji su služili na Kosovu.
Srpska strana je uspela da izdejstvuje toliko da se na Šanzelizeu ne pojave vojni predstavnici Kosova, već da se učešće delegacije ograniči na civilni deo programa.
Ali čime bi se uopšte mogao pravdati poziv Kosovu da učestvuje na donatorskoj konferenciji za pomoć Srbiji i Bosni i Hercegovini nakon poplava, koju Francuska organizuje zajedno sa Evropskom unijom? To je pre diplomatska pakost nego trapavost. Uostalom, ni Srbija ni Bosna i Hercegovina nisu priznale Kosovo.
Nažalost, protest iz predsednikovog kabineta predstavnicima Evropske komisije i francuskih organizatora stigao je kasno, kada su iz Brisela već otišla pozivna pisma, dok se Ministarstvo spoljnih poslova nije oglasilo.
Srbija je propustila priliku i da pokaže da ima jedinstvenu spoljnu politiku, ali i da u Francuskoj, sa kojom je bila na istoj strani u dva svetska rata, i danas ima uticaja.
    </div>
    <div id="ekonomija">
Bez plate i godinu i po
Kragujevac – Dok gradska vlast za sve nedaće Kragujevca krivi vladu u Beogradu, srcu Šumadije preti socijalni infarkt. O tome svedoče brojni štrajkovi koji su poslednjih meseci prerasli u svakodnevicu. Kao da je reč o turobnim devedesetima, ali sa jednom razlikom: plata je tada bila marku ili dve, a danas je zaposleni u javnom, pre svega komunalnom sektoru, uopšte ne primaju, ili ona toliko kasni da neki ojađeni radnici razmišljaju i o – samoubistvu, kao poslednjem činu (uzaludnog) protesta.
Tako smo juče ispred Skupštine grada, gde se obično okupljaju nezadovoljni, zatekli Savu Nedeljkovića, Rom iz Kragujevca koji je kao i mnogi njegovi sunarodnici zaposlen u „Čistoći”.
– Nemam za hleb, a imam četvoro dece. Sve sam ih prebacio kod tazbine u Kraljevo. Poslednje što smo primili, pre nedelju dana, bila je akontacija za mart. Hteo sam jutros da idem kod gradonačelnika, ali sam stigao samo do sekretarice. Rekao sam joj da mu poruči da ću, ako me ne primi, sutra skočiti sa zgrade – kazao nam je Nedeljković, koji je zbog obustave rade dobio opomenu pred otkaz.
„Čistoća” je, inače, samo jedna od gradskih firmi koja sada trpi posledice propasti „Niskogradnje” pre dve godine. Umesto da kao osnivač zaštiti ovu firmu, Skupština grada je „Niskogradnju” pustila niz vodu, a oko 250 radnika premestila u druga preduzeća. Polovina njih je prešla u „Čistoću”, koja je već kuburila sa viškom administracije.
Dejan Raonić, direktor „Čistoće”, u više navrata je za „Politiku” govorio kako je preduzeće sa 300 zaposlenih, nalogom da se prime radnici „Niskogradnje”, dovedeno u nezavidan polažaj.
Slična situacija je i u drugim gradskim firmama koje su bile prinuđene da zbrinu radnike „Niskogradnje”, u kojoj je ostalo svega 15 neraspoređenih. I oni su već mesecima u protestu, a za danas su najavili početak „kampovanja” ispred Skupštine grada.
– U druge firme premešteni su samo partijski kadrovi, a mi neraspoređeni nismo primili platu godinu i po dana. Ako je gradonačelnik mogao da zbrine svoje ljude, neka nađe rešenje i za nas. I mi smo njegovi Kragujevčani. Zato nema razloga da se ljuti što ćemo sutra protest nastaviti u šatoru koji ćemo razapeti na travnjaku ispred Skupštine grada – rekao nam je Bojan Nedeljković.
Kako je i direktor „Niskogradnje” Dejan Đelić, više puta u razgovoru za naš list rekao da je nemoćan da preostalim radnicima obezbedi posao, jasno je da problemi u kragujevačkom komunalnom sektoru prevazilaze mogućnosti poslovodstava pojedinih firmi.
Od sedam gradskih komunalnih preduzeća, još se nekako drže samo tri: „Parking servis” i „Tržnice” imaju sopstvene prihode, a „Vodovod” tešku situaciju pokušava da sanira zaduživanjem kod banaka. „Gradska groblja” su pred kolapsom, a ukoliko se nešto ne preduzme, ona koja direktno zavise od budžetskih davanja, poput „Zelenila” i „Čistoće”, uskoro bi mogla da završe kao „Niskogradnja”, jer je u gradskoj kasi sve manje para i za osnovne komunalne delatnosti.
B. Kartalović

U novosadskom budžetu tri milijarde dinara viška
Novi Sad – Novosadske odbornike je, pred odlazak na letnju pauzu, dočekao rebalans tekućeg budžeta. Oko tri milijarde dinara „viška” iz prošlogodišnjeg budžeta biće usmereno za rešavanje nekih od urgentnih pitanja iz oblasti brige o deci, kao što je opremanje tri nova vrtića, zatim, rekonstrukcija škola, zdravstvenih ustanova, ali i opremanje radne zone „Sever 2”, izgradnja hale za privredu od 5.000 kvadrata na Rimskim šančevima i nastavak kapitalnih investicija u komunalnoj i putnoj infrastrukturi. Zanimljivo je da će deo novca iz suficita, oko 832 miliona dinara, biti „sačuvan” za sledeći rebalans i upotrebljen za saniranje situacije u najugroženijim javnokomunalnim preduzećima i ustanovama.
– Ovo je prvi rebalans, a sledeći će doneti izlaznu strategiju za komunalna preduzeća koja su „u problemu”. Cilj nam je da ih bar podignemo na kolena – kaže gradonačelnik Novog Sada Miloš Vučević.
Iz opozicije kritikuju vladajuće naprednjake da rebalans koriste „prema potrebama preduzeća gubitaša” i traže odgovorne za takvu situaciju u komunalnom sektoru.
– Bojim se da će nam te kapitalne subvencije doći glave, jer su gubici posledica nerada u tim preduzećima, a pojedini direktori su nagrađeni za svoj nerad tako što su postali narodni poslanici ostavivši za sobom velike dugove u preduzećima kojima su rukovodili – izjavio je šef odborničke grupe DS Božidar Protić.
Za Ligu socijaldemokrata Vojvodine je „trn u oku” imenovanje novih direktora uglavnom u najugroženijim preduzećima. Iz te stranke najavljuju da će zahtevati od njih da predoče javnosti u kakvom stanju su zatekli ta preduzeća, koliko je zaposleno ljudi u poslednje dve godine i da li će tražiti odgovornost svojih prethodnika zbog loših rezultata. I dok se, tradicionalno, vlast i opozicija prepucavaju čija je odgovornost veća, u gradskim preduzećima koja uspešno posluju i ove godine su se suočili sa problemom zbog smanjenog priliva sredstava usled čega su primorani da menjaju planiranu dinamiku realizacije programa. Ovogodišnji budžet biće umanjen za oko 303 miliona dinara, najviše zbog smanjenja namenskih kapitalnih transfera iz budžeta AP Vojvodine. To je, uz dug postupak javnih nabavki, u velikoj meri i bio razlog za izmene u realizaciji investicionih programa gradskih javnih i komunalnih preduzeća. Neki, poput Zavoda za izgradnju grada, neće izgubiti bitku sa vremenom:
– Nastavljaju se svi najznačajniji kapitalni projekti planirani u prvoj polovini ove godine, a čija realizacija je zavisila od Zavoda za izgradnju grada – kaže za „Politiku” direktor tog preduzeća Goran Višnjić.
– Uz to, zahvaljujući naporima svih službi ZIG-a, otklonjene su i prepreke nastale neodgovornim potezima bivšeg menadžmenta našeg preduzeća, odnosno, Fonda za kapitalna ulaganja AP Vojvodine, koje su bitno usporile završetak nekoliko za Novosađane veoma važnih objekata. Time su stvoreni uslovi za još intenzivniji rad na kapitalnim investicijama u drugoj polovini ove godine – naglašava Višnjić.
Jedna od investicija koje iz ZIG-a najavljuju jeste nastavak radova na završetku Bulevara Evropa, to jest njegovo povezivanje sa autoputem preko mosta na kanalu DTD, čija izgradnja počinje za dvadesetak dana. Gradonačelnik Novog Sada Miloš Vučević najavljuje još jedan rebalans budžeta, verovatno početkom jeseni. Naime, tokom avgusta trebalo bi da bude završena detaljna analiza koju priprema Radna grupa za reorganizaciju i restrukturiranje šest javnih i komunalnih preduzeća i ustanova grada. Nakon toga, plan je da se oko 832 miliona dinara iskoriste za rešavanje dugova i socijalni program najugroženijih delova komunalnog sistema i za Predškolsku ustanovu „Radosno detinjstvo”. Do tada će novosadski parlamentarci najverovatnije biti na godišnjem odmoru.
 A. Komnenović
    </div>
    <div id="kultura">
U Srbiji se ne poštuju autorska prava
Vlasnici medija autorima i interpretatorima (rediteljima, scenaristima, glumcima) decenijama ne plaćaju nadoknade za njihova prava ukoliko emituju i repriziraju filmove na svojim televizijama i da zakonska regulativa mora da ih na to primora, rekao je glumac reditelj Dragan Bjelogrlić na jučerašnjem prvom javnom slušanju izmena i dopuna Zakona o autorskim i srodnim pravima u Narodnoj skupštini. On je podsetio da smo lider u regionu po kvalitetu filmova, i  naglasio da imamo najmanje efikasan sistem u finansiranju filmova.
Umetnici su ovom prilikom  upoznali poslanike sa konkretnim problemima s kojima se sreću u praksi. Prema rečima Vesne Marjanović, predsednice Odbora za kulturu Skupštine Srbije, ovaj susret je značajan i zbog harmonizacije naših zakona sa evropskim propisima.
Kompozitor Zoran Simjanović napomenuo je da je Sokoj izradio softver koji beleži sve numere emitovane na televizijama i sada je na državi da nađe zakonski način da emiteri to i poštuju.
Profesor Pravnog fakulteta u Beogradu Slobodan Marković istakao je da u SAD postoje jaki sindikati umetnika koji, ukoliko im se ne poštuju prava, zaustave dalji rad. Dodao je da bi naša umetnička udruženja trebalo da budu profesionalnija i da ne očekuju od države da se ona bori za njih. Pomenuo je i da je autorsko pravo često selektivno, da se nadoknade za autorstvo ne plaćaju naučnicima i da biblioteke korisnicima izdaju knjige, a da za to piscima ne plaćaju autorska prava za svako pojedinačno korišćenje.
Reditelj i poslanik Srđan Dragojević (SPS) istakao je da autori i interpretatori godišnje izgube između pet do sedam miliona evra pošto im emiteri, ali i prodavci diskova i tehnike ne uplaćuju nadoknadu za njihov rad.
„Ovo nije pitanje novca već poruke da se u našoj zemlji ne poštuje talenat, rad i intelektualna svojina”, ističe Dragojević.
M. S.

Preminula Nadin Gordimer
Južnoafrička spisateljica i dobitnica Nobelove nagrade za književnost Nadin Gordimer umrla je u 91. godini. Slavna književnica, kako prenosi Rojters, koja je dugo bila aktivna u pokretu za ukidanje rasističke segregacije, aparthejda, u Južnoj Africi, preminula je u nedelju u svom domu, u Johanesburgu.
Nadin Gordimer rođena je 1923. u prodici jevrejskih imigranata iz Litvanije. Još kao tinejdžerka razvila je sklonost prema pisanju, a sa 15 godina joj je objavljena prva priča u lokalnim novinama. Za vreme studija, a i kasnije, objavljivala je pripovetke, a od 1951. postala je redovni saradnik uglednog američkog časopisa „Njujorker”. Počela je da se zanima za politiku posle Šarpvilskog masakra 1960. godine i ubrzo je postala jedan od žestokih kritičara aparthejda. Nobelovu nagradu za književnost osvojila je 1991. godine, a Bukerovu nagradu dobila je 1974. godine.
Bila je bliska s advokatskim timom Nelsona Mandele, a neko vreme se čak i priključila Afričkom nacionalnom kongresu i krila njegove vođe od južnoafričke policije.
Nelson Mandela je po oslobođenju, 1990. godine, među prvim ljudima zatražio da vidi Nadin Gordimer. U svojim delima bavila se pitanjima morala i rasizma, posebno u kontekstu aparthejda u Južnoj Africi. Zbog cenzorskih zakona ovog režima bile su zabranjene tri njene knjige, uz antologiju poezije južnoafričkih pisaca, koju je priredila. Nadin Gordimer je reči u svojim pripovetkama i romanima koristila kao politički protest, a zaokupljale su je i teme ljubavi, mržnje i prijateljstva, pod pritiskom rasne segregacije. Kritičari su je smatrali veličanstvenim epskim stvaraocem. Govorila je da joj je jedna od prvih uspomena vezana za posetu pozorištu, u uzrastu od tri godine, da su joj fotografije najveće bogatstvo, da voli Prustovo veliko delo „U potrazi za izgubljenim vremenom”, kao i stvaralaštvo Čehova i Rilkea.
Kod drugih najviše je prezirala rasne i rodne predrasude, među savremenicima najviše je cenila Nelsona Mandelu zbog njegove hrabrosti i inteligencije. Duboko je poštovala kulturu Južne Afrike, njene ljude, kao i njihovu borbu za demokratiju.
Poslednjih godina Nadin Gordimer bila je deo kampanje protiv ejdsa, prikupljajući novac i apelujući na južnoafričku vladu da omogući besplatno lečenje za obolele. Borila se protiv cenzure, podsećajući na to koliko je nezamislivo ponovo je uvoditi kada je toliko ljudi propatilo da bi je ukinulo. Čitavog života pažnju su joj privlačili mislioci koji su se bavili pitanjima raspodele pravde, moći i slobode u društvu i posledica koje ta raspodela ima za pojedince. Volela je da čita dela Amosa Oza, pripadnika izraelskog pokreta za mir, zbog toga što njegova proza preispituje značenja istorijskog i političkog tereta naroda. Cenila je i Nagiba Mahfuza i Činua Ačebea, zbog njihove potrage za skrivenom stranom društva i ljudske prirode.
Na srpski jezik su prevedeni njeni romani: „Priča moga sina” (1990), „Kućni pištolj” (1998) „Slučajni susret” (2001) i „Dođi sebi” (2005). „Umetnički izraz, koji zalazi ispod površine, deo je preobražaja čitavog društva”, smatrala je. Citirala je Kafku kada je objašnjavala smisao pisanja fikcije. Proza je po tome nalik na „sekiru koja razbija zaleđena mora u nama”. Jedan od njenih poslednjih romana „Nikoga da mi se pridruži” govori o ženi advokatu koja zastupa tamnopute vlasnike u zahtevu da povrate svoju zemlju u Južnoj Africi posle aparthejda. Njena junakinja posvetila je život pravdi. Nadin Gordimer isticala je: „Činjenica je da sam rođena i da sam živela u visoko politizovanom društvu, a da je značenje političkog u tom društvu proisteklo iz pojedinačnih života.”
M. Vulićević
    </div>
    <div id="ekonomija">
Emisoft: Srbija - prva destinacija na Balkanu za investicije
BERGEN –Srbija je jedna od najboljih zemalja u razvoju za ulaganje, prema danas objavljenom saopštenju norveške konsultantske kompanije Emisoft.
„Zahvaljujući privilegovanoj geografskoj poziciji, odnosno tome što je u srcu Balkana, Srbija je prva destinacija za nove investicije”, navodi se u saopštenju norveške kompanije, specijalizovane za pružanje konsultantskih usluga iz oblasti ekologije, klimatskih promena i društvene odgovornosti.
„Mi smo do danas ostvarili napredak i uspešno završili trogodišnji projekat sa našim partnerima u Srbiji”, saopštio je Emisoft, koji je 2005. godine prvi put kročio na srpsko tržište.
Prema ocenama Emisofta, poslovno okruženje u Srbiji nastavlja da pokazuje veliki interes za saradnju sa evropskim kompanijama, što ide zajedno sa pripremama Srbije za pristupanje Evropskoj uniji.
Kako se navodi u saopštenju dostavljenom Tanjugu, politička atmosfera u Srbiji se pokazala kao veliki izazov, ali je ta kompanija ipak uspela da ostvari uspešne rezultate, i nada se da će i u buducnosti nastaviti da ima pozitivan dijalog sa srpskim partnerima, uz pojavu novih poslovnih mogućnosti.

Vujović: Teret reformi moraju da podnesu svi
BEOGRAD  - Ministar privrede i vršilac dužnosti ministra finansija Dušan Vujović izjavio je danas da će teret reformi morati da podnesu ne samo radnici i penzioneri, već sve ekonomske i socijalne grupe.
„Cilj je da do 2017. godine smanjimo deficit budžeta na oko 130 milijardi dinara, a moj plan je da linearno spuštamo deficit svake godine za oko 60 milijardi dinara i tako dođemo do cilja”, rekao je Vujović gostujući na RTS.
Da bi se do toga došlo teret će morati da podnesu svi, i neće se ići samo na smanjenje plata i penzija, već pre svega na suzbijanje sive ekonomije i dovođenje u red poslovanje javnih preduzeća, što je predstavlja i razliku u odnosu na predlog bivšeg ministra finansija Lazara Krstića, koji je predlagao da „udarac” u prvoj godini podnesu zaposleni i penzioneri, naveo je Vujović.
„Ako bi svi plaćali akcize, carine, poreze, uštedeli bismo oko 100 miliona evra. Ako bi se javna preduzeća dovela u red, uštedeli bismo još 200 do 300 miliona evra, a samim ti i smanjili potrebu smanjenja plata i penzija”, rekao je ministar.
Opcija smanjenja plata i penzija ipak ostaje, naveo je on i ukazao da je njegova radna hipoteza da se plate i penzije smanje za po 10 odsto, ali će o tome odlučiti vlada, jer je neophodno da se pronađe ona kombinacija mera koja će najpravilnije rasporediti teret reformi.
„Ceo paket mora da bude održiv i mora da bude na liniji smanjenja oko 500 miliona evra svake godine. Paket mora da bude prihvatljiv i MMF-u i finansijskim tržištima, koja treba da održe rejting Srbije, koji je trenutno jako dobar”, naveo je Vujović.
Kada je u pitanju poskupljenje cene struje, ministar smatra da poskupljenje nije rešenje i da se problemi ne mogu rešiti povećanjem cene električne energije.
„Samo poskupljenje nije rešenje, jer tamo postoje problemi menadžmenta, problemi tehničkih gubitaka, nenaplate potrošnje. Ako se povećaju cene i ništa ne uradi na ovim stvarima, to povećanje cena neće imati nikakav efekat”, naveo je Vujović.
Prema njegovim rečima, Zakon o radu, koji bi sutra trebalo da se nađe u parlamentu, omogućiće lakše zapošljavanje i veću mobilnost radne snage.
„Bez fleksibilnijeg Zakona o radu teško se može očekivati da novi investitori zapošljavaju novu radnu snagu”, ocenio je Vujović.
    </div>
    <div id="vesti">
Brani se na maternjem da ne bi razumeo sud
Izgleda čudno što se svakodnevna komunikacija između građana Srbije odvija normalno, a postaje otežana pred sudom ako je okrivljeni pripadnik nacionalne manjine. Crnogorac, Bosanac i Hrvat razumeju srpski jezik van suda, ali kad dođu na optuženičku klupu – oni razumeju samo bosanski, crnogorski ili hrvatski. U nedostatku sudskih tumača za posebne jezike, nastale iz nekadašnjeg srpskohrvatskog, stotine sudskih procesa se odugovlači i – zastareva.
O ovom problemu, koji opterećuje mnoge sudove u Srbiji, govorili su viši javni tužilac u Novom Pazaru Stanislav Dukić i viši tužilački pomoćnik u ovom gradu Adnan Baćićanin, nedavno na međunarodnom seminaru na Tari, čija je tema bila „Zloupotreba moći”.
Upravo je ovo jedan od primera zloupotrebe moći, koju Ustav i zakoni daju nacionalnim manjinama kada koriste formulaciju „svoj jezik”, iako Evropska konvencija o zaštiti ljudskih prava i osnovnih sloboda kaže da će se okrivljenom suditi „na jeziku koji razume”.
– Okrivljeni pripadnik nacionalne manjine brani se tako da ne razume srpski jezik i ćirilično pismo, a pravo na upotrebu jezika svodi na pravo na prevodioca, pa se krivični postupci nepotrebno odugovlače. Srbija je multinacionalna i multikonfesinalna država, a zakonodavstvo daje pripadnicima manjina širok krug prava radi očuvanja njihovog identiteta i kulture. Međutim, u ustavnoj i zakonskoj terminologiji olako se barata pojmovima „svoj jezik” i „jezik koji razume”, što dovodi do problema u tumačenju i stvara prostor za zloupotrebe – rekao je Adnan Baćićanin.
Iako odlično razumeju, govore i čitaju srpski jezik, pripadnici nekih nacionalnih manjina često insistiraju na prevodiocu.
– Oni traže da im se spisi prevode, a tamo gde postoje prevodioci i tumači, stvaraju se nepotrebni troškovi za državu. Pritom ne treba zanemariti činjenicu da, pored okrivljenog, u krivičnom postupku postoji i oštećeni, za koga može biti zaista bolno i nepravično da se njegov slučaj ne rešava, pa čak i opstruiše, iz razloga koji nije suštinske prirode – rekao je Baćićanin.
Potpuno je drugačija situacija sa, na primer, mađarskim jezikom, ili nekim drugim koji nema nikakve sličnosti sa srpskim. Sud tada vodi postupak na srpskom, jeziku, ali je okrivljenom, prilikom svake radnje suda, obezbeđeno usmeno prevođenje tumača, a sav pisani dokazni materijal u spisima prevodi se na mađarski jezik.
Problem sa bosanskim jezikom apsurdan je i zbog toga što u Srbiji postoji samo jedan ovlašćeni sudski tumač za bosanski jezik, i to u Novom Sadu.
Zbog insistiranja okrivljenih na prevodu spisa sa srpskog na bosanski i prisustvu sudskog tumača, najviše trpe sudovi u Prijepolju, Novom Pazaru, Tutinu i Sjenici. Već stotine prekršajnih i krivičnih postupaka u ovim sudovima miruje, a neki su već zastareli.
Ustav Srbije jemči nacionalnim manjinama pravo na korišćenje „svog jezika”, ali to ne podrazumeva nužno i pravo na prevodioca kada je reč o pripadnicima nacionalnih manjina koji govore nekim od jezika koji potiču iz ranijeg srpskohrvatskog jezika. Osim toga, pretpostavka je i da su se školovali na srpskom jeziku, pa je logično i da se primene zakonske odredbe o „jeziku koji razumeju”.
Dodatnu komplikaciju u ovu pat poziciju za sudove unosi i odredba Zakonika o krivičnom postupku koja kaže da ukoliko optuženom, braniocu, oštećenom ili privatnom tužiocu, protivno njegovom zahtevu, bude uskraćeno da upotrebljava svoj jezik i da na svom jeziku prati tok glavnog pretresa – to predstavlja apsolutnu povredu odredaba krivičnog postupka. Posledica toga je – obaranje presude i vraćanje predmeta na ponovno suđenje.
Jedan od predloga da se ovakva situacija reši jeste šire tumačenje zakona i davanje prava sudu da proceni da li učesnik u postupku razume jezik na kome se sudi. Međutim, dokle god slovo zakona govori o „svom jeziku”, a ne o „jeziku koji razume” stranka u postupku, problem sa „nemuštim” zakonskim jezikom stopiraće suđenja.
    </div>
    <div id="kolumna">
Južna pruga
Svoj naj­ču­ve­ni­ji ro­man „Ubi­stvo u Ori­jent eks­pre­su” Aga­ta Kri­sti je po­sve­ti­la vo­zo­vi­ma. I ta­da i ka­sni­je, u že­le­znič­kim ku­pe­i­ma se do­ga­đa­lo sve ono što se de­ša­va lju­di­ma: ro­man­tič­na uz­bu­đe­nja, zgod­ni i ne­zgod­ni sa­put­ni­ci, ne­po­treb­ni, no za­ni­mlji­vi raz­go­vo­ri. Pa i zlo­či­ni, ko­je je go­spo­đa Kri­sti ume­la sa­vr­še­no da za­ple­te i ras­pli­će uz po­moć Her­ku­la Po­a­roa, ki­co­ša sa sme­šnim br­ko­vi­ma.
Čo­vek sam ko­ji je vo­leo vo­zo­ve. Ovo je no­stal­gič­na pa­ra­fra­za na­slo­va fil­ma Go­ra­na Pa­ska­lje­vi­ća iz 1977. go­di­ne. Vo­zo­vi su bi­li ju­na­ci mno­gih fil­mo­va, od Di­vljeg za­pa­da, gde su ko­nji pre­ti­ca­li lo­ko­mo­ti­ve, do Ja­pa­na, Fran­cu­ske i Ki­ne, či­je mo­der­ne pru­ge omo­gu­ću­ju br­zi­ne od pre­ko 300 ki­lo­me­ta­ra na čas. Onaj ko­ji žu­ri – ne pu­tu­je avi­o­nom. 
Vo­zo­vi su i mo­ji ju­na­ci. Pre tri­de­se­tak go­di­na pru­ga je ipak bi­la kič­ma ze­mlje. Iz Be­o­gra­da za Sko­plje, pre­ko Ni­ša, na­rav­no, sva­ko­dnev­no je u dva prav­ca tr­čao be­li po­slov­ni voz, sa či­stim i udob­nim ku­pe­i­ma, ko­ji je ne­kim ču­de­snim re­dom vo­žnje i uz pod­vi­ge vo­zo­vo­đa, kre­tao i sti­zao sko­ro na vre­me.
Sa­da sva­ko na­še po­re­đe­nje sa ure­đe­nim sve­tom iza­zi­va de­pre­si­ju i go­ru­ši­cu. U svo­je vre­me, bra­ća Ba­jić svo­jim že­le­znič­kim hi­tom ope­va­li su pru­gu Be­o­grad–Bar. Pe­sma je­ste na­dri­pa­tri­ot­ski, udar­nič­ki treš, ali pr­va stro­fa je po­uč­na: „Po­la ve­ka Sr­ba­di­ja če­ka da voz pro­đe na mo­re da do­đe, pre­ko Cr­ne Go­re na Ja­dran­sko mo­re.”
Da­nas je ta pru­ga, ko­ju je Sr­ba­di­ja, bar po bra­ći pe­va­či­ma, če­ka­la to­li­ko du­go, či­ta­vu jed­nu več­nost da­kle, pred pot­pu­nom ko­ro­zi­jom i do­slov­nim ras­pa­dom. Vo­zo­vo­đe pri­zna­ju da dok „vu­ku voz” stre­pe da im se igrač­ka ne str­mek­ne u po­nor ili da ne pad­ne sud­bin­ski ka­men od­o­zgo­re, jer sa­mo je ču­do ne­vi­đe­no dr­ži na ši­na­ma. Pre go­di­nu da­na je­dan je voz iz Be­o­gra­da do cilj­ne sta­ni­ce pu­to­vao sko­ro 40 sa­ti. Ali, do­bro te je ne­ka­ko sti­gao, to je ipak me­đu­na­rod­na pru­ga. Dve dr­ža­ve, dva oka u dve gla­ve, mo­ra­će da se do­go­vo­re o pra­go­vi­ma, šra­fo­vi­ma i spe­ci­jal­ci­ma ko­ji će ima­ti hra­bro­sti da sed­nu u ka­bi­nu lo­ko­mo­ti­ve. 
Na pru­zi Be­o­grad–Niš već go­di­na­ma ne­ma me­đu­na­rod­nih vo­zo­va. U stva­ri, ne­ma ni do­ma­ćih, jer ono što pod­ska­ku­je i trč­ka­ra sa­mo je pa­ro­di­ja že­le­zni­ce. Ne­ma ni va­go­na. Voz ko­ji kre­ne iz Be­o­gra­da, ako kre­ne, do­ste­nja­će do Ni­ša za osam do dva­na­est sa­ti opre­zne vo­žnje, ka­ko kad. Vo­zo­vo­đa iz Ni­ša ka­že da na toj pru­zi ima oko de­ve­de­set, mo­žda i vi­še me­sta za spo­ru vo­žnju. A to će re­ći, od 10 do 30 ki­lo­me­ta­ra na čas. U de­vet­na­e­stom ve­ku pu­to­va­lo se mno­go br­že i bo­lje. To go­vo­ri i isto­ri­ja ov­da­šnjih pu­to­va­nja, se­ća­nje na da­le­ku, bo­lju put­nič­ku pro­šlost. 
Sa­ti­ri­čar je re­kao ka­ko su vo­zo­vi na „ju­žnoj pru­zi” ta­ko spo­ri da us­put­ne krč­me mo­gu da po­slu­že kao va­gon-re­sto­ra­ni. 
A ipak se ge­ne­ral­ni di­rek­tor srp­skih že­le­zni­ca če­sto po­ja­vlju­je i ob­ja­šnja­va svo­je pla­no­ve za br­žu bu­duć­nost vo­zo­va. Ne­ma obe­ća­nih br­zih pru­ga Sr­bi­je, ko­je su po­slu­ži­le pret­hod­nim re­ži­mi­ma da po­li­ti­zu­ju svo­je uto­pi­je. Ili, ko zna? Ali srp­ske že­le­zni­ce su da­nas ru­pa bez dna, ko­ju tre­ba pu­ni­ti da se ne bi pre­tvo­ri­la u bez­dan. Za­i­sta ni­sam upu­ćen u pu­te­ve nov­ca ko­ji se ba­ca za srp­ske vo­zo­ve, ovaj tekst pi­šem kao obi­čan ne­ka­da­šnji put­nik. 
Da­nas sam čuo in­for­ma­ci­ju ka­ko nam Ru­si da­ju kre­di­te za mo­der­ni­za­ci­ju pru­ge Be­o­grad–Pan­če­vo. Le­pa vest du­ga dva­na­est ki­lo­me­ta­ra ili ne­gde bli­zu. Bi­lo je pri­če o ubr­za­nju pru­ge pre­ma Lo­zni­ci i još ne­kim me­sti­ma. Ne­ko je čak na­ja­vio da će usko­ro vo­zo­vi u Sr­bi­ji ju­ri­ti i do 160 ki­lo­me­ta­ra na čas. Onaj za­je­dlji­vi pi­sac je po­sum­njao u ta­kve pru­žne me­te­o­ri­te: „Mo­že” – re­kao je – „ali sa­mo jed­nom.”
Tru­dim se da ne bu­dem lo­kal­pa­tri­op­ta, ju­žnjak, ko­me je Niš na pa­me­ti kad god onaj Si­mo­no­vić pri­ča svo­je baj­ke o pru­ga­ma ko­je bi ipak mo­gle da pod­ne­su kom­po­zi­ci­ju na se­bi. Ni­sam ga čuo da go­vo­ri o ma­gi­stral­noj pru­zi Be­o­grad–Niš, bez ko­je, da se ne la­že­mo, ne­ma srp­skih že­le­zni­ca.
Da je us­peo onaj ve­li­ki plov­ni put o ko­me je za­ne­se­no sne­vao Mi­lan Ba­če­vić, ju­žna pru­ga bi bi­la po­me­re­na na obo­de ve­li­ke vo­de.
Ako go­vo­ri­mo o ko­mu­ni­ka­cij­skom ko­ri­do­ru, ne znam be­še li 10 ili 11, to ne ide bez pru­ge. Ni­ko od ma­go­va ni­sko­grad­nje ili ko zna če­ga, od Mr­ki­ća do Ili­ća, ni­je reč re­kao o ma­gi­stral­noj pru­zi Sr­bi­je. 
To bi mo­glo da zna­či ka­ko dr­ža­va na­mer­no bi­ra ne­spo­sob­ne čla­no­ve vla­de da se ba­ve sa­o­bra­ća­jem. Nji­ho­vim ne­zna­njem mo­že se la­ko ob­ja­sni­ti za­što sto­ji­mo. I ta­ko smo do­bi­li struč­nja­ke za lo­kal­ne vo­zo­ve, krat­ke pru­ge, ko­zje sta­ze, za­pu­šte­ne dža­de, sa­ka­te pu­te­ve i one u iz­grad­nji na ko­ji­ma ni­ko ne ra­di. Ne znam šta mi­ni­star­ka Zo­ra­na Mi­haj­lo­vić mi­sli o sve­mu to­me. Ona je već za­te­kla pra­znu no­vu tra­su, i ču­di­la se za­što ni­ko­ga ne­ma. 
Ne­ma ni­ko­ga jer lju­di ne zna­ju šta da ra­de. Ne zna­ju ni oni ko­ji gra­de ma­gi­stra­le ste­ril­nim po­li­tič­kim go­vo­ri­ma. 
Ki­ne­ski voz bi tra­su Be­o­grad–Niš sa­vla­dao za 39 mi­nu­ta.
Za isto vre­me ovaj naš stig­ne čak do Top­či­de­ra. A ta­mo ko­le­gi­jum vo­zo­vo­đa tek od­lu­ču­je gde će: pre­ko Ra­lje ili Ma­le Kr­sne.
    </div>
    <div id="magazin">
Ruski padobranci na vežbi u Srbiji
Pripadnici Kopnenih snaga Vojske Srbije i vojnici vazdušno-desantnih jedinica Oružanih snaga Ruske Federacije, na jesen će održati vojnu vežbu u Srbiji i to će biti prva vežba naše armije i Vojske Rusije na tom nivou, potvrđeno je za „Politiku” u Ministarstvu odbrane Srbije.  
– U toku je proces planiranja i usaglašavanja pojedinosti u vezi sa detaljima vojne vežbe – kratko su odgovorili iz ministarstva, na naše insistiranje da se otkriju detalji održavanja vežbe o kojoj u međunarodnim diplomatskim i vojnim krugovima vlada veliko interesovanje.
Naime, Srbija je, posle izbijanja krize u Ukrajini, jedina zemlja u Evropi čija vojska održava vežbe i sa jedinicama SAD i Rusije. Iako će se, najverovatnije, detaljnije informacije o vežbi pažljivo dozirati javnosti, vojni analitičar Aleksandar Radić kaže da je prva zajednička vojna vežba Srbije i Rusije u istoriji usmerena na promociju elitnog dela ruskih oružanih snaga, to jest vazdušno-desantne vojske.
– Sa druge strane, sasvim je logično očekivati da će partner u zajedničkoj vežbi sa naše strane biti jedinica Vojske Srbije koja će biti ekvivalent ruskih „desantnika” – dakle, Specijalna brigada Vojske Srbije, koja u svom sastavu ima 63. padobranski bataljon. Sa ruske strane, nosilac vežbe je 106. divizija vazdušno-desantne vojske, koja je, kao i ostale vazdušno-desantne jedinice, angažovana u prethodnim decenijama u svim krizama, dok je u bivšoj SFRJ učestvovala u održavanju mira na Balkanu – konstatuje Radić.
Predstavnici oružanih snaga Rusije i Srbije razgovarali su još sredinom marta ove godine u Pančevu o mogućnostima zajedničke vežbe specijalnih jedinica dve države. Delegaciju je predvodio komandant 106. vazdušno-desantne divizije pukovnik Dmitrije Valerjevič Glušenko koji je tada posetio Specijalnu brigadu VS.
Analitičar Dragomir Anđelković podseća da je Srbija krajem 2007. proglasila vojnu neutralnost, ali usled političkih promena koje su ubrzo nastupile, ona suštinski nije zaživela.
– Radilo se o pukoj formi koja je donekle obavezivala vlast ali joj nije nametala adekvatan sadržaj. U skladu sa tim Beograd je na mnogim poljima nastavio jednostranu saradnju sa Severnoatlantskim paktom kao da teži ulasku u taj vojni blok, a ne da je Srbija neutralna. Opet, izbegavala se iole ozbiljnija, a kamoli simetrična saradnja sa drugim vojnim savezom u Evropi – „ruskim” ODKB-om. Posle 2012. godine stvari su počele da se menjaju. Naredne 2013. godine Srbija je postala član političkih struktura ODKB-a, to jest počela je i sa tim paktom da uspostavlja veze bar donekle nalik onima koje ima sa NATO-om – naglašava Anđelković.  
Ali, da bi naš odnos sa oba vojna saveza postao simetričan, što naš neutralni status nalaže, saradnja sa istočnim blokom mora ozbiljno da se unapredi, te Anđelković smatra da je značajan korak u tom smeru upravo „održavanje zajedničkih manevara srpske i ruske vojske”. Takav pristup ne samo što je u skladu sa vojnom neutralnošću Srbije već i našom, od skora, istinski izbalansiranom spoljnom politikom, ističe Anđelković. Aleksandar Radić misli drugačije. On ukazuje da smo u ovu situaciju došli zbog sticaja okolnosti, a ne zbog dugoročnog planiranja i promišljanja.
– Donedavno su Rusi pokazivali interes za delovanje u okviru Partnerstva za mir, a s druge strane, prema tumačenju naših političara, Partnerstvo za mir ne narušava vojnu neutralnost – kaže Radić.  
Srbija je, koristeći taj mehanizam Partnerstva za mir, kao i biletaralnu saradnju sa vodećim silama, pre svega sa SAD, učestvovala na sličnim vežbama, ali zvanični Beograd uvek može reći da to nisu vežbe NATO. Istovremeno je, ukazuje Radić, potpuno jasno da se te vežbe odražavaju sa zemljama koje su članice ili aspiranti na članstvo u alijansu.
Iako je Radić, kao analitičar naklonjen saradnji Srbije sa NATO-om, skeptičan prema istovremenom flertu Srbije sa najjačim silama, pravo je pitanje može li Srbija nasuprot skepticima, dobro odigrati u takvoj geopolitičkoj romansi istovremenog plesanja sa dva partnera? 
----------------------------------------------------------------------
Slavna istorija „Tulske specnaz divizije”
Formirana 15. januara 1944. godine, po naredbi vrhovnog Generalštaba, sa Staljinom na čelu, 106. gardijska vazdušno-desantna divizija, takozvana Tulska specnaz divizij, probila je ukrajinski front, u februaru 1945, izbila je pred Budimpeštu. U aprilu 1945. godine, usledila je operacija „Beč”. Sledeća stanica bio je Prag. U bližoj prošlosti, ovi padobranci učestvovali su u prvom i u drugom čečenskom ratu. Bili su u sastavu mirovnih snaga UN u istočnoj Slavoniji 1992. godine.
----------------------------------------------------------------------
Logorovanje američkih i srpskih padobranaca
Desetorica američkih padobranaca iz sastava 173. padobranske brigade, koja je deo snaga evropske komande Sjedinjenih Država, tri nedelje su učestvovali na zajedničkoj obuci i logorovanju sa kolegama iz 63. padobranskog bataljona VS. Bilo je to pre tri godine.
    </div>
    <div id="zdravlje">
Bolja organizacija skratiće liste čekanja na operacije
Ministar zdravlja dr Zlatibor Lončar, koga su kao i mnoge njegove prethodnike na toj funkciji sačekale liste čekanja na operacije, okupio je tim koordinatora, stručnjaka iz svake oblasti medicine gde one postoje, kako bi se napokon rešio ovaj problem. Oko 7.500 ljudi čeka na neku operaciju iz oblasti kardiohirurgije, a profesor dr Miljko Ristić, direktor Kliničkog centra Srbije i koordinator za rešavanje problema lista čekanja iz oblasti kardiohirurgije, naglašava da se u srpskim klinikama trenutno obavi oko 5.000 ovih intervencija godišnje, zbog čega je važno da svi povećaju obim posla za deset odsto. Ukoliko se uvede praksa da se operacije obavljaju i subotom, moguće je povećati broj urađenih intervencija za 500 godišnje. U klinici u Nišu, sa najsavremenijom opremom, moguće je uraditi dodatnih 500 operacija, kaže on, a takođe i u Užicu, ukoliko se za obnavljanje opreme uloži od 150.000 do 200.000 evra.
– Kada bi svi lekari i medicinsko osoblje pokazali malo volje, liste čekanja bi za šest meseci nestale. KCS je spreman da jednu ekipu medicinara stalno šalje u Niš da pomažu da se tamo obavljaju nesmetano intervencije, a mogli bi da pomognu, zajedno sa kolegama iz Instituta „Dedinje”, da se „razradi” Užice – kaže dr Ristić.
Profesor dr Zoran Radojičić, direktor Univerzitetske dečje klinike i koordinator za zdravstvenu zaštitu dece, naglašava da je zakazivanje i čekanje na pregled na magnetnoj rezonanci jedan od problema na koji je javnost često ukazivala. Problem je, pre svega, nastao zbog čestih kvarova aparata u Univerzitetskoj dečjoj klinici u Tiršovoj.
– Jednostavno, od momenta kupovine do sada, aparat je nedopustivo dugo bio u kvaru, što govori o veoma lošem aparatu. Nažalost, prethodno Ministarstvo zdravlja nije našlo modus da se potpiše „servisni ugovor” koji bi značajno skratio vreme popravke aparata, a time bi se sprečilo i nastajanje ove liste čekanja. Plan je da se za sada, barem za ovaj aparat, potpiše pomenuti ugovor i na taj način bi se do Nove godine uspostavio red u ovoj oblasti – kaže dr Radojičić.
Za preglede na magnetnoj rezonanci kod male dece specifično je da je neophodna anestezija, kaže dr Radojičić i napominje da ranije nadležno ministarstvo nije „prepoznavalo” mesto anesteziologa za ovaj rad, tako da su to obavljali anesteziolozi koji su istovremeno radili u operacionoj sali. Nedostatak anesteziologa na toj poziciji dovodilo je do toga da se uradi značajno manji broj pregleda nego što je potrebno i objektivno moguće.
– Sada ćemo i to korigovati. Ali moramo da budemo realni u zahtevima našeg zdravstvenog sistema koje ima nasleđene ogromne probleme. Cilj je da se svi hitni pregledi urade odmah, a da se ostali pregledi zakažu i da se na njih čeka razuman period. Na te preglede se čeka i u najrazvijenijim zemljama na svetu. Apelujemo na realnu i dobronamerny proceny mera koje ćemo primeniti. Bez te pozitivne orijentacije javnosti i medija, nećemo stići do željenog cilja – zaključio je dr Radojičić.
Liste čekanja za ugradnju veštačkih zglobova postoje svuda u svetu i iznose od tri do pet godina, kaže profesor dr Zoran Baščarević, vršilac dužnosti direktora Instituta „Banjica” i koordinator za oblast ortopedske hirurgije, naglašavajući da je u 38 centara u Srbiji moguće otići na ugradnju veštačkog kuka, a u svega 15 na intervenciju veštačkog kolena.
– Trenutno se na operaciju kuka čeka oko godinu dana, a kolena oko dve godine – tvrdi dr Baščarević.
Zbog čega se onda pacijenti žale da tavore na listama čekanja godinama?
– Kada pogledate trenutne liste, ispada da na intervencije čeka oko 19.000 ljudi i da treba da budu strpljivi 10 godina, što nije tačno u realnosti. U Srbiji se godišnje ugradi oko 7.000 veštačkih zglobova, a tačno je da se čeka na veštačko koleno oko dve godine, jer je odziv ljudi sa liste svega 30 odsto. Odziv pacijenata za ugradnju veštačkog kuka je veći i iznosi 70 odsto. Zadali smo cilj da liste čekanja za sve operacije svedemo na godinu dana. Prvi korak ka tome jeste da ažuriramo liste, da zovemo pacijente i pitamo ih da se izjasne da li su zainteresovani za intervenciju – naglašava dr Baščarević.
--------------------------------------------------------------------
Dr Džodić: Ponovo uvesti onkološke dispanzere
Profesor dr Radan Džodić, vršilac dužnosti direktora Instituta za onkologiju i radiologiju Srbije i koordinator za onkologiju, napominje da se u ovoj oblasti čeka samo na radioterapiju i to u Nišu i Sremskoj Kamenici, dok u Beogradu trenutno rade sve radioterapijske mašine koje služe za tretmane zračenja obolelih od malignih bolesti. U Kragujevcu jedna mašina za radioterapiju čeka popravku, druga radi, a u Kladovu aparat funkcioniše, ali ne za sve. „Popravkom postojećih aparata do kraja godine će se znatno popraviti stanje u radioterapiji, ali zbog starosti mašina neophodno je praktično duplirati kapacitete, kako bi se nesmetano odvijala radioterapija na teritoriji cele zemlje. Potrebno je razmotriti vraćanje onkoloških dispanzera u funkciju, koji su postojali u prošlosti na nivou domova zdravlja, zbog brige i posvećenosti onkoloških pacijenata”, kaže dr Džodić.
    </div>
<div id="magazin">
Sve više upravo razvedenih
Svaki četvrti bračni par u Srbiji svoju životnu bajku na temu „i živeli su srećno i dugovečno do kraja života” završava u brakorazvodnoj parnici, govore najnoviji podaci Republičkog zavoda za statistiku, koji upozoravaju da je u toku protekle godine broj razvoda porastao za 11 odsto u odnosu na 2012. godinu. Rekorderi u poseti brakorazvodnom advokatu su iz borskog, zaječarskog i banatskog okruga – jezik brojeva i slova svedoči da ovi bračni parovi imaju duplo veću stopu razvoda u odnosu na ostatak Srbije.
Nacionalna statistika svedoči da se u Srbiji godišnje sklopi oko 36.000 brakova, a petina njih se razvedeveć u toku prve četiri godine. Mit o „fatalnoj” sedmoj godini pobija realnost koja svedoči da prosečan srpski brak traje 13 godina i četiri meseca. Ovo istraživanje takođe je demantovalo tezu da deca mogu biti malter koji cigle porodične kuće drži na okupu – više od polovine razvedenih brakova čine zajednice sa decom. Statistika ipak svedoči da broj naslednika u porodici smanjuje šansu za razvod – u trećini razvedenih brakova ima jedno dete, petina bivših supružnika ima dvoje dece, 3,8 razvedenih supružnika ima troje dece, a na razvod se odlučilo svega 0,6 odsto supružnika sa četvoro dece. A kada se slova na brakorazvodnoj presudi osuše, majka je ta koja u najvećem broju slučajeva iz sudnice izlazi kao staratelj. Tako je u toku 2013. godine 3.512 dece nakon razvoda dodeljeno majci, za 645 staratelj je otac, a o 350 mališana zajedno brinu otac i majka.
Iako istraživanje Republičkog zavoda za statistiku ne otkriva motivaciju za odlazak kod brakorazvodnog advokata, iskustvo psihologa i porodičnih terapeuta govori da će se prosečna srpska žena pre razvesti zbog svekrve nego zbog ljubavnice. U prevodu – najmanje šanse za uspeh imaju oni brakovi u kojima tašta ili svekrva na venčanju uhvate bidermajer.
„Statistika koja svedoči da se svaki peti brak razvede u prve četiri godine svedoči da je trudnoća česta kuma na venčanju savremenih mladih parova. Mladi slušaju bračne zavete u potpunoj hormonalnoj i emocionalnoj konfuziji, a od momenta kada test za trudnoću pokaže pozitivan rezultat, sve se radi u petoj brzini – veridba, venčanje, selidba ili adaptacija bivše momačke ili devojačke sobe za unošenje kreveca. Mnogi su prinuđeni da žive u zajednici. Istovremeno, mladi par je prinuđen da se preko noći prilagođava na gomilu novih životnih uloga – supružnika, zeta i snaje, domaćice i domaćina, majke i oca. Dolazak deteta na svet obično zaoštrava različite poglede na svet, stavove o vaspitanju deteta i ideje o prioritetima porodičnog budžeta”, kaže psiholog Maja Antončić.
Ona ističe da je prva godina braka – najturbulentnija, naročito ako istovremeno označava i dolazak bebe, jer je roditeljstvo sinonim za veliku odgovornost i zajedničko rešavanje mnogih problema. Međutim, mnogi mladi ljudi koji danas razmenjuju bračne zavete, vaspitavani su u duhu individualizma i mnoge od njih roditelji „šalju” u brak rečima „ako ti se ne sviđa, ti se vrati kući”.
„Druga krizna godina braka jeste ulazak deteta u pubertet i suočavanje roditelja sa svim izazovima adolescencije – lošim društvom, noćnim izlascima, cigaretama i opijatima i problematičnim modelima za identifikaciju. Pubertet je doba kada školski uspeh trpi zbog hormonalne turbulencije, a roditelj u čijem je opisu posla bavljenje ocenama biva optužen da je loš školski uspeh njegova krivica. Sukobi često nastaju i zbog toga što roditelji imaju različite stavove prema tome šta spada u dozvoljeno ponašanje i „zabranjeno voće” i što nema konsenzusa o tome ko će dete da nauči lekcijama o životu. Zbog toga ne čudi podatak da prosečan brak traje 13 godina, jer je to vreme kada deca ulaze u pubertet, a roditelji u klimakterijum, a u kući punoj hormona brak je na velikom iskušenju”, zaključuje naša sagovornica.  
--------------------------------------------------------------------------------
U svakom šestom braku supružnici istih zanimanja 
Mit da se suprotnosti privlače uverljivo demantuje statistika Republičkog zavoda za statistiku – u više od 90 odsto sklopljenih brakova supružnici su iste nacionalnosti, a u 64 odsto slučajeva imaju istu školsku spremu. U svakom šestom braku partneri su istih zanimanja, a zanimljivost izvedena iz ovog istraživanja svedoči da je svaka peta mlada obrazovanija od svog izabranika. Dokaz da vetrovi emancipacije snažno duvaju ovim podnebljem nalazimo i u podatku da je tek svaka deseta novopečena gospođa izdržavano lice, to jest domaćica.
</div>
<div id="politika">
Vučić: Ponosni smo što smo počeli da menjamo Srbiju
BEOGRAD –Reformski zakoni su jedno od naših obećanja i ponosni smo što smo počeli da menjamo ono od čega smo bežali godinama, rekao je večeras premijer Srbije Aleksandar Vučić.
„Počeli smo da menjamo ono od čega smo bežali prethodnih godina, čega smo se plašili. A plašili smo se nezadovoljstva onih koji ne brinu o radnicima, o poslu, o privredi, nego samo o sebi”, rekao je Vučić, gostujući na RTS.
Premijer je naveo da sada svi vide da se reforme u zemlji ne odlažu i da to znači ozdravljenje i boljitak za srpsku porodicu, za Srbiju.
„Ako to ne vide danas, videće za tri-četiri godine”, rekao je Vučić.
On je ocenio da i politički protivnici poštuju i priznaju da je ovo veliki napredak i velika reforma i da i oni znaju da je takav zakon o radu, doduše, kako je rekao, nešto liberalniji, donosio i Zoran Đinđić 2001. godine.
Vučić je rekao da je srpska ekonomija u jako teškoj situaciji, navodeći da je od 2005. do 2012 ukupan broj zaposlenih opao za 354.000, od čega je 318.000 izgubilo posao u privrednom sektoru.
-----------------------------------------------
Vučić: Odnosi Srbije i Francuske dostigli željenu dinamiku
BEOGRAD –Srpski premijer Aleksandar Vučić ocenio je večeras da su odnosi Francuske i Srbije dostigli željenu dinamiku, a francuski ministar unutrašnjih poslova Bernar Kaznev rekao je da njegova poseta Beogradu, kao i poseta njegovog nemačkog kolege Tomasa de Mezijera - svedoči o podršci Pariza i Berlina evropskom putu Srbije.
Vučić je na prijemu povodom 14. jula nacionalnog praznika Francuske zahvalio ambasadoru te zemlje u Srbiji Fransoa Gzavije Deniou na svemu što je uradio za Srbiju i ocenio da su tek sada na kraju njegovog ambasadorskog mandata odnosi dve zemlje postali dinamični „onoliko koliko smo žzeleli da budu”.
Premijer je primetio da je ambasador više puta upozoravao da Srbija odlaže reforme i istakao da se konačno prekinulo sa tim i da je zemlja ušla u taj proces.
Vučić je podsetio na reči partrijarha Irineja da kad god kod Srba hoćete nešto da menjate to mora da bude teško, jer inače ne bi ni bilo vredno rada i truda.
„Zahvaljujem Francuskoj što je verovala u Srbiju i bila sigurna da možemo da budemo deo EU” rekao je Vučić i čestitao Francuzima nacionalni praznik.
Ministar Kaznev izjavio je da njegova poseta Beogradu i nemačklog kolege „svedoči o želji Francuske i Nemačke da budu na strani Srbije na ambicioznom evropskom putu za koji se opredelila”.
On je poručio da Srbija na tom putu može da računa na pomoć, prijateljstvo i solidarnost dveju zemalja.
Ambasador Denio je rekao da, odlazeći iz Srbije, pošto mu uskoro ističe mandat, želi da se Srbija što pre priključi evropskoj porodici od koje su je, kako je ocenio, istorijski preokreti držali udaljenom, ali čiji je ona deo.
Prijemu su prisustvovali predsednica parlamenta Maja Gojković, ministri Kori Udovički, Nebojša Stefanović, Aleksandar Antić...predstavnici poltičkih partija, verskih zajednica, diplomatskog kora, javne ličnosti...
-------------------------------------------
Vučić: Teško mi je pao Krstićev odlazak
BEOGRAD –Premijer Srbije Aleksandar Vučić izjavio je večeras da ne želi da vidi nezadovoljne ministre u vladi, ističući da mu je teško pao odlazak ministra finansija Lazara Krstića, ali da ne želi da govori više o njegovom ličnom činu.
„Meni je teško pao njegov odlazak iz vlade, ali on ostaje u kabinetu kao specijalni savetnik”, rekao je Vučić gostujući na RTS.
On je dodao da je Krstić pomogao vladi i da danas Srbija ima stabilno finansijsko tržište „i pored teške vesti da je ministar finansija otišao”.
Premijer je rekao da je članovima vlade poručio da, ako su nezadovoljni, izađu iz vlade.

Nikolić: Srbija se zalaže i podstiče saradnju sa drugima
CAVTAT – Predsednik Srbije Tomislav Nikolić istakao je danas u Cavtatu da će Srbija sačuvati prijateljstvo na istoku, zapadu, severu i jugu, jer je to jedina politika koja donosi bolje ne samo građanima Srbije, već regiona, te podvukao da se Srbija zalaže i podstiče saradnju sa drugima.
Nikolić je, na plenarnom panelu pod motom „Dogovor za novo doba: Lideri Brdo-Brioni procesa”, rekao da „ne možemo bez saradnje sa drugima, i da to podstiče Srbija i na tome insistira”.
Nikolić je ukazao da je Srbija sačuvala i obnovila stara prijateljstva, stekla nova, i kako je konstatovao, otklonila nesporazume sa nekim državama sa kojima ih je imala.
Kao što Srbiju danas Slovenija i Hrvatska ubrzano vuku da stvori uslove da se neko o nama pozitivno izjasno, tako i Srbija, prema njegovim rečima, može da obezbedi neka nova tržišta, na koja neki u regionu ne mogu da izađu.
Naglašavajući da su Srbiji potrebne investicije, on je podvukao da je Srbija država koja ima slobodnu trgovinu sa mnogim zemljama u svetu, koja nije dostupne članicama EU, ali ni nekima koje nisu članice.
„To je razvojna šansa Srbije”, uveren je Nikolić, koji je naglasio da svaka od država regiona može biti lider u nečemu i vodi ka nekoj organizaciji, državi i grani.
„Sami nemamo proizvod za tržišta koja traže i veliki proizvod i količinu. Možemo samo svi zajedno”, poručio je Nikolić, navodeći da je poljoprivreda naša izvozna i razvojna šansa, jer sve zemlje regiona imaju plodnu i zdravu zemlju, nisu se uputile na genetsku modifikaciju, i zato treba proizvod, ulaganja i bolju organizacij.
Predsednik Srbije je kazao da nije od onih koji se žale na monopoliste, jer smatra da ne treba zaustavljati one koji proizvode mnogo i zapošljavaju puno.
„Malom usitnjenom proizvodnjom nećemo daleko stići”, konstatovao je Nikolić, pozivajući učesnike skupa na saradnju.
Predsednik Hrvatske Ivo Josipović je kazao da je zadatak političara da osiguraju dobar kvalitetan život građana, a to je moguće uz kvalitetne privrede.
On je ukazao na to da region zaostaje za EU, za mnogima zemljama Unije, pa i za prosekom, i da je zajednički zadatak da učinimo sve da dostignemo visoke standarde koji postoje u EU.
„Očigledno da u tome imamo poteškoće, nasleđene slabosti, koje sami ne rešavamo, ali poneki put postoje i politički razlozi zbog kojih ne preduzimamo potrebne mere. Činjenica kako imamo kompatibilne privrede, dopunjujemo se, otvaraju perspektive koje bez saradnje ne bi postojale”, ocenio je Josipović.
Hrvatski predsednik je rekao da su energetika, prehrambena industrija i poljoprivreda sektori u kojima je moguće biti uspešniji, uz zajednička iskustva.
Međutim, on je napomenuo da postoje politike koje saradnju privrednika tretiraju kao nešto loše, čemu treba jasno reći da nanose štetu svojim ekonomijama.
„Ne podržavajući nijednog političara i stranku, podržite politike koje vode saradnji. Samo zajedničkim naporom možemo učiniti da naši postupci budu što bliži evropskim”, poručio je Josipović.
Predsednik Predsedništva BiH Bakir Izetbegović rekao je da kapital traži stabilnost i sigurnost.
„Moramo garantovati političku stabilnost i sigurnost investicijama”, naglasio je on, navodeći da je neophodno privući strani kapital, ali da je za to neophodna i bolja infrastruktura, jer sa ovakvom ne možemo valjano funkcionisati u Evropi.
Izetbegović je ukazao na to da je u BiH 50 odsto neiskorišćenog poljoprivrednog zemljišta i da tačno toliko zemlja uvozi poljoprivrednih proizvoda.
BiH, prema njegovim rečima, može regionu ponuditi energiju.
„Imamo 35 odsto iskorišćenog hidropotencijala, a manje od toga iskorišćenog termopotencijale. Sama BiH sa svojim rekama i rezervama uglja može zadovoljiti potrebe regiona za jedan duži period”, zaključio je Izetbegović.‚
Predsednicima država regiona privrednici su u kratkim dvominutnim prezentacijama izneli zajedničke zaključke o problemima i mogućnostima saradnje, najpre u oblasti hrane, pića i energetike, do kojih su danas došli u okviru tematskih radnih stolova.
Privrednici su prethodno razmatraili i stanje u sektoru turizma, transporta i logistike, građevine, zdravstva i farmacije, ICT i usluga.
Potpredsednica Agrokora Ljerka Puljić rekla je da su veliki potencijali tradicionalne jake prehrambene industrije u regionu još neiskorišćeni, i to pre svega u poljoprivredi koja je još nekonkurentna, nekonsolidovana, relativno fagmentirana, a izlaznost na treća tržišta je slaba.
Prema njenim rečima, politika može podržati konsolidaciju tog sektora i jačanje infrastrukture, a privrednici su predložili i zajednički projekat za odbranu od poplava.
Predsednik uprave Petrola Tomaž Berločnik kazao da je sigurnost snabdevanja energentima najvažnija, dodajući da nijedna država regiona ne može sama to da uradi.
Problemi u tom sektoru odnose se, između ostalog, na to što su investicije u energetske objekte u regionu u poslednjih 20 do 30 godina bile male, pa je ona u lošem stanju i neefikasna, ukazao je Berločnik.
On je dodao da zemlje regiona imaju poteškoće i u primeni standarda EU kada je reč o smanjenju emisije CO2, energetskoj efikasnost i obnovljivim izvorima energije.
Učesnici skupa iz oblasti energetike predložili su i da se u septembru sastanu ministri energetike regiona kako bi najpre definisali zajedničku strategiju, a potom prešli na nacionalne energetske strategije.
Organizatori su predočili i istraživanje koje između ostalog pokazuje da žitelji regiona čine pet odsto stanovništva EU, a naprave jedan odsto evropskog BDP-a.
Samit 100 biznis lidera regiona uspešno je dosad održan u Srbiji i Crnoj Gori, a pokrovitelj ovogodišnjeg je hrvatski predsednik Ivo Josipović.
Organizatori Samita su Hrvatsko udruženje poslodavaca, Atlas Fondacija, Srpska asocijacija menadžera i Udruženje Manadžera Slovenije, a jedan od medijskih partnera skupa u Cavtatu je i Novinska agencija Tanjug.

Sutra prvi skrining za spoljnu politiku
Sutra bi u Briselu trebalo da bude održan prvi sastanak u okviru skrininga za poglavlje 31 o spoljnoj bezbednosnoj i odbrambenoj politici EU, na kojem će predstavnici Evropske komisije našim stručnjacima detaljno preneti s čime će to sve Srbija morati da se usaglasi u ovoj oblasti. A koliko je baš ovaj sastanak važan svedoči i činjenica da je šef delegacije EU u Srbiji Majkl Davenport upravo krajem minule sedmice ponovo poručio da bi Srbija, kao država kandidat za članstvo, trebalo postepeno da usklađuje svoje spoljnopolitičke pozicije s EU i da je to i deo njenih obaveza iz poglavlja 31.
Zaključno s tom analizom, Srbija će zaključiti 22 od ukupno 35 poglavlja ovog procesa, s tim što skrining – koji predstavlja proces utvrđivanja usklađenosti srpskog zakonodavstva s evropskim standardima – traje za 21 poglavlje. Na prvim, takozvanim eksplanatornim skupovima, u okviru analize stanja po pojedinim oblastima o kojima se kasnije pregovara o članstvu u EU, predstavnici Srbije se prvo detaljno upoznaju s važećim evropskim propisima, a na bilateralnim sastancima, koji slede kasnije, govore o tome koliko je naša zemlja harmonizovana s evropskim pravilima.
U Beograd je već stigao izveštaj EK o poglavlju koje se odnosi na kontrolu javnih finansija i očekuju se i izveštaji za poglavlja 23 i 24, koja se tiču pravosuđa, policije i osnovnih prava.
Od jeseni, dakle, ostaju za razmatranje poglavlja, recimo, o slobodi kretanja kapitala, pravu intelektualne svojine, zatim, transportu, oporezivanju, ali i životnoj sredini, koja važi za jednu od najzahtevnijih i najsloženijih oblasti.
Analitički pregled usklađenosti sa EU za poglavlje 27 o životnoj sredini, koje je EK izdvojila kao posebno teško za Srbiju, a premijer Aleksandar Vučić preneo u javnosti koliko je ta oblast „crvena”, zakazan je za septembar i novembar ove godine. Eksplanatorni skrining, na kojem se Srbiji predstavljaju zahtevi i standardi EU, održaće se od 15. do 19. septembra, dok je bilateralni skrining, na kojem Srbija izlaže stanje u ovoj oblasti, planiran od 17. do 21. novembra.
S tim u vezi, Miščevićeva je objasnila: „Zašto je ova oblast koja se odnosi na zaštitu životne sredine tako žarkocrvena – zato što je velika po broju pravila koje treba da se unesu u domaći pravni poredak, zato što to dugo traje i zato što je veoma skupo”. Zbog toga se već sada podržava ideja da se zemlja izbori za što duži prelazni period prihvatanja evropskih standarda u ovoj oblasti.
Planirano je da se posao skeniranja srpskog društva i ekonomije – koji je počeo 25. septembra prošle godine razmatranjem oblasti pravosuđa i osnovnih prava, pre međuvladine konferencije kojom su u januaru ove godine zvanično otvoreni pregovori sa EU – okonča u martu 2015.
Pre nekoliko dana Davenport je rekao da bi prvo poglavlje u pregovorima moglo da bude otvoreno do kraja godine.
Kad je reč o srpskim predstavnicima – koji su se ranije nadali da će prvo poglavlje biti otvoreno već u toku ovog meseca, umesto u oktobru, kako sada očekuju – oni naglašavaju da je Srbija spremna da pregovore otvori s poglavljem 32, o kontroli javnih finansija, odnosno trošenja budžetskog novca. To poglavlje je važno za građane, jer je u direktnoj vezi s borbom protiv korupcije. Miščevićeva je izjavila, nedavno, na prvoj sednici Nacionalnog konventa o EU, da bi i pregovaračka pozicija za poglavlje 32 o finansijskoj kontroli – za čije je otvaranje Evropska komisija dala zeleno svetlo, što znači da će ono biti otvoreno bez utvrđivanja dodatnih merila – trebalo uskoro da se nađe pred poslanicima i organizacijama civilnog društva.
Prošlog leta predstavnici Komisije objašnjavali su da bi u ranoj fazi trebalo da budu otvorena poglavlja 23 i 24, koja se tiču vladavine prava i osnovnih prava, ali i 35, koje se tiče normalizacije odnosa s Prištinom, te da će se tim poglavljima pregovori i okončati.
Ministarka bez portfelja zadužena za evropske integracije Jadranka Joksimović izjavila je na Danu otvorenih vrata ambasade Italije da očekuje da će Vlada Srbije do kraja jula dobiti iz Brisela izveštaje o skrininzima za poglavlja 23 i 24 i da bi ta poglavlja mogla da budu otvorena najkasnije u februaru ili martu. Davenport je tom prilikom najavio da će izveštaj biti „uskoro” predstavljen Vladi Srbije i da će Beograd i Brisel zajedno nastaviti rad na izradi akcionih planova za poglavlja 23 i 24.
Prema njegovim rečima s kraja juna, skrining za poglavlje 35, koje nosi naziv „Ostala pitanja”, završen je i Vlada Srbije trebalo bi da odgovori na izveštaj o tome. On je, takođe, rekao da nema rokova i da nije izvesno kada će poglavlje 35 biti otvoreno. „Napredak će zavisiti – uvek će tako biti, od implementacije i odgovora na tehnička pitanja”, kazao je tada Davenport.

Vučić želi da veruje turskom ambasadoru
Predsednik vlade Aleksandar Vučić izjavio je juče da Srbija poštuje Dejtonski sporazum i svoj srpski narod i da želi da veruje da izjava o turskim brodovima u Neumu nije data, kako su ga juče uveravali predstavnici te zemlje.
Premijer je dodao da je Srbija po međunarodnom pravu spremna da štiti svoj narod, kako u Srbiji tako i kada je reč o srpskim interesima u svetu.
Za razliku od premijera Srbije, Milorad Dodik, predsednik Republike Srpske, uveren je da je Redžep Tajip Erdogan izrekao pretnju da će svako ko dirne u Bošnjake protiv sebe imati sto miliona Turaka.
Vučić je na konferenciji za novinare u Vladi Srbije posle sastanka sa predsednikom RS rekao: „Dodik ima pravo na svoje zaključke, a mi na svoje. Želim da verujem ambasadoru Turske u Beogradu Kemalu Bozaju, koji mi je rekao da ta izjava nije data, ali nemam pravo da negiram ili odbacimzabrinutost Dodika.” Premijer je rekao da Srbija želi da ima dobre odnose sa Turskom i da mora da vodi računa o stabilnosti: da ne bi mogla da gleda u nebo ukoliko bi neko na bilo koji način urušavao regionalnu stabilnost.
„Poštujemo integritet Bosne i Hercegovine i nijednog sekunda nismo nijednu ružnu reč uputili Bošnjacima, niti ćemo to da učinimo. Mi u miru i kroz političke procese gledamo da rešavamo probleme i molimo za punu pažnju svih aktera na Zapadnom Balkanu”, istakao je Vučić.
On je rekao da bi u slučaju da je siguran da je Redžep Tajip Erdogan zaista izjavio da bi turski brodovi mogli uploviti u Neum, reakcija Srbije bila drugačija, snažnija i jača nego što je današnja.
Predsednik Vlade Srbije juče je podsetio i na ranije Erdoganove izjave, onu u Prizrenu i na poslednju, datu pre petnaestak dana u Austriji, kada je premijer Turske rekao da su Austrijanci potomci Osmanlija, posle čega čitavo austrijsko rukovodstvo nije želelo da se susretne sa turskom delegacijom, izuzimajući šefa diplomatije Sebastijana Kurca, koji je pri tome izneo stav svoje zemlje prema takvoj izjavi.
„Želimo da gradimo sa Turskom partnerske odnose, ali želim da držimo budno oko nad celim Balkanom, jer Balkan je uvek opasno bure baruta i zato nije dozvoljeno igranje ni fitiljem, šibicom i upaljačem”, naglasio je Vučić.
Vučić je kazao da je „naša obaveza da nigde ne žurimo, jer to nije politika Srbije”. On je naveo da je nedavno razgovarao sa turskim predstavnicima o tome kako da dve kompanije dođu u Krupanj. Dodao je, međutim, da to što mi želimo dobre ekonomske i druge odnose ne znači da oni treba da budu nauštrb bezbednosti.
Predsednik Republike Srpske Milorad Dodik naglasio je da Turska pomaže isključivo bošnjačku stranu u BiH i da vodi navijačku politiku. On je podsetio da je Turska predstavnica Islamske organizacije i da je članica Saveta za implementaciju mira u BiH, te da je upravo zato taj savet izgubio snagu, a njegove odluke nemaju autoritet u Republici Srpskoj.
Dodik je podsetio da Turska ima svoj vojni kontingent u BiH i da stoga izjava poput Erdoganove ima „opasne namere”, tim pre što je politika turske navijačka i bespogovorno brani bošnjačka uverenja ne mareći za stavove drugih naroda koji žive u BiH. Predsednik RS je podsetio i da je ministar spoljnih poslova Turske Ahmet Davutoglu u Sarajevu govorio slično i da je nakon toga to negirao, iako je taj njegov govor snimljen.
Ivica Dačić, ministar inostranih poslova, kaže da Srbija ne prihvata pretnje koje dolaze sa turske strane i dodao da politika i diplomatija treba da rešavaju takva pitanja.
„Generalno želim da kažem da smo više puta isticali u direktnom razgovoru sa turskim zvaničnicima da je davanje takvih izjava suprotno javno izrečenom stavu – da oni budu konstruktivan faktor na Balkanu i da žele dobre odnose sa Srbijom”, rekao je Dačić.
Dačić je sa izjavom turskog premijera upoznao i američkog državnog sekretara Viktoriju Nuland, a 16. jula u Briselu sa time će upoznati i članove Evropske komisije. Dačić je poručio da na takve izjave treba da reaguju međunarodni faktori.
„Srbija je garant Dejtonskog sporazuma i smatra da promene Dejtona ne može biti bez saglasnosti tri naroda i entiteta. Čvrsto stojimo iza njegovih odredbi... Ovakve pretnje, ako su izrečene, ne doprinose miru i stabilnosti u regionu”, istakao je Dačić.
D. Spalović
-----------------------------------------------------------
Delegacija Vlade Srbije 19. jula u Doboju i Šamcu
Aleksandar Vučić, Milorad Dodik i Ivica Dačić razgovarali su juče i o posledicama poplava u Srbiji i BiH. Vučić je najavio da će u subotu 19. jula delegacija Vlade Srbije koju će on predvoditi posetiti Doboj i Šamac, teško pogođene nedavnim poplavama, i izdvojiti značajan novac za renoviranje škola i domova zdravlja.
„Nemamo onoliko novca koliko je RS potrebno, ali je ovo odraz naše volje i brige za RS u teškom trenutku u kome se našla”, rekao je Vučić.

Kuda ide civilni sektor
Civilno društvo u Srbiji je dezorganizovano, neodrživo, anomično i često anemično – ocena je Zorana Gavrilovića iz Biroa za društvena istraživanja. Ovu ocenu potkrepio je time što civilno društvo ne pravi svoju strategiju, već to radi država, a istraživanja pokazuju i da su se nevladine organizacije profesionalizovale i da su više okrenute donatorima, što ih udaljava od građana. Pasivizacija, uskospecijalizacija i komunikacija saopštenjima pokazuju da civilni sektor ima problem, rekao je on. Sociolog Srećko Mihailović bio je stroži u oceni, kada je na skupu „Civilno društvo u odbrani demokratskih vrednosti”, u organizaciji Fondacije Centar za demokratiju i Fondacije „Fridrih Ebert”, rekao da civilno društvo u Srbiji postoji u tragovima i da njegovu čast možda brani pet-šest organizacija.
Šta se zaista dogodilo s nevladinim organizacijama? Za mnoge su one devedesetih godina prošlog veka bile veoma agresivne, pa su neke zaradile etiketu da su strani plaćenici. Za četvrt veka nevladine organizacije mnogo su se promenile, na razne načine. Politička oštrica iz devedesetih godina otupela je posle smene vlasti a usahnule su i finansije iz inostranstva. Onda su oivičene zakonom, otvorena je Vladina Kancelarija za civilno društvo, i civilni sektor se okrenuo projektima i donatorima. To nije ni čudno jer trenutno ima oko 21.000 NVO, u kojima je zaposleno oko 4.500 ljudi.
Tragajući za svojim identitetom, civilni sektor se profesionalizovao, a zbog poreske politike okrenuo se državnim fondovima, za koje se kaže da su netransparentni. Zbog toga se civilnom sektoru zamera da ga organizuje država, umesto da on bude njen najveći kritičar. Ali, u godinama nezaposlenosti i nemaštine, ne može im se mnogo ni zameriti ako je uhlebljenje, pa tek onda politika, njihov cilj. Otuda verovatno i okrenutost Kancelariji, što može dovesti, kako se čulo na skupu, do toga da civilno društvo potpuno zanemari svoju kritičku ulogu u društvu i postane nešto slično nekadašnjem Socijalističkom savezu radnog naroda.
Mihailović kaže da se čak i mediji javljaju kao aktivniji akteri i podseća koliko je uloga NVO bila važna u okupljanju DOS-a i stvaranju opozicije: „Oni su dali prvu ideju”. On smatra da se civilno društvo depolitizovalo, na šta nema pravo.
Posle godina aktivizma i problema s državom, civilni sektor je krenuo u profesionalizaciju i zbog donatora i zbog toga što se sve teže dolazi do novca. Šta im je drugo i preostalo. Možda je Miljenko Dereta iz Građanskih inicijativa dao najbolju ocenu civilnog društva kad je rekao da kod nas ne funkcionišu institucije a to se očekuje od slobodno okupljenih građana.
I Vlade Satarić iz „Amitija” smatra da se od civilnog sektora previše očekuje – da bude i protiv države i protiv opozicije i da edukuje društvo.
Iako ideali postoje, mada teme biraju donatori, izgleda da su najveći problemi civilnog sektora depolitizacija i strah da neće moći da se suprotstavi državi i odbrani demokratske vrednosti, što je njegova uloga. Od civilnog sektora se očekuje da ukazuje na greške i predlaže rešenja i da koriguje vlast, naročito ako je opozicija slaba. Iako su neki čelni ljudi civilnog sektora možda prokaženi a neki istrošeni, civilnom sektoru baš slaba opozicija otvara prostor za delovanje. Civilni sektor i pored mnogih problema ima dobre kadrove i to bi država mogla da iskoristi, što u poslednje vreme i čini. Da li će to biti dobro ili loše za civilni sektor, videćemo.
</div>
<div id="vesti">
Da li je papa priznao da ima 8.600 sveštenika pedofila
Prema izveštajima agencija
Rim – Među 414.000 katoličkih sveštenika širom sveta, više od 8.600, to jest svaki pedeseti, u ovom trenutku seksualno zlostavlja decu. Među seksualnim predatorima unutar Katoličke crkve su i pojedini biskup i kardinali.
To je indirektni zaključak izveden iz obimnog teksta koji je rimska„Republika” objavila u vikend izdanju, nakon razgovora njenog urednika Euđenija Skalfarija sa poglavarom Rimokatoličke crkve papom Franjom.
Razgovor Skalfarija i pape nije snimljen. Bila je to „srdačna i veoma interesantna konverzacija”, novinarekspert preneo je „smisao i duh” razgovora, ali su pojedini delovi objavljenog teksta – posebno onaj o seksualnim nastranostima biskupa i kardinala – „plod mašte autora”, ocenio je portparol Vatikana Federiko Lombardi.
Šta je papa Franjo tačno rekao Skalfariju o razmerama pedofilije unutar katoličkog klera?
Prema navodima „Republike”, papa Franjo je – kroz konsultacije sa saradnicima – stigao do procene da među sveštenstvom Katoličke crkve ima oko dva odsto pedofila.
„Seksualno zlostavljanje dece uvuklo se kao lepra u Crkvu: stanje je nedopustivo. Sa ovim problemom suočićemo se sa svom ozbiljnošću koju ono zahteva”, navedeno je kao papina izjava u Skalfarijevom tekstu objavljenom na prve tri stranice uticajnog italijanskog dnevnika.
Uprkos višegodišnjim indicijama o zabrinjavajućem broju slučajeva seksualnog zlostavljanja maloletnih vernika pod okriljem Katoličke crkve, Vatikan je – sve do ovog razgovora pape i urednika „Republike” – odbijao da javno kvanitifikuje podatke o razmerama tog nedela.
„Papin govor o razmerama pedofilije ukazuje da više neće biti nikakve tolerancije za ta nedela: posle ovog nema uzmicanja”, rekao je nadbiskup Montreala Majkl Penisi. „Unutar Crkve, institucija kažnjavanja seksualnog zlostavljanja nad maloletnicima praktično ne postoji, što nije slučaj u krivičnom pravu”, dodao je on.
Papina izjava o procentu pedofila u katoličkom kleru predstavlja „revoluciju”, ocenio je Fortunato di Noto, osnivač fondacije „Meter” koja se bori protiv pedofilije u SAD, uz zahtev da Vatikan izađe sa konkretnijim podacima o slučajevima te kriminalne prakse.
Blagougodna konverzacija Skalfarija i pape usledila je inače nakon nedavnog potresnog susreta poglavara Rimokatoličke crkve sa šestoricom sredovečnih žrtava višegodišnjeg svešteničkog seksualnog zlostavljanja. Papa Franjo je nakon tog susreta prošle sedmice zamolio žrtve svešteničke pedofilije za oprost „bogohulnog kriminala koga su se latili sinovi i ćerke Crkve koji su izneverili svoju misiju”.
T. V.

Zašto Pentagon želi da bude kao Ledi Gaga
Posle psovanja Viktorije Nuland na „Jutjubu”, više nema sumnje da je internet novo diplomatsko i bojno polje gde države počinju da raspoređuju sve veći broj „vojnika”. Da je tako potvrđuje i vest da najjača armija sveta ozbiljno istražuje sve čari „meke sile”, to jest da je Pentagon upravo završio analizu mogućnosti propagande na „Fejsbuku”, „Tviteru” i ostalim društvenim mrežama.
Istraživanje je, kako piše „Gardijan”, slično analizi koju je nedavno uradila kompanija Marka Zakerberga, manipulišući informacijama koje su korisnici „Fejsbuka” primali od svojih prijatelja na mreži. Time što je jednoj grupi prosleđivao samo vedre, a drugoj grupi tužne vesti iz života poznanika i drugara, „Fejsbuk” je dokazao da se emocije prenose sa jednih na druge ljude, pa i u virtuelnom svetu.
Najpopularnija društvena platforma zaradila je pregršt kritika zbog ovog opita jer je eksperimentisala na živim ljudima, i to bez njihovog znanja ili odobrenja.
Sa druge strane, američka vojska je češljala ne samo ovu mrežu već i „Tviter”, „Pinterest” i druge, sve u potrazi za odgovorom na pitanje kako da utiče na ljude i pridobije sledbenike za širenje svojih poruka. Projekat vredan nekoliko miliona dolara prostudirao je i kako je članovima pokreta „Okupiraj Volstrit” pošlo za rukom da na različitim društvenim platformama pronađu i pokrenu istomišljenike.
Želeći da i sam postane uticajni igrač na mrežama, Pentagon je analizirao kako to rade proverene zvezde i moćni tviteraši poput Ledi Gage i Džastina Bibera. Ono što je najviše zanimalo američke stručnjake jeste to kako da dođu do pojedinaca na mreži koji će dalje prenositi njihovu propagandu (retvitovanjem ili objavljivanjem na svom profilu na „Fejsbuku”).
Svako polje velikog interesovanja američke vojske privlači veliku pažnju šire javnosti jer se upravo u laboratorijama Pentagona često dolazi do otkrića koja kasnije koristi ceo svet. Preteča interneta njihov je izum. Naravno, novo istraživanje društvenih medija samo je korak napred u osvajanju tehnoloških saznanja kojima Vašington odavno pridaje veliku pažnju.
„Gardijan” je još 2011. pisao da je Pentagon pokrenuo ofanzivu na internet stvarajući lažne profile na društvenim mrežama odakle se širi američko viđenje sveta.
Uzbunjivač Edvard Snouden je u materijalima koje je dostavio „Vašington postu” pokazao da Nacionalna bezbednosna agencija (NSA) ne štedi kada ulaže u društvene medije na kojima širi i dezinformacije za blaćenja neprijatelja.
Ranije ove godine AP je otkrio da je Ju-Es-Ejd, organizacija za ekonomsku, razvojnu i humanitarnu američku pomoć inostranstvu, pokrenula nešto nalik kubanskom „Tviteru”. Bio je to kanal za širenje američkih poruka i okupljanje kubanske opozicije koja bi konačno trebalo da svrgne režim u Havani. Kubanski korisnici nisu znali ko stvarno stoji iza prilično jednostavne platforme za slanje poruka mobilnim telefonima niti su bili svesni da SAD prikupljaju podatke o njima.
Ako je verovati senatoru Robertu Menendezu, Kuba je uzvratila udarac. Demokrata iz Nju Džersija, otvoreni protivnik vlade Raula Kastra, tvrdi da mu je tajna služba iz Havane namestila aferu sa maloletnim prostitutkama u Dominikanskoj Republici zbog koje se protiv njega vodi istraga u SAD.
Američki istražitelji, međutim, nisu uspeli da u ovom skandalu pronađu kubanske tragove, ali to nikako ne znači da diplomate i političari mogu da se i za trenutak zaborave i izgovore neku glupost u telefonskom razgovoru ili elektronskoj poruci.
Zimus, u jeku borbe između SAD i Rusije za uticaj u Ukrajini, na „Jutjub” je procurio telefonski razgovor Viktorije Nuland, pomoćnice državnog sekretara SAD, i američkog ambasadora u Kijevu Džefrija Pajeta u kojem Nulandova sočno psuje Evropsku uniju. Samo što su u Stejt departmentu saopštili da je ovo „nizak ruski udarac”, novi hladni rat nastavio se istim sredstvima. Na „Jutjubu” je osvanuo razgovor estonskog ministra spoljnih poslova Urmasa Paeta i šefice diplomatije EU Ketrin Ešton u kojem njih dvoje razgovaraju o tome kako je tadašnja opozicija angažovala snajperiste da pucaju po demonstrantima na Majdanu.
Zato treba očekivati dalje ulaganje u meku moć svetske mreže i mnogo lažnih profila, podmetnutih afera, dezinformacija o neprijateljima i komentara navodnih čitalaca novinskih sajtova koji su u stvari propagandna municija neke stranke, vlade ili organizacije. Vojnici sa svih strana stigli su na digitalno bojno polje i nije čudo što troše milione dolara da bi shvatili kako da osvoje novu teritoriju.
--------------------------------------------------------------------------
Štit za „Gugl” i „Jahu”
Odbor za obaveštajne podatke američkog Senata prihvatio je predlog zakona koji bi trebalo da olakša NSA pristup ličnim podacima građana. Ako većina senatora bude glasala „za”, agencija će dobiti vetar u leđa da zadržava i analizira podatke stanovnika SAD kao i da te poverljive informacije deli sa drugim službama. Kako prenose tamošnji mediji, zakon će zaštititi tehnološke kompanije poput „Gugla” i „Jahua” od tužbi korisnika čiji su podaci podeljeni sa trećom stranom, odnosno vladom SAD. IT giganti se obavezuju da neće otkrivati informacije svojih klijenata drugim firmama ili državi. Ipak, afera sa NSA pokazala je da oni ipak sarađuju sa obaveštajcima i prosleđuju im tražene materijale, kao i da službe ulaze u fajlove ovih kompanija i bez pitanja, odnosno da razbijaju šifre i sami dolaze do informacija.

Misteriozno Putinovo ćutanje
Proruski pobunjenici sa jugoistoka Ukrajine povukli su se pre desetak dana iz Slavjanska, Krematorska i još nekih mesta koja su držali pod svojom kontrolom. Zvanično, ovo je učinjeno zarad pregrupisavanja snaga i odlučnije odbrane Donjecka gde su se sjatili bivši branioci predatih gradova.
Ono što je povodom povlačenja pobunjeničkih snaga i prepuštanja važnih gradova ukrajinskoj armiji zbunilo i pobunjenike i zvanični Kijev, pa i sve one koji prate zbivanja u bivšoj sovjetskoj republici jeste – vidljivo ćutanje ruskog predsednika Vladimira Putina.
Šef ruske države svojevremeno je izdejstvovao kod Saveta Federacije (gornji dom ruskog parlamenta) dozvolu da u cilju zaštite ruskog stanovništva u Ukrajini upotrebi vojnu silu. Putin se kasnije odrekao datog mu prava, i to je protumačeno kao znak dobre volje Moskve i pristanak na pregovore sa Kijevom. Ko je omanuo u ovoj međuigri, manje je važno. Bitno je da su sukobi nastavljeni, sa još većom žestinom i još više žrtava na obe strane.
Pa kakva je onda poruka Putinovog ćutanja, pitaju se analitičari.
Koliko pre nedelju dana Putin je u jednom obraćanju stranim diplomatama bio vrlo odlučan: „Naša država će i dalje energično štititi prava Rusa, naših zemljaka koji žive u inostranstvu, i za to će upotrebiti sva moguća sredstva.”
A onda – ćutanje.
Da li je reč o saznanju da Rusija ne može uspešno da se suprotstavi sve glasnijim pretnjama sankcijama od strane SAD i EU, ili je reč o nemogućnosti da se finansijski do kraja iznese jedan rat u trenucima kada je privreda najveće države na svetu u recesiji... Ipak mnogi, poput Dmitrija Trenina, direktora moskovskog Karnegi centra, skloniji su da Putinovo ćutanje tumače kao pripremu nove strategije za ukrajinski teren. A glavni ciljevi te strategije jesu: sprečavanje ulaska Ukrajine u NATO, zaštita statusa ruskog jezika i očuvanje ekonomskih veza sa najvažnijim ukrajinskim kompanijama.
Ako pomenuti ciljevi nisu lako dostižni vojnim delovanjem, neophodno je primeniti drugu metodologiju i preći na takozvanu meku silu. Ova kovanica podrazumeva jače uključivanje propagandne mašinerije, pronalaženje saveznika širom sveta, privlačenje na svoju stranu onih zemalja koje su do sada iskazivale neodlučnost... Jedan od metoda svakako je i otvaranje humanitarnih centara po svetu, posebno u slovenskom delu, u kojima bi tamošnjem življu bila jasnije predstavljena aktuelna politika Kremlja.
U tom smislu pokrenut je projekat nazvan „Kompleksna strategija širenja humanitarnog uticaja Rusije u svetu”, koji bi, prema rečima šefa ruske diplomatije Sergeja Lavrova, „za cilj imao jačanje veza sa sunarodnicima van granica Rusije, stvaranje pozitivnog imidža zemlje u inostranstvu, saradnju u sferi međunarodnog razvoja i propagiranje ruskog jezika i kulture”.
Kako je u četvrtak preneo austrijski dnevnik „Standard”, zapadni mediji su odavno napustili ulogu posmatrača u vezi sa ukrajinskim događajima i aktivno se uključili u antirusku propagandu. Prema rečima eksperta Jirgena Grima, „mobilisano je sve što se moglo pronaći od moralnih, političkih, do ideoloških aspekata kako bi se napravio jak antiruski front”.
Prema najnovijim istraživanjima, dve trećine Rusa protive se vojnom ulasku u Ukrajinu. Putin, koji trenutno ima podršku ogromne većine zemljaka, zna da bi svaki neoprezan korak tu podršku mogao da sroza na nivo gubitka narednih predsedničkih izbora. Ima i onih koji smatraju da Putin, u stvari, igru vodi majstorski.
„Rusija je savršeno ovladala iskustvom istovremene eskalacije i deeskalacije sukoba”, piše u „Volstrit džornalu” Gregori Vajt i dodaje: „Ovo ne daje Zapadu mogućnost da sagleda situaciju u pravom svetlu i uskladi svoje delovanje u smeru koji bi dao konkretan rezultat.”
Ostaje, međutim, činjenica da predugo ćutanje ne ide u prilog prvom čoveku Rusije. Jer na terenu stvari se odvijaju munjevitom brzinom. Regularnim trupama Ukrajine upućene su nove zalihe teškog i lakog naoružanja. „Udahnuta” joj je i nova finansijska energija u vidu 23 miliona dolara poslatih iz SAD. A kod kuće ruski nacionalisti traže akciju.
To što se Putin povukao na izvesno vreme ne znači da je odustao od svoje politike, smatra Fjodor Lukijanov, prvi čovek Saveta za spoljnu politiku i odbranu Rusije. „On se tako ponašao i u vremenima najvećih katastrofa. Zastane, ćuti neko vreme, a zatim kaže nešto potpuno neočekivano.”
U međuvremenu, napadi ukrajinske regularne vojske na Donjeck već su počeli. Osokoljeni nesebičnom pomoću od strane Zapada, a i posle nedavnog potpisivanja trgovinskog sporazuma sa EU, u Kijevu smatraju da su veći deo posla već završili. Ipak, pitanje je da li je takvo razmišljanje uputno. Jer istočni deo Ukrajine i dalje preferira savez sa Rusijom, pre nego neizvestan ulazak u EU, i kraj toj priči još je daleko.
Ipak, nerazrešeno ostaje pitanje: da li Vladimir Putin zaista ćuti zato što neće da se zamera Evropljanima ili, kao što reče Lukijanov, sprema neko novo iznenađenje?

Kritski krokodil i dalje neuhvatljiv
Od našeg dopisnika
Atina – Kritski krokodil dugačak dva i po metra nije uhvaćen. Specijalna akcija organizovana tokom vikenda nije uspela jer je krokodil ignorisao zamke i otplivao na drugu stranu jezera kraj turističkog gradića Retimna na ostrvu Krit.
Iako to od turista vešto kriju, meštani su u panici jer niko ne može da garantuje da je reč o samo jednoj životinji. Pored jezera u kojem su se turisti i posetioci okolnih taverni rado kupali, postavljene su table sa upozorenjem o zabrani ulaska u vodu. Stotine ljudi se okuplja na obali jezera kako bi  uspeli da na fotografiji ovekoveče krokodila koji je celo ostrvo podigao na noge.
Sve je počelo pre nedelju dana kada su dvojica vatrogasaca u redovnom obilasku šumskog područja oko jezera ugledali krokodila koji je opušteno plivao po jezeru. Odmah su prijavili lokalnoj policiji ali im niko nije verovao. Tek kada su radoznali ljudi i TV ekipe uslikali krokodila, nastala je panika. Krokodil je prikazan na društvenim mrežama i TV kanalima, a niko nije imao objašnjenje šta jedan takav reptil radi u vodama kritskog jezera kraj Retimna. Činjenica da je obala u samo malom delu pristupačna o uglavnom zarasla u gusto rastinje, samo je olakšavala bitisanje 2,5 metra dugačkog krokodila.
Gradonačelnik Retimna Jorgos Marinakis zatražio je hitnu intervenciju i poručio sugrađanima i uplašenim turistima da „krokodil ne može da živi i razmnožava se na Kritu i da je sigurno reč o nekoj nesavesnoj osobi koja je reptila namerno pustila u vodu”.
Akcija hvatanja koja je organizovana tokom vikenda, međutim, nije dala rezultata. Iako su angažovani stručnjanci za ovaj posao, lukavi krokodil je izbegao sve zamke u vidu kokoški i divljaci i otplivao na drugu stranu jezera. Priredio je scenario na koji niko nije računao i – ostao neuhvaćen.
Za sada nema informacija kada će akcija hvatanja biti ponovo organizovana ali su sve prisutnije sumnje i bojazan da ovaj krokodil koga su nazvali Sifos ili Manolis, nije jedini. Policija ispituje razne verzije među kojima su bile i mogućnost da je reptil pobegao prošle godine prilikom gostovanja cirkusa na ostrvu a da to nije prijavljeno. Međutim, mnogo je verovatnije da je reč o nekadašnjem kućnom ljubimcu kojeg su gazde kada im je dosadio, jednostavno, bacile u jezero.
Ispitani su svi Krićani koji drže u kućama neobične životinje. Među njima i je vlasnik taverne u Retimnu koji već četrnaest godina u bazenu drži krokodila kojim, kako kaže, privlači turiste.
Sve se svodi na pretpostavke da je krokodil prebačen iz Atine i zatim ubačen u jezero. Potencijalni krivci se ispituju ali je to malo važno sve dok reptil dug lagodno pliva jezerom i dok nema odgovora da li on jedini.

Hiljade ljudi napustilo severnu Gazu
TEL AVIV, GAZA – Hiljade Palestinaca napustilo je severne delove pojasa Gaze, pošto je Izrael u nedelju upozorio da će to područje biti meta jačih napada da se zaustavi raketiranje izraelske teritorije.
Agencija UN za pomoć palestinskim izbeglicama - UNWRA je saopštila da je oko17.000 ljudi zatražilo zaštitu u sklonistima, koje je pripremila u 20 škola.
Iako je više puta nagoveštavala, izraelska vojska nije još pokrenula kopnenu ofanzivu protiv Hamasa, koji vlada pojasom Gaze.
U nedelju su mornarički komandosi upali na mesto odakle se ispaljuju rakete na Izrael.
To je bila prva kopnena operacija u ovom sukobu, kome se kraj ne nazire, jer ni jedna strana nije spremna da se uspostavi prekid vatre.
Najmanje 172 Palestinca su poginula od početka, sudeći po podacima zvaničnika u Gazi, uključujući 18 članova jedne porodice, koji su poginuli u vazdušnom udaru u subotu uveče.
Izrael kaže da cilja „teroristička mesta” i ekstremiste Hamasa, uključujući domove visokih operativaca.
Međutim. UN procenjuju da su 77 odsto ljudi ubijenih u Gazi civili.
Savet bezbednosti UN je u subotu pozvao na prekid vatre i mirovne pregovore.
Rano jutros su u izraelskim vazdušnim udarima pogođena tri postrojenja za obuku vojnog krila Hamasa i zgrade u gradu Gazi, javio je AFP, dodajući da je bilo žrtava.
Protivraketna baterija „patriot” oborila je jednu bespilotnu letelicu iznad Ašdoda koja je doletela iz Gaze.
Nešto ranije raketa ispaljena iz Gaze pogodila je električnu infrastrukturau koja snabdeva Gazu i bez struje je ostalo oko 70.000 ljudi.
Državni sekretar SAD Džon Keri razgovarao je sinoć s izraelskim premijerom Benjaminom Netanijahuom, izrazivši spremnost SAD da pomognu obnovu zatišja.
Egipat, koji po tradiciji posreduje između Izraela i Hamasa, nastavio je da deluje iza scene, navodi Asošijeted pres.
Generalni sekretar UN Ban Ki Mun pozvao je na momentalan prekid vatre. On je izrazio uverenje „da je u interesu obe strane da se koraci ka opasnoj eskalaciji zamene momentalnim merama da se sukob okonča i tako spreče dalje žrtve i veći rizici za regionalni mir i bezbednost”.
Ki Mun je osudio nesumično ispaljivanje raketa na izraelske civilne mete, označivši to kršnjem međunarodnog prava.
U isto vreme je izrazio duboku zabrinut zbog posledica izraelske vojne akcije po palestinske porodice.
„Isuviše palestinskih civila je ubijeno i svaka izraelska kopnena ofanziva će nesumnjivo povećati broj mrtvih i pojačati patnje civila u pojasu Gaze,” upozorio je generalni sekretar UN.
On je ocenio da se uprkos zahtevu SB UN za prekid vatre situacija pogoršava.
Izrael u okviru priprema za kopnenu operaciju gomila vojsku na granici i izraelski premijer Benjamin Netanijahu je u nedelju ponovio da bi ofanziva mogla biti duga i da je vojska spremna „na sve mogućnosti.„
Od početka ofanzive vojska je izvela više od 1.300 vazdušnih udara, a Palestinci su ispalili preko 800 raketa na Izrael.
U nedelju je javljeno da je raketna vatre iz Gaze izazvala da se oglase sirene daleko na severu kraj libanske granice u Nahariji, ali je naknadno rečeno da je to bila lažna uzbuna.
Na izraelskoj strani nije bilo poginulih ali je nekoliko ljudi ranjeno, uključujući jednog dečaka koji je u nedelju zadobio teške povrede od šparnela.
Rano u nedelju izraelska vojska je bacala letke oko severnog grada Beita Lahije s instrukcijama Palestincima da napuste to područje.
Izrael navodi da veći deo raketne vatre dolazi iz tog područja.
Posle ponoći izvedena je čitava serija udara na Beit Lahiju.
Hamasova TV Al Aksa izvestila je o četiri udara za 10 minuta.
Izveštaja o žrtvama nije odmah bilo.
Hamas je međutim pozvao stanovnike severne Gaze da ostanu u kućama i dalje odbija predloge za prekid vatre kao nezadovoljavajuće.
„Oni žele da mi položimo naše oružje i napustimo otpor. Oni su počeli bitku i mi ćemo ostati na našoj zemlji i boriti se da štitimo našu budućnost”, napisao je Musa Abu Marzuk, visoki zvaničnik Hamasa na Fejsbuku.
Najnovije nasilje usledilo je nakon otmice i ubistva trojice izraelskih tinejdžera na Zapadnoj obali i otmice i ubistva palestinskog tinejdžera, očito u znak osvete, kao i hapšenja hamasovaca na Zapadnoj obali.
Bespilotnu letelicu iz Gaze oborio „patriot"
TEL AVIV – Izraelska vojska saopštila je danas da je protivraketna baterija „patriot” oborila bespilotnu letelicu na jugu teritorije Izraela, uz obalu Sredozmenog mora i da je to prvi put da se susreće s takvim oružjem otkako je u utorak prošle nedelje počela vojna ofanziva na pojas Gaze.
Letelica je stigla iz Gaze i oborena je kraj grada Ašdoda, precizirala je armija.
Nije, međutim, rečeno šta je nosila i iz Gaze jos nije bilo potvrde o upotrebi te bespilotne letelice.
Od početka najnovijeg talasa nasilja iz Gaze je ispaljeno skoro 1.000 raketa na Izrael, koje su izazvale povrede i štetu, ali žrtava nije bilo.
Na palestinskoj strani poginule su 172 osobe, najviše civili, a oko 1.200 ih je ranjeno.
Bespilotne letelice mogle bi da izazovu velike žrtve, što rakete nisu uspele, uglavnom zato jer ih je, kako se navodi, obarao protivraketni sistem „gvozdena kupola”.
Izraelski ministar: Naneta ozbiljna šteta Hamasu
TEL AVIV– Izraelski ministar odbrane Moše Jaalon izjavio je danas da Izrael nastavlja da napada Hamas i da je „šteta naneta toj i drugim terorističkim organizacijijama u pojasu Gaze ozbiljna”.
„Kada lideri Hamasa izađu iz svojih sklonista otkriće obim razaranja i štete koju smo naneli organizaciji, tako da će zažaliti što su se upustili u novu rundu borbe s Izraelom,” rekao je Jaalon.
Komentarišući obaranje bespilotne letielice, koja je jutros doletela u Izrael iz pojasa Gaze, on je rekao da je to primer nastavka pokušaja napada na Izraelce na svaki mogući način, kao i primer spremnosti izraelske armije jer je letelica oborena.
Šef izraelske diplomatije Avigdor Liberman izjavio je u međuvremenu da međunarodna zajednica vrši pritisak da se po svaku cenu uspostavi prekid vatre.
„Ako se ova operacija sada okonča, četvrta operacija je samo pitanje vremena,„ rekao je Liberman, aludirajući na činjenicu da je sadašnja ofanziva zapravo treća otkako se izraelska vojska povukla iz pojasa Gaze 2005. godine.
I mada Izrael tvrdi da nanosi ozbiljan udarac islamističkom Hamasu, raketna vatra iz Gaze se nastavlja gotovo nesmanjenom žestinom. Vojska navodi da je godinama Iran snabdevo Hamas raketama i na početku ofanzive procenjivalo se da hamsovci raspolažu sa oko 10.000 projektila, tako da je potrebno dosta vremena da se pretnja eliminiše. Cilj je da se nanese Hamasu žestok udarac kako ne bi ponovo napadao Izrael, poput gerilaca Hezbolaha iz Libana u poslednjih osam godina, navodi Asošijeted pres.

Moskva negira mogućnost ciljanih napada na Ukrajinu
MOSKVA – Vlasti u Moskvi demantovale su danas da Rusija razmatra da li da izvrši ciljane napade na Ukrajinu, posle pada ukrajinske rakete u pograničnoj Rostovskoj oblasti, kada je poginuo jedan ruski civil.
Ruski dnevnik „Komersant” naveo je izvor blizak Kremlju, po kojem Moskva razmatra mogućnost da izvrši „ciljane napade” na Ukrajinu, gde su se sukobi između proruskih i ukrajinskih snaga pojačali tokom vikenda.
Međutim, portparol ruskog predsednika Vladimira Putina Dmitrij Peskov, negirao je ovu tvrdnju, preneo je AFP.
„Ni na koji način neću ovo da komentarišem. To je potpuna besmislica”, rekao je Peskov.
Prema izvoru koji je preneo „Komersant”, Rusija preispituje mogućnost da napadne pozicije sa kojih je gađana ruska teritorija.
„Naše strpljenje nije beskrajno”, navodi „Komersant” reči neimenovanog izvora iz Kremlja, koji je dodao i da Rusija „tačno zna odakle je ispaljena ukrajinska raketa”.
Kako su u subotu javili ruski mediji, jedan ruski građanin je ubijen, a dve osobe su ranjene kada je na privatnu kuću u gradu Donjecku u Rostovskoj oblasti pala granata ispaljena s ukrajinske strane granice.
Glas Rusije podseća da se predgrađe pograničnog ruskog grada Donjeck, u Rostovskoj oblasti našlo, rano u nedelju ujutro, na udaru ukrajinske vojske i milicije koja se bori za kontrolu graničnog prelaza Izvarjno.
Granata je ispaljena iz Ukrajine i eksplodirala je u dvorištu u ulici Baltijskaja.
U eksploziji je poginuo Andrej Šuljatiev rođen 1967. stanovnik mesta, dok je druga granata ranila, u obližnjoj kući, ćerku i majku, 82-godišnju baku koja je prebačena u bolnicu sa preloma kostiju i potresom mozga.
Rusko ministarstvo inostranih poslova pozvalo je juče ukrajinskog otpravnika poslova u Rusiji da bi uložilo oštar protest zbog granatiranja ruske teritorije sa ukrajinske strane granice.
„Incident može da ima nepovratne posledice”, upozorilo je rusko ministarstvo u zvaničnom saopštenju u nedleju i navodi da je provokacija „još jedan akt agresije od strane Ukrajine protiv suverene ruske teritorije i građana Ruske Federacije”.
-------------------------------
Kijev priznaje jedan oboreni avion,proruske snage tvrde dva 
Ukrajinska vojska izgubila je danas kontakt sa svojim vojnim transportnim avionom An-26 kod Luganska u istočnoj Ukrajini, gde vodi teške borbe sa proruskim snagama, dok pres služba samoproglašene Luganske Narodne Republike tvrdi da su oborena dva ukrajinska vojna aviona.
„Danas, u vreme ručka, kontakt sa ovim avionom je izgubljen. Ne mogu dodati ništa više”, potvrdio je portparol Ukrajinske vlade za anti-terorističke operacije Oleksij Dmitraškivski, prenela je agencija Rojters.
Ukrajinski vojni portparol rekao je za francusku agenciju da su izgubili kontakt sa transportnim avionom An-26 u oblasti „nešto pre” nego što su proruske snage potvrdile da su videle otvorene padobrane na nebu nad Luganskom.
Istovremeno proruske snage i pres služba samozvane Luganske Narodne Republike saopštila je da jedan ukrajinski avion oboren u oblasti Lisičansk, a drugi u blizini rusko-ukrajinskog graničnog prelaza Izvarino, prenela je ruska agencija Itar Tas s.
Pola miliona Ukrajinaca prebeglo u Rusiju
MOSKVA/KIJEV – Skoro 500.000 Ukrajinaca prebeglo je u Rusiju od početka konflikta u Ukrajini, dok je 130.000 njih apliciralo za duži ostanak, a 30.000 za azil, rekao je šef ruske Federalne službe za migracije, Konstantin Romodanovski, prenosi danas ruska novinska agencija Interfaks.
Kako navodi agencija AP, borbe su intenzivirane oko istočnog ukrajinskog grada Luganska, pošto su snage Vlade iz Kijeva pojačale ofanzivu čiji cilj je da se razbiju pobunjeničke linije i preuzmu teritorije od proruskih boraca.
</div>
  </body>
 </text>
</TEI>