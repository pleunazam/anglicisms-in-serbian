<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2006-9-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2006/9/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="sport">
Vujasinovićevi saveti zlata vredni
Centar Slobodan Nikić, koji se rodio na 79. rođendan lista "Politika" – 25. januara 1983, jeste najmlađi član prve postave naše vaterpolo reprezentacije čiji prošlonedeljeni uspeh na Tašmajdanu nikoga nije ostavio ravnodušnim. Posle osvajanja zlatne medalje na 27. evropskom šampionatu ističe da je doživeo veliko olakšanje. To je i razumljivo, jer su "plavi" uložili ogroman trud da bi ispunili očekivanja svojih navijača, tim pre što su prvi put igrali pod imenom Srbija i uz himnu "Bože pravde".
– Kao svetski i evropski prvaci i domaćini imali smo obavezu da osvojimo zlato. Igrali smo i protiv tradicije, jer poznato je da domaćin nikada nije osvajao šampionat. Ipak, u nama nijednog trenutka nije bilo sumnje da ćemo stići na vrh. Nismo sumnjali ni pri vođstvu Mađara od 5:2 u finalu... – rekao je Nikić.
Sudeći po odnosu snaga u svetskom vaterpolu poslednjih godina, što je potvrdio i šampionat u Beogradu, Srbija i Mađarska bi trebalo da odlučuju i o olimpijskoj tituli u Pekingu 2008. Pre toga su Svetsko prvenstvo u Melburnu dogodine i Evropski šampionat u Malagi kroz dve godine.
– Nepisano je pravilo da je lakše popeti se na vrh nego ostati na njemu. Naš cilj je da budemo još jači i da uvećavamo kolekciju zlatnih medalja. Mislim da Mađari sada imaju kompleks od nas i da moraju mnogo više darazmišljaju o nama nego mi o njima. Ovoj našoj generaciji nedostaje samo olimpijsko zlato i to je ono što nas trenutno najviše inspiriše. 
U sportu je motivacija bitan faktor, a naša reprezentacija je kost u grlu mnogima i svi imaju motiv da je sruše. Plansko uvođenje nekih mlađih igrača dovelo je do toga da srpski tim diše kao jedan, mada je razlika između najstarijeg Vladimira Vujasinovića (31) i najmlađih Filipa Filipovića i Andrije Prlainovića (19) – 12 godina. Neko bi pomislio da su mladi ti koji vuku...
– Ništa mi nije teško kad vidim koliko se zalažu naši najiskusniji igrači koji su po 300 i više puta igrali za reprezentaciju – naglašava Nikić. – Gledam ih i divim im se. Kad se skupimo svakog leta oni se trude na treninzima kao da im je prvi put. Kapiten Vujasinović je primer svima u timu. Njegovi saveti zlata vrede.
Mnogi će se složiti da je poslednjih godina u našoj vaterpolo reprezentaciji najteže biti – centar. To mesto samo po sebi nameće "rudarski posao", a otkako se s njega povukao Igor Milanović, "plavi" su morali da promene način igre. Na šampionatu u Beogradu Nikić je bio na visini zadatka, kao najmlađi u prvoj postavi.
– Za mene je veliki izazov da igram na mestu na kojem smo u prethodnim generacijama imali sjajne igrače, kao što je bio Igor Milanović, najbolji vaterpolista na svetu. Danas se igra i malo drugačiji vaterpolo, fizički mnogo zahtevniji. Za ulogu centra je vrlo bitno i iskustvo, a ja imam tek 23 godine. Osećam da mogu još mnogo da napredujem o nadam se da ću to posebno dokazati na Olimpijskim igrama u Pekingu.
Što se tiče klupskih ambicija, Nikić se okreće grčkom prvenstvu:
– Imam još sve sezone ugovora sa Olimpijakosom. Želja mi je da doguramo što dalje u Ligi šampiona i da osvojimo nacionalno prvenstvo što je naš primarni cilj. U Atini mi je veoma lepo, od uslova za vaterpolo do klime koja mi baš prija.Sudeći po godinama, Nikić je još faktički na početku karijere. Ali, po osvojenim medaljama kao da je na zalasku, jer ih već ima pet – srebro na Olimpijskim igrama u Atini 2004, svetsku bronzu 2003. i zlato 2005. i evroska zlata 2003. i 2006.
    </div>
    <div id="kolumna">
(Ne)moguće žensko
Moj članak "Veštački ženski" ("Politika" 5. septembar) očigledno nije intoniran po volji vodeće predstavnice feminističke lingvistike kod nas, redovne profesorke psiholingvistike na Filozofskom fakultetu u Novom Sadu gospođe Svenke Savić. Osporavanje nekih mojih stavova o tvorbi reči u srpskom jeziku samo joj je poslužilo kao povod za afirmisanje vrednosti feminističke lingvistike, pa i feminističkog pokreta u celini. Sve lingviste koji ne prihvataju ideje te lingvističke orijentacije autorka naziva patrijarhalnim lingvistima sa preživelim uverenjima, čak i neznalicama, koji sprečavaju borkinje iz feminističke lingvistike u njihovim nastojanjima da po ubrzanom postupku modernizuju srpsku lingvistiku i udahnu joj nove ideje. Naravno, svačije je pravo da se bavi onim što želi i da o sebi misli sve najlepše, a javnost je tu da oceni validnost ovih nastojanja.
Navedeni tekst novosadske lingvistkinje ("Ženski rod za žene") predstavlja, u stvari, programski pledoaje nove lingvističke orijentacije koja nastoji da se nametne srpskoj stručnoj i laičkoj javnosti. Jedan od ključnih termina te lingvistike jeste i "seksizam", koji se odnosi na sve one koji sprečavaju afirmaciju ženskih ljudskih prava. Autorki nije po volji ni lingvistički strukturalizam, koji je odigrao ključnu ulogu u formiranju moderne lingvistike 20. veka. Smeta joj stav te škole da se promene prvo dešavaju u društvu, a onda u jeziku. Afirmaciji feminističke lingvistike treba da doprinese i autorkin "Rečnik titula i zanimanja žena u srpskom jeziku", koji uskoro treba da se pojavi. Biće zanimljivo saznati kakva rešenja rečnik nudi, a vreme će oceniti šta će iz tog fonda preživeti praktičnu proveru, šta će srpski jezik da "svari", kako reče takođe u "Politici", g. Branislav Romčević. Ako se autorki ne dopada moja metafora s kalemom, možda će joj se dopasti kulinarski glagol "svariti".
Gđa Savić mi prebacuje da, tobože, odbacujem novotarije feminističke lingvistike, a ja sam rekao da će neke od tih izvedenih imenica vršilaca radnje preživeti proveru prakse, ali da njihov znatan broj neće opstati u srpskom jeziku, što je dokaz da gđa Savić nije pažljivo pročitala moj tekst. Gde god je za tim bilo prave potrebe, kako reče akademik Ivan Klajn, jezik je izgradio sistem opozituma muškog i ženskog roda (učitelj – učiteljica, učenik – učenica, student – studentkinja). Ali očigledno je da u tom procesu ima i izvesnih ograničenja – kada nije moguće obrazovati imenicu ženskog roda od muške osnove. Npr. od imenica: akademik (a ima dosta žena akademika), general (generalica je generalova žena), ministar (ministarka je pomalo nezgodna asocijacija na Nušićevu "Gospođu ministarku"), kupac i sl. 
Gđi Savić je očigledno tuđa odavno poznata činjenica da neke imenice muškog roda koje označavaju vršioca radnje iskazuju pre svega globalnu delatnost, koju obavljaju kako lica muškog, tako i ženskog pola (npr. svi kupci su zadovoljni, svaki čitalac dobija nagradu, u sali je bilo puno gledalaca i sl.). To ne znači da od navedenih imenica nema formalno izraženog oblika ženskog roda (gledateljka, čitateljka i sl.), ali je taj oblik sužen samo na pripadnice ženskog pola, npr. "ona je najbolja psihološkinja", znači da je ona najbolja samo među pripadnicama ženskog pola, a ne i među predstavnicima oba pola te struke. S druge strane, alternativno rešenje tipa "svaki čitalac i čitateljka" u suprotnosti je sa zakonom jezičke ekonomije i u dosadašnjoj jezičkoj praksi nije našlo širu primenu.
Na pitanje ko je kompetentan da proglasi neku jezičku pojavu za prihvatljivu, odgovor je da je to Odbor za standardizaciju srpskog jezika pri SANU, u kome sede istaknuti stručnjaci (i stručnjakinje) za jezik ženskog i muškog pola. Nametanje po svaku cenu, mimo prirodnih tokova, rešenja koja će forsirati samo jedan pol, teško da je prihvatljivo za pomenuti Odbor, što ne znači da među feminističkim predlozima neće biti i prihvatljivih rešenja.
Ostaje još samo da kažem nešto o tome da "o ovoj temi nije dosta ni dobro pisano, kako netačno (...) tvrdi B. T." Ipak, biće da autorka o ovome "nije ni dosta ni dobro" obaveštena. Naime, u doktorskoj disertaciji prof. Bože Ćorića ("Mocioni sufiksi u srpskohrvatskom jeziku"), objavljenoj 1980. godine, navedene su o ovoj temi 102 bibliografske jedinice. A kad bi se navele i bibliografske jedinice od 1980. naovamo, taj broj bi bio znatno veći.
Na kraju, navešću da me niz autorkinih neprimerenih i paušalnih ocena o srpskoj lingvistici navodi na zaključak da je besmisleno nastavljati ova sporenja, te stoga ovim tekstom završavam našu raspravu, bez obzira na autorkin mogući odgovor.  *Lingvista slavista
    </div>
    <div id="magazin">
Reč je danas bespomoćna
Rediteljki Ivani Ašković uspelo je da bukvalno uzme Jovana Ćirilova za ruku i povede ga na daleki Bali, u Ubud, kako bi video predstavu za ovogodišnji Bitef. Jer, tim balinežanskim ritualno plesnim teatrom 1931. godine inspirisao se Artonen Arto i svojim "teatrom surovosti" izvršio najjači uticaj i na ostale umetnike evropske estetičke provenijencije. Na žalost, iz finansijskih razloga, najavljena i u program uvrštena predstava "Čalonarang" neće doći ove već iduće godine, na 41. Bitef.
Ivana Ašković je pozorišnu režiju diplomirala 1992. godine na Fakultetu dramskih umetnosti u rodnom Beogradu. Zatim odlazi u Njujork gde godinu dana u Teatru La Mama kod čuvene Elen Stjuart igra i režira, zatim na Havaje gde je na Fakultetu za pozorište i ples diplomirala na temu pozorišta Azije. Na Baliju provodi četiri godine od 1998. do 2002. i nastavlja usavršavanje kroz učešće u predstavama. Vratila se pre godinu dana u Beograd. Sada je pred doktoratom na temu azijskog teatra, posebno balinežanskog, i vodi "Mudra teatar" u Beogradu. Njena predstava "Senke", u saradnji sa Borisom Čakširanom, u zvaničnom je programu Bitefa, u nedelju 17. septembra u 20 časova u Bitef teatru.
INTERVJU
● Neobično je da ste sa američkim glumcima režirali komad "Tamna je noć" Aleksandra Popovića i igrali ga kod La Mame, pa ste uradili "Oleanu" Dejvida Memeta i "Baal" Bertolta Brehta, a za razliku od mnogih koji bi da odu, Vi ste se vratili i osnovali svoju trupu.
 – Da, prvo sam pokrenula školu balinežanskog plesa u ambasadi Indonezije, ovde u Beogradu, i posle svih tih raznovrsnih iskustava stečenih u svetu imala sam potrebu da ih podelim sa našim ljudima. Jer na našoj pozorišnoj akademiji radi se samo jedna određena vrsta pozorišta i ništa šire, pa studenti nemaju priliku da nauče nešto izvan onoga na šta ih usmeravaju. A u svetu postoji čitavo bogatstvo pristupa teatru. Nije reč samo o pozorišnim tehnikama, stilovima i žanrovima. Zato sam i osnovala svoju trupu "Mudra teatar" i naša prva predstava zajedno sa Bitef teatrom su "Senke".
● Nije baš jednostavno otići u SAD na usavršavanje. Kako je uspelo?
– Otišla sam u Ameriku iz Beograda sa dva mala kofera i 400 dolara u džepu. Od prijatelja do prijatelja, preporukama, stigla sam do čuvene La Mame i tako je sve počelo. Nisam imala nikakvu odskočnu dasku, odskočna daska je bila moja upornost. Bilo je to fantastično iskustvo, živela sam kod nje, jer Elen Stjuart u okviru svog teatra ima i veliku spavaonicu za umetnike iz sveta. To je bila neverovatna prilika za mene, jer sam na neki način svakodnevno imala "Bitef" usred Njujorka! Zatim sam zajedno sa Elen Stjuart uradila predstavu "Tankredi i Erminija" po "Izgubljenom raju" Torkvata Tasa. U predstavi je igrao i japanski umetnik koji se bavio kendom. Tako je ta prva predstava u kojoj sam igrala bila povezana sa Azijom i još nisam ni slutila da ću ući u svet azijskog teatra. 
● Kod Vas se preplelo naše pozorišno iskustvo i ono iz sveta, posebno azijskog, koji poznajemo uglavnom preko Bitefa. Kakvo je savremeno azijsko pozorište?
– Teatar Azije je već u ogromnoj meri uticao i promenio evropsko pozorište dvadesetog veka. O tome se kod nas još malo zna. Različite forme teatra Azije uticale su ne samo na Artoa, već i na Pitera Bruka, Grotovskog, Barbu, na Brehta je uticalo kinesko pozorište... Iza svih velikih reditelja stoji značajna inspiracija upravo tim oblicima azijskog i afričkog teatra. A mi sve te velike umetnike vidimo kao predstavnike Zapada u pozorištu, a manje se zna u kojoj su se meri okretali drugim izvorima umetnosti.
● Jedan uticajni kritičar je svojevremeno zamerao što se na Bitef dovode "folklorne" predstave sa drugih kontinenata, pa i Aboridžini iz Australije. Koliko se folklor prepliće sa umetnošću plesnog teatra?
– Predstava "Čalonarang" koja je trebalo da dođe pre svega je ritualna, u pitanju su klasične plesne tehnike koje su se godinama razvijale na dvorovima vladara. Igrači su profesionalni umetnici, to nije folklor. Razlika je kao između našeg folklora i klasičnog baleta. Samo što mi ne umemo iz ove perspektive da napravimo razliku upravo iz nedovoljne informisanosti.
● Vaš "Mudra teatar" je nešto novo. Da li postoji interesovanje, kako se finansirate, gde su vam prostorije i kakvi su planovi?
– Naši članovi su igrači, to je plesni teatar, imamo devet članova, petoro igraju u predstavi "Senke". Nemamo stalni prostor, on se iznajmljuje i to je najveća boljka svih nezavisnih trupa u našoj zemlji. Ovde se sve može dobiti ako imate novac, a mi nismo komercijalna trupa koja se pojavljuje na TV Pinku. Ja ne naplaćujem radionice, a za predstave tražimo pokrovitelje i sponzore. Za "Senke" su bili Bitef teatar i Skupština grada. Želela bih da ovo što smo počeli sa "Mudra teatrom" preraste u Centar za pozorišna istraživanja. Tu bi naši ljudi mogli da se informišu na pravi način, jer sada imaju iskrivljenu sliku. Postoji inicijativa u okviru Bitefa da se pokrene i Bitef akademija, a iza te inicijative stoji Vesna Bogunović koja je umetnički sekretar Bitefa. Ako se to ostvari, a verujem da hoće, bila bi to jedna alternativna akademija koja će otvoriti prostor za edukaciju koja ne postoji na našim pozorišnim akademijama. Sada su u pripremi dve nove predstave. "Zaboravljeni jezik" govori o problemu komunikacije – do koje je mere reč u savremenom društvu postala bespomoćna i do koje mere pokret može da kaže ono što reč više nije u stanju. Druga je inspirisana Handkeovim "Kasparom". 
● Da li je moguće, recimo, Nušića igrati kao neverbalni teatar?– Kako da nije!? Neverbalni teatar prevazilazi sve granice, geografske i političke, bilo kakve, i u tom smislu se postiže mnogo više nego rečima. Jer, videla sam kad sam se vratila u Srbiju da je to zemlja u kojoj ljudi mnogo vole da pričaju, mislim da niko u svetu toliko mnogo ne govori kao mi, toliko mnogo reči kroz usta izađe, a tako se malo kaže! To vidim oko sebe, ali i na sceni. Na Baliju su radili koristeći njihove plesne tehnike Šekspirovog "Magbeta". Zašto mi ne bismo onda mogli našeg Nušića?
    
Čudotvorna biljka
Neiscrpna je lista moguće primene soje. Soja, neverovatna, čudotvorna biljka, upotrebljavala se pre više hiljada godina u Kini. Bogata je mineralnim materijama. Ako pažljivo pročitate sastav mnogih namirnica, iznenadićete se gde se sve ne primenjuje soja – od mleka namenjenog deci, do proizvoda konditorske industrije, mesa i mesnih prerađevina, premaza za sendviče, hladnih, toplih i gotovih jela, sosova, poslastica, salata…
Mleko od soje možete i sami pripremiti. Proizvodi se od sojinog semena ili od sojinog punomasnog brašna. Seme soje se očisti i opere. Potopi se u hladnu vodu (leti 12–16 časova, a zimi 24 sata), u kojoj nabubri i omekša, pa se sitno samelje i na svakih 100 grama dodaje se 800 grama vode, 1-2 grama soli i 12 grama šećera. Smesa se često meša i tako drži oko pet sati dok se ne stvori mleko. Ostatak koji je nerastvorljiv odstrani se i mleko se kuva do tačke ključanja, 20 minuta, ali tako da ne zagori i ne pokipi.
A od punomasnog sojinog brašna mleko se sprema na sledeći način:
na svaki kilogram sojinog brašna dodaje se 7-8 litara vrele vode uz brzo mešanje da ne zagori i ne iskipi. Mleko se zatim cedi, doda se so i šećer, pa se ponovo kuva dok se na površini ne uhvati kajmak.
I pecivo se može praviti uz dodatak soje. Potrebni sastojci: 315 grama pšeničnog brašna, 2-3 kašike sojinog brašna, 2 kašike šećera, 10 grama svežeg kvasca, kašičica soli, pola kašike ulja.
Kvasac razmutiti sa šećerom i 4-5 kašika mlake vode. Prosejanom pšeničnom i sojinom brašnu dodati so rastvorenu u 25 mililitara mlake vode i pripremljen kvasac. Uz postepeno dodavanje mlake vode umesiti testo određene gustine. Testo se, zatim, umesi na dasci, od njega se formira veća lopta, pokrije se platnenom salvetom i ostavi da uskisne do njegove dvostruke zapremine. Testo se posle premesi pa se prave zemičke, kifle ili drugi oblici peciva. Staviti u podmazan pleh, ostaviti da još malo fermentiše, premazati umućenim žumancetom sa malo vode i peći na temperaturi 200–220 stepeni Celzijusa.Sa sojom se mogu pripremati predjela, čorbe, glavna jela, salate i poslastice. Ono što treba znati kada je soja u pitanju jeste činjenica da ona nije zamena za namirnice životinjskog porekla – soja je samo jednako vredna i najbolje je ako se primenjuje zajedno sa njima. Sojini proteini čine testa ukusnijim, jela od mesa, ribe, povrća – zdravijim, poslastice kvalitetnijim.
    </div>
    <div id="kolumna">
Tvrda reč
Zasedanje Skupštine Srbije pokazalo je da se državni vrh u pregovorima o Kosovu i Metohiji sve vreme držao dva principa: da se politika jedne države ne može voditi time što nećete razgovarati ni sa kim, ali i da se ravnopravan partner vodećim državama u današnjem svetu ne postaje tako što se pod pritiskom poklanjaju delovi svoje zemlje. Najvažnije što se pre dva dana desilo u skupštinskom zdanju jeste da su oni koji snose odgovornost za državne poslove potpuno i do kraja otvorili karte pred poslanicima i pred građanima. 
Nikada predsednik i premijer nisu tako jasno saopštili javnosti da je Srbija pod žestokim pritiskom većeg broja članica Kontakt grupe da se odrekne Kosova i Metohije. Nisu obećavali da će uspeti da preokrenu stav zapadnih zemalja koje su Albancima obećale nezavisno Kosovo, ali su tvrdo obećali da neće dati pristanak na nezavisno Kosovo. Dodali su i da se srpsko učešće u pregovorima ne sme samo po sebi tumačiti kao davanje legitimiteta nekom nametnutom rešenju. 
Ne uzdajući se ni u čiju pomoć (Koštunica čak i nije pomenuo Putinovu poslednju izjavu o tome da se Moskva neće uzdržati od ulaganja veta ako joj rešenje statusa Kosova ne bude odgovaralo), državni vrh je u svet poslao poruku da Srbija neće pristati da pokloni šestinu svoje teritorije. 
Skupština se složila da je najbolji odgovor na pritiske brzo donošenje novog ustava Srbije u kome će pisati da je Kosmet neotuđiv deo Srbije. 
Uvek je važilo da je Srbima najlakše da se slože oko toga šta im znači Kosovo, ali u današnjoj podeljenoj i posvađanoj Srbiji ne treba olako shvatati jednodušje u parlamentu, pa čak ni saglasnost postignutu među strankama demokratskog bloka. Parlament je zasedao u u času kada su iz Vašingtona počeli da zahtevaju da se pitanje statusa ubrzano reši, a juče je visoka službenica Stejt departmenta rekla da će se njena zemlja "angažovati" da to bude do kraja ove godine. U američkoj diplomatskoj retorici "angažovati se" treba čitati kao "pritisnuti svom snagom".
Iako je prošlonedeljno istraživanje agencije "Faktor plus" pokazalo da će većina građana međunarodnu zajednicu smatrati odgovornom ako Srbija ostane bez Kosmeta, diplomate zapadnih zemalja vole da se pozivaju na letošnje rezultate "Stratedžik marketinga", prema kojima građani Srbije sudbinu Kosmeta ne vide u samom vrhu svojih prioriteta. 
U državi s toliko problema i toliko različitih pogleda na njih, nije mala stvar da su sve parlamentarne stranke uspele da se dogovore barem oko jednog državnog pitanja. 
Istina, i dalje su prisutne i neke druge metode. Okrenuvši leđa Tadiću, pevajući i puštajući muziku sa mobilnih telefona dok je on govorio u Skupštini, radikali su pokazali kako shvataju državu i kako bi vodili spoljnu politiku. Jedna druga, daleko manja opoziciona partija, Liberalnodemokratska stranka, predložila je da Srbija razmeni "teritorije za ravnopravnost" – ma šta to pod ovim okolnostima značilo. Obe ove stranke, kao i ispitanici onih dveju agencija, samo su pokazali da, kao što ne treba prvi da započneš tuču, tako ne smeš da dozvoliš da padneš posle prvog udarca.
    </div>
    <div id="ekonomija">
Korist – mamac za besplatne radnike
Državni organi, javne ustanove i opštine, preduzeća, preduzetnici, nevladine organizacije, pa čak i udruženja građana koja bi rado da za neki od opštekorisnih poslova dobiju besplatnu radnu snagu sa spiska nezaposlenih, imaju još desetak dana da se prijave na poziv Vlade Republike Srbije i konkurišu za organizovanje javnih radova. Za šta sve mogu da se traže nezaposleni čije plaćanje na sebe preuzima država? Ministarstvo za rad, zapošljavanje i socijalnu politiku procenilo je i, kažu, proverilo, anketirajući pojedine resore, da bi takvih poslova moglo da bude dosta: najviše na izgradnji infrastrukturnih objekata, kao što je autoput Horgoš–Požega, i na izgradnji drugih magistralnih i lokalnih puteva, ali ne samo tu. U lokalnim zajednicama javnim radovima mogli bi, između ostalog, da se održavaju zgrade i parkovi, da se očiste divlje deponije, rečne i jezerske obale, da se pomaže starijima, deci, invalidima i socijalno ugroženima, da se radi u kulturnim institucijama, u pozorištima, muzejima, bibliotekama, u turizmu i obavljanju raznih poslova elektronske obrade podataka, marketinga... 
Ko ima na umu kakav-takav koristan posao (umesto da misli isključivo o profitu ili o slamanju konkurencije), do 25. septembra trebalo bi da se prijavi Sektoru za zapošljavanje Ministarstva rada, zapošljavanja i socijalne politike u Beogradu, u Nemanjinoj 22-26. I da dostavi sve podatke: za šta misli da bi valjalo organizovati javne radove, koliko bi oni trajali (pretpostavlja se, od dva meseca do, recimo, godinu dana), šta bi se sve pri tom radilo, uz koliko radnih ruku i kakve stručnosti bi trebalo da budu radnici, koliko bi sve to koštalo i koliko od toga se očekuje da pokrije država iz budžeta. Jer, da podsetimo, država je, za početak, rezervisala sto miliona dinara i voljna je da plati do desetine troška izvođenja javnog posla, a posebno nezaposlene koji bi obavljali javne radove: ne samo njihov prevoz do posla i nazad, zaštitu na radu i eventualnu obuku za posao koji bi radili, nego i penzijski staž i mesečnu neto platu, zavisno od kvalifikacije (nekvalifikovane u visini minimalca, što je trenutno oko 8.800 dinara, a stručnije nešto više, do fakultetski obrazovanih čija mesečna plata bi, prema trenutnom republičkom proseku, bila nepunih 13.000 dinara). Oni koji bi da ovako organizuju javne radove mogu, sudeći prema vladinom pozivu, i da ponude da nezaposlene plate više – odnosno da doplate do zarada koje, za istu vrstu posla, isplaćuju svojim zaposlenim, ako ih imaju. Ali, o tom potom: najvažniji uslov da bi se zajedno sa državom ušlo u neki ovakav javni projekat očigledno je stav lokalne uprave i resornog ministarstva: prvi treba da se saglase da im je taj posao od lokalne važnosti, a drugi da su predloženi radovi od nacionalnog interesa. Posle 25. septembra, međuresorska radna grupa u narednih 15 dana probraće predloge i predložiuti listu prioriteta, da bi u roku od sledećih 30 dana bilo odlučeno i šta će od toga postati "javni rad od interesa za Republiku".

Profit se krije u ljudima
"Moja tetka ima 84 godine i tražila je da joj pomognem da se usavrši u poslu!", objašnjava potrebu stalnog obrazovanja direktor Vilson lrninga za Evropu i Bliski istok Majk Poulson. Naime, njegova tetka živi u gradiću Vejkfildu, Velika Britanija, gde u lokalnom muzeju dva sata nedeljno govori o istoriji mesta. Poenta je u tome da nikada nije kasno za sticanje novih poslovnih veština. 
Vilson lrning je stigao u Srbiju tragom multinacionalnih kompanija. Na 24. spratu Poslovnog centra Ušće, Poulsonovo predavanje okupilo je oko pedeset predstavnika "ovdašnjih" firmi, od Lukoila, Telenora, OMV-a, Koka-Kole, Hajata, Tojote do Narodne banke i Ministarstva trgovine. I to baš u zgradi bivšeg Centralnog komiteta. Simbolika je toliko jasna da bi neki sociolog sladokusac u njoj uživao. Vreme u Srbiji se, dakle, promenilo. Ali je briga za kadrove ostala. I dalje se u toj istoj, mada obnovljenoj, zgradi neko bavi alhemijom ljudskih duša. Dobro je da to više nije kom-partija. 
Najkvalitetniji u regionu
Razvijeni svet dolazi, naravno, da zaradi, ali pratilja profita je i ulaganje u ljude. 
– Došli smo u vašu zemlju – kaže Poulson – da vašim ljudima pružimo mogućnost usavršavanja na srpskom jeziku, i u skladu sa vašom kulturom, tako da zaposleni u Srbiji imaju iste uslove sticanja znanja kao bilo gde u svetu.
Vilsonov partner iz Atine Artemis Miropulos veruje da će srpski stručnjaci uskoro biti pozivani za menadžere u centralama multinacionalnih kompanija, ne zato što su spremni da rade za manje novca već zato – što su kvalitetni. 
– Napredovaćete brzo – uveren je Miropulos – vaši ljudi na svim testovima pokazuju izvanredne rezultate!
Marina Petruševski, direktor Vilson lrninga u Beogradu, ističe da je osnovna prednost njihove metode u tome što prvo polazi od utvrđivanja nedostataka u veštinama zaposlenih. Kada ustanove problem, onda naprave kurseve koji su potrebni baš tim, konkretnim, ljudima.
Zadovoljstvo učenja
– Glavni problem sa kadrovima, i u najvećim svetskim kompanijama – kaže Poulson, koji je u Beograd stigao pravo s predavanja iz Japana – krije se u fantastičnim strategijama koje napravi odeljenje razvoja a koje nisu usklađene sa kvalitetom ljudi koji te strategije sprovode. 
Cilj njihovih obuka je da podignu sposobnosti zaposlenog do nivoa kada može da ostvari zacrtani plan, ali i da se zaposleni bolje oseća što neko ulaže u njegovo znanje.– Svakom mladom Srbinu koji je završio fakultet i tek se zaposlio, preporučujem dve stvari – daje Poulson besplatan savet za uspešnu karijeru. – Prva je da nastavi sa učenjem, a druga je da ne gleda samo svoje radno mesto i neposredno okruženje u kancelariji već da pokuša da sagleda globalne ciljeve kompanije u kojoj je zaposlen i da rad i znanja prilagodi tim ciljevima.
    </div>
    <div id="magazin">
Sukobi mogu biti dobra stvar
Istraživanje koje je početkom milenijuma sproveo Majkrosoft pokazalo je da je ubedljivo prvo mesto među razlozima za napuštanje posla – loš šef. Zvanično, loši maniri prilikom nadziranja i upravljanja, kao i slaba i jednosmerna komunikacija sa podređenima (ovo je slepa mrlja mnogih unapređenja, postignuća nisu ništa ukoliko je veština komunikacije tanka!), najčešći su okidači za promenu radnog mesta, sudeći prema odgovorima koje je dalo 20.000 ispitanih.
Prvo i osnovno što nipošto ne treba da smetne s uma onaj ko se nađe u situaciji da ima nezgodnog šefa jeste: strpljenje. 
Imajte na umu da svaki konflikt, pre nego što postane problem, prvo stvori manje ili više napetu situaciju. Koliko će i da li će biti napeta zavisi najvećim delom od vas: morate pretpostaviti da vaš šef zna mnogo više od vas i da ima više iskustva u poslu. Zato pre nego što mali nesporazum postane kamen spoticanja, spremite se da izgladite stvar i da sačekate bolji trenutak da ponovo progurate stav za koji se vi zalažete. 
Sukobi mišljenja sami po sebi nisu loši: nekada je čak i potrebno stvoriti raspravu radi – razmrdavanja duhova. Ovo posebno važi za kreativne poslove gde su važne ideje koje, prirodno, nastaju iz nemira i tenzije; takva stimulacija je pozitivna i produktivna jer sve ono što nije dobro može da se popravi, ali je važno da bude rečeno. 
Kontraproduktivne konflikte ćete prepoznati po tome što ćete imati nedvosmislen osećaj da, ukoliko nastavite da ukrštate mačeve, niko neće izaći kao pobednik. Čim primetite nekolegijalnost i nesportsko ponašanje, borbu za moć i mogućnost da konflikt trajno naškodi ličnostima učesnicima, smesta prekinite sukob! 
Ako baš imate želju da nastavite takvu besmislicu, izađite da prošetate i razmotrite svoje prave motive: šta vas tačno nagoni da ulazite u sukob koji ama baš nikuda ne vodi? Niko ne želi kočničare i ometače u timu. Vreme kada su se trošili nervi i sati u domišljanju kako dohakati ometačima je iza nas: dobro sporazumevanje je imperativ za ostanak na radnom mestu, veština komunikacije se – podrazumeva. Nova menadžerska osećajnost nema vremena za gubljenje na lošim karakterima; opšte je poznato da je ljudska glupost neograničena, nema tu mnogo iznenađenja, ali: vi sami birate gde ste u sistemu vrednosti.  
Nasuprot ovome, kolegijalni sukobi i sitna peckanja su dobri načini razbijanja monotonije i dinamizacije odnosa u timu. 
Važno pravilo je: poštujte vreme svog šefa; iako je dužan da vam pruži povratnu informaciju o radu, neka to bude onda kada ima vremena. Vi ste, takođe, dužni da pružite fidbek, pa i da skrenete pažnju na eventualnu grešku koja se pojavi (i ćutanje je zločin, Ginter Gras je to ovog leta dokazao). Budite učtivi i ne zaboravite da pripremite šefa na kritiku: svako voli da ga upozore. 
I, na posletku, ne zaboravite da su i šefovi ljudi i da najverovatnije niko od njih nije imun na ljubaznost i topao ljudski kontakt.
--------------------------------------------------------------------------
Kako znati kad otići
Ova dilema svakog od nas ponekad zadesi: kako odlučiti da li ostati ili otići s posla? Da li se pomučiti pa raditi na promeni sistema iznutra, ili napustiti svoje mesto, iako, generalno gledano, zadovoljavajuće i svrhovito? Magazin "Kontekst" je 1997. godine postavio Kolinu Pauelu pitanje: Šta radite kada se Vaši stavovi dijametralno razlikuju od stavova pretpostavljenog? Pauel je odgovorio: "Ukoliko ne uspete da na nekoj tački usaglasite tačke gledišta, ta situacija postaje potpuno nefunkcionalna i tada bi trebalo zaista krenuti dalje. S druge strane, svaka organizacija bi trebalo da razume buntovnike koji su u stanju da kažu caru da je go". Rizik ostajanja pri statusu kvo je da postanete "korporativni evnuh" čiji glas slabo ko sluša.

Opasne stvari i zaštita na radu
Pored opasne delatnosti, do povrede ili štete koju zaposleni pričini trećim licima može doći i kada se rad obavlja upotrebom opasne stvari. Da li će se neka stvar ili delatnost smatrati opasnom, utvrđuje se u svakom konkretnom slučaju. 
Dizalica ili druga građevinska mašina, na primer, mogu biti opasna stvar ako su u pokretu, tj. kada se njima obavlja neki rad, ali mogu biti opasna stvar i u mirovanju ukoliko su na nizbrdici ili na mestu gde može doći do njihovog pokretanja fizičkim podsticajem. Slično je i kada se rad obavlja mašinama za proizvodnju, ili alatom. 
Veliku ulogu u sprečavanju ili umanjivanju posledica opasne delatnosti ili rukovanja stvarima ima zaštita na radu. U ostvarivanju bezbednosti i zdravlja na radu naročito su važne preventivne mere. Pored korišćenja sredstava i opreme za ličnu zaštitu, ove mere obuhvataju i aktivnosti vezane za samo projektovanje, izgradnju, korišćenje i održavanje objekata namenjenih za radne i pomoćne prostorije, kao i objekata namenjenih za rad na otvorenom prostoru, održavanje tehnoloških procesa rada sa svom pripadajućom opremom tako da se omogući zaštita od hemijskih, fizičkih i bioloških štetnosti, i zaštita od povređivanja ili oštećenja zdravlja zaposlenih, mikroklime i odgovarajućeg osvetljenja, organizovanja proizvodnje, pakovanja, prevoza, skladištenja, upotrebe i uništavanja opasnih materija, na način i po propisima i pravilima kojima se otklanjaju mogućnosti povređivanja ili oštećenja zdravlja zaposlenih. 
Nisu manjeg značaja ni mere koje imaju edukativni karakter za zaposlene, koje obuhvataju obrazovanje, vaspitanje i osposobljavanje. Prava, obaveze i odgovornosti u vezi sa bezbednošću i zdravljem na radu regulišu se kolektivnim ugovorom, pravilnikom poslodavca ili ugovorom o radu, u skladu sa Zakonom o bezbednosti i zdravlju na radu ili posebnim zakonom koji reguliše zaštitu na radu u posebnim uslovima. 
Pre zasnivanja radnog odnosa dobro je prvo proveriti kakve mere zaštite je predvideo poslodavac. Zaposleni mora da bude obavešten na kakvom radnom mestu će raditi, da bude potpuno obučen u rukovanju mašinom ili drugom stvari pomoću koje radi. Radni proces mora da bude prilagođen telesnim i psihičkim mogućnostima zaposlenog, a radna okolina, sredstva za rad i sredstva i oprema za ličnu zaštitu moraju biti obezbeđeni tako da ne ugrožavaju bezbednost i zdravlje zaposlenog. Mere zaštite ne smeju da prouzrokuju finansijske obaveze za zaposlenog i ne smeju da utiču na njegov materijalni i socijalni položaj. U slučaju uvođenja novih tehnoloških procesa, poslodavac takođe mora da uvede i mere zaštite i da ih reguliše aktima.
    </div>
    <div id="sport">
Pod vodom duže od četiri minuta
Takmičari iz Srbije osvojili su četiri medalje na "Letnjim Apnea igrama", odnosno otvorenom prvenstvu Grčke u ronjenju na dah, održanom minulog vikenda u grčkom gradu Lutraki. U konkurenciji predstavnika devet zemalja srebrno i dva bronzana odličja osvojila je Darija Subotin, a Marku Đorđeviću je pripala srebrna medalja. Osim njih, reprezentaciju naše zemlje predstavljali su i Uroš Kojić i Ivan Andrić. 
Takmičenje je organizovano u pet disciplina od kojih se neke održavaju u moru, a neke u bazenu. Ronilačka veština pokazuje se pod  budnim okom sudija, kamera, lekara. Darija Subotin se ronjenjem na dah takmičarski bavi dve i po godine. Studentkinja veterine trenirala je plivanje u srednjoj školi kada je i ronjenje pobudilo njeno interesovanje. Osim na dah, danas roni i uz pomoć boca i kaže da između ta dva stila postoji velika razlika. 
– Kada ronite sa bocama – kazuje Darija – vi ste gost u podvodnom svetu, a kada ronite na dah onda ste deo njega. Draž ovog sporta je u ispitivanju sopstvenih granica, u slobodi pokreta, tišini, plavetnilu vode. 
U disciplini konstant sa perajima u Grčkoj je zaronila na 33 metra, a dubina mora u tom delu bila je više od 160 metara. Velika pažnja, dodaje Darija, poklanja se bezbednosti takmičara, a osnovno pravilo ronjenja jeste da pod vodu nikada ne treba ići sam:
– Uvek treba da je tu neko ko će moći da pomogne. Ali, ako se poštuju pravila, nema opasnosti. 
Medalje, međutim, nije osvojila roneći u moru nego u bazenu. Njeno lice ostalo je u vodi četiri minuta i 17 sekundi, što joj je donelo srebro. 
– To je bazična ronilačka disciplina u kojoj više dolazi do izražaja mentalna nego fizička snaga ronioca. Važna je izdržljivost i zato u pripremi koristim jogu, ali i vežbe disanja, vežbe u teretani i trčanje. Bronzane medalje sam osvojila i u dinamici sa perajima i bez njih – zaključila je Darija. 
Za ovaj neobičan, izazovan i nimalo jevtin sport neophodna je i odgovarajuća oprema koja se često ne može kupiti u Srbiji: ronilačka odela moraju biti takva da stvaraju što manje trenja i da što bolje čuvaju toplotu organizma takmičara, zatim maske, naočari, peraja, pojasevi, tegovi. 
AIDA Srbija, domaća organizacija ronjenja na dah, član je međunarodne asocijacije nešto manje od dve godine. Prema rečima Petra Bojovića, predsednika AIDA Srbija, njeni ciljevi su obučavanje domaćih sudija, takmičara i trenera, učešće na svetskom prvenstvu u Hurgadi, u decembru ove godine, i organizovanje nekog od budućih takmičenja. Klubovi postoje u Beogradu, Nišu i Novom Sadu, a njihovi članovi dosad su učestvovali na brojnim međunarodnim takmičenjima.
    </div>
    <div id="magazin">
Sasvim ozbiljan šaljivdžija
Ivan Tobić. Godina: jedva 30. Azilant iz Smedereva sa privremenim boravištem u Beogradu i trajnom namerom da tako i ostane. Obrazovanje: filozof naturščik u pokušaju da to i akademski ozvaniči. Zanimanje: bespravni uzurpator svesti, manipulator podsvesti i hroničar nesvesti... Političko opredeljenje: svestrano, svrstano- nesvrstan.Javnosti je daleko poznatiji pod pseudonimom: "Tobić Tobić, idol mladih", kao autor, u najmanju ruku psihotičnog, horoskopa dnevnog tabloida "Kurir". Jedan je od stožera umetničkog, spiritualističkog, ezoteričnog, pseudohrišćanskog, pevačkog, crtačkog i  asketskog kružoka: "Ilegalni poslastičari koji mese pitu, bulu i terijeru sa sve tri ruke, na tromeđi Dorćola, Vračara i Smedereva". Ali, daleko je najpoznatiji kao tvorac nekih od najvećih "novinarskih patki", na koje su se, minulih meseci, i te kako napecali što prestonički, što strani mediji. 
– Hoćeš pivo – još pri upoznavanju Tobić poteže univerzalni argument za sputavanje uvrežene novinarske ljubopitljivosti.
– Naravno – na tvrd je orah udario...
– Uglavnom se ljudi pitaju na čemu sam. Naročito zbog horoskopa. Zagledaju me čudno. Podozrivo. Čim nešto nije ukalupljeno i uobičajeno po nekim opštim pravilima ponašanja, odmah si čudak, narkoman, budala... A ja, k`o rosa. Strej, skroz. Čak i ne jedem pre pisanja, ali šta ćeš. Slabo ovde prolazi suština. Uglavnom se ljudi klizaju po površini i to što vide na prvi pogled – to im je. Konkretno, ti horoskopi su nekada zaista čista zezancija. Mnogo češće priča, koja se shvata jedino ako pročitaš svih 12 znakova. Prikrivena politička poruka. Prekor stanja u kojem društvo tavori kao u narkozi – veli, ostavljajući i dalje sasvim dovoljno prostora sumnji da je ovde više reč o psihoterapiji negoli o intervjuu. Neko je tu na "kauču"...
Toliko o horoskopu. Pomenute "patke" su daleko zanimljivija tema, a i pivo je nestrpljivi konferansije koji čini sve da razgovor teče forsiranim ritmom. Teče metafora, ili...
Elem, u režiji Tobića i sabraće iz Ilegalnih poslastičara, sa posebnim naglaskom na Pavla Ćosića, velikog majstora bratstva, javnosti su bile servirane priče o famoznom kafiću "Osama", koji se, navodno, nalazi baš preko puta ambasade Sjedinjenih Država, maloprivredniku iz unutrašnjosti Srbije koji proizvodi lažne hrvatske registarske tablice na magnet, kao i priča o sukobu dvojice komšija iz okoline Smedereva zbog ljubavi jednog od njih prema kozi onog drugog. Ima tu još dosta toga, ali ove tri "vesti" su zaista bile bum.
– Pa jesu. Zaista. A sve počne iz zezanja, kako to inače obično i biva. Što se "Osame" konkretno tiče, a nju su prenele čak i američka i hrvatska štampa, sve se zakuvalo jednog smornog, kišnog dana u kafanici "Jezero" u Sarajevskoj ulici. Sedeli smo, cugali neko pivo i onako, u dokolici, čavrljali na temu obližnjeg staračkog doma. Krenula je igra reči: sam, samoća, samotno i... eto i Osame. Na to se nadovezala i blizina američke ambasade i – eto svetske vesti. Odlučili smo da je profuramo na Internet, mediji su legli na rudu i sve ostalo je istorija. Mogu ti reći da su naši ispali mnogo profesionalniji i pametniji od stranaca. Oni su pukli na naslovne strane, zdravo za gotovo. Još sa sve intervjuom sa virtuelnim vlasnikom virtuelnog kafića... Slično je bilo i ono sa hrvatskim tablicama. Oglasilo se njihovo pravosuđe, policija, javnost... – sada je već sasvim jasno da u ovome mladiću čuči nešto jednako briljantno koliko i opasno. Sasvim je ubeđen da baš ništa loše ne može proizaći iz svega toga, koliki god i kakav god efekat bio.
– Naš cilj i jeste da razobličimo to neko novinarsko i društveno licemerje. Da pružimo rendgenski pogled na stanje stvari. Da trgnemo ljude. Nateramo ih da razmišljaju. Da ne gutaju baš sve što im se servira. Bez ikakve namere da bilo kome nanesemo štetu. Jednostavno, tražimo za sebe i za druge bezuslovnu i neograničenu slobodu. U svakom smislu, pa kako god nas razumni, ili nerazumni shvatali...
Ko zna, možda je baš ovaj momak, u kojem su se i rečju i likom jednako spleli Salvador Dali, Čarls Bukovski, Jesenjin i najobičniji beogradski "dripac", upravo taj mesija svesti, tako nam – preko potreban. Ili je, pak, hronični pubertetlija u sprezi s maliganima. Ko zna. Kako god. 
-----------------------------------------------------------
Za ukidanje viza
Jedna od narednih akcija Ilegalnih poslastičara biće, po kazivanju Tobića, štrajk glađu za ukidanje viza, pred ambasadama onih zemalja za koje nam trebaju vize. Ukoliko to ne urodi plodom, druga faza akcije biće štrajk prežderavanjem pred onim, malobrojnim, ambasadama za čije nam zemlje vize nisu potrebne, s ciljem da ih i oni uvedu.

Nestaće još dve zgrade
Rušenje zgrada u Azbestnom naselju se nastavlja, saznajemo u Direkciji za građevinsko zemljište i izgradnju Beograda. Prva od postojećih 14 zgrada, napravljena od štetnog materijala azbesta, u ulici Mate Jerkovića srušena je nedavno. 
Trenutno se ugovara posao za demoliranje naredne dve zgrade u Komovskoj ulici, na brojevima 25-27 i 29-31, koje će doći na red do kraja ove godine. U toku je potpisivanje ugovora sa stanarima naselja za preseljenje u druge stanove.
Prema rečima Nenada Bajića, iz informativne službe direkcije, u ulazima broj 25-27 još traju pregovori sa dve porodice i ona će, s obzirom na to da su dogovori o iseljenju praktično završeni, prva biti na redu za rušenje.
– Iz zgrade su krajem avgusta iseljeni svi stanari koju su tu bespravno živeli, a iz susedne zgrade ovih dana počeće iseljenje ilegalnih žitelja. Na žalost, ti ljudi će sami morati da nađu drugo rešenje za krov nad glavom, jer mi nismo ovlašćeni da brinemo o njima. Legalno useljeni stanari azbestnih zgrada dobiće stanove boljeg kvaliteta i približne kvadrature kao što su bili oni u kojima su do sada živeli – istakao je Nenad Bajić.
Planirano je da na mestu porušenih zgrada niknu nove. Početak gradnje, tvrdi Bajić, zavisiće od brzine okončanja potpisivanja ugovora sa stanarima i završetka generalnog projekta izgradnje. Svakako, direkcija od ovog rušenja ima i svoju računicu. Budući soliteri od "zdravih" cigli biće veće površine.
– Kada uselimo deo stanovnika Azbestnog naselja u novoizgrađene zgrade, u njima će ostati i prazni stanovi koji će direkciji poslužiti, za neko buduće raseljavanje. Ne bismo ulazili u ovaj posao da nismo videli i ekonomski interes, uostalom niko godinama nije hteo da se prihvati ovog komplikovanog posla – naglasio je naš sagovornik.
Gradski zavod za zaštitu zdravlja stalno kontroliše količinu azbestnih čestica u vazduhu u tom delu grada i, kako Bajić ističe, prilikom prethodnog rušenja nije registrovano povećanje materija u vazduhu, koje su opasne po zdravlje ljudi. Tako će, prema njegovim rečima, i ostale građevine biti demolirane po istom sistemu.
Do dolaska Borisa Rankovića, direktora Direkcije za građevinsko zemljište, u čijem su vlasništvu većina stanova u tom naselju, niko od nadležnih nije primetio ekonomsku korist od rušenja, pa je samim tim i uklanjanje višespratnica koje su napravljene od kancerogenog materijala odlagano do današnjih dana. Podsetimo, Azbestno naselje izgrađeno je daleke 1964. godine kao privremeno rešenje, jer je rok trajanja štetnih ploča ograničen na dve decenije. Međutim, proteklo je gotovo pola veka pre nego što je odlučeno da se stanari presele na zdravije mesto. Svih 14 zgrada biće, prema planu direkcije, srušeno do 2011. godine. 
Jedni od najstarijih legalnih stanara, Mirko i Stanika Matković, uselili su se daleke 1966. godine u Ulicu Mate Jerkovića 60. Mirko kaže, gorko se šaleći, da su ovog 20. jula proslavili 40 godina među otrovnim zidovima. Njihova zgrada će tek 2011. godine biti uklonjena. Na sreću, za razliku od njihovih komšija, dočekali su zdravi ovaj čudni jubilej. 
– Voleli bismo da rušenje ide brže, ali i ovaj plan je ipak rešenje. Pretpostavljam da je to zato što direkcija poseduje samo dva stana od četrnaest, koliko ih ima u našoj zgradi. Inače, što se rušenja tiče, nije bilo većih problema. Radnici pažljivo rade svoj posao – objasnio je ovaj dugogodišnji i dugovečni žitelj Azbestnog naselja. U međuvremenu, neke porodice snalazile su se i nalazile bolja rešenja, a u njihove prazne, "otrovne" stanove nelegalno su se useljavali drugi žitelji, jer su im zidovi od azbestnih ploča predstavljali kakvo-takvo rešenje.
    </div>
    <div id="vesti">
A pirotehničara nema, pa nema
ARADAC – Pred kućama braće Trivunović već tri meseca "dežura" policijski automobil. Meštani ovog sela pored Zrenjanina danima nisu znali razlog za u danonoćnu stražu, ni zašto se ljudi u uniformama vrzmaju po Đurđevom dvorištu, jednog od braće Trivunović. Danas se uglavnom zna zašto su oni došli, ali je Aradčanima neobjašnjiva dužina njihovog boravka.
Trivunovići su izbeglice iz Teslića, a u Aradac su stigli tokom 1996. i 1997. godine, preko istočne Slavonije, gde su privremeno bili naseljeni. Sva trojica su ovde kupili trošne kuće. Markovo i Đurđevo dvorište su jedno naspram drugog i deli ih seoski put, a Ratkovo je, koji je ovde stigao prvi, dve-tri kuće dalje. Još dok su bili u izbeglištvu u istočnoj Slavoniji zapatili su stoku, koju su dovezli u Aradac da bi se i ovde se bavili stočarstvom, pa i da prošire delatnost kako bi mogli da žive, pre svega od prodaje mleka. Ratko ima štalu u dvorištu, a Marko i Đurađ su ovog leta počeli zajedno da grade moderniju u koju bi mogli da smeste više mlekulja. Braća sada dnevno isporuče i po 700 litara mleka.
I tada se pojavio razlog dolaska policije. Prilikom kopanja temelja, "kod trećeg ašova", na dubini 60-70 santimetara kopači su naišli na najlonsku vreću sa sumnjivim sadržajem. U njoj su se, naime, nazirale bombe i municija, sve prilično zahvaćeno rđom. obaveštena je policija koja je odmah došla na lice mesta. Sadržaj vreće su, kažu braća, pregledali policajci u civilu, a onda je premeštena desetak metara dalje u iskopanu rupu. Mesto je omeđeno trakama, a rupa ovlaš pokrivena limenim poklopcem.
– Od tada pa do današnjeg dana u dvorištu dan i noć dežuraju policajci kako bi se sprečio prilazak sumnjivom sadržaju. Nama je skrenuta pažnja da se vreća ne dira i da je ovdašnja policija nemoćna da uradi nešto više, pošto je za njeno uklanjanje potrebna pomoć pirotehničara. Čuli smo da je njihovu pomoć zrenjaninski SUP zatražio dva puta, ali ni nakon tri meseca oni se ne pojavljuju – pričaju braća i dodaju kako im policija ne smeta i da je reč o veoma korektnim i savesnim momcima. Nakon neobičnog pronalaska o njemu se nije mnogo govorilo, sve zbog toga da se ne bi izazvali znatiželjni seoski momci ili neko drugi željan avanture, a to bi moglo imati dalekosežne posledice. Sada "za jadac" znaju mnogi, ali se zbog dugog boravka policije i u zvaničnu priču počinje sumnjati, a Trivunovićima je i zbog dobronamerne zaštite sve više neprijatno. U međuvremenu je štala izgrađena od temelja do krova, u nju je useljena stoka, a pirotehničara nema, pa nema.Đurađ i Marko imaju po dvoje dece , a Ratko sedmoro, na "opasno mesto" proviruju i komšijska deca. Tu je 40 grla goveda i 150 ovaca, oni se izgone na pašu pored mesta gde su privremeno uskladištene bombe. Strah je opravdan jer je dovoljan samo trenutak nepažnje.

Nema više liste čekanja
PIROT – Nema više spiskova dece koja čekaju na upis u vrtić, rekao je Dušan Živković, direktor predškolske ustanove "Čika Jova Zmaj", obilazeći novu zgradu vrtića sa predsednikom opštine Vladanom Vasićem. Živković je naglasio da su smeštajni kapaciteti povećani i da svi roditelji koji žele mogu decu da smeste u predškolske ustanove. Do sada oko 150 dece godišnje bilo je na listi čekanja.
Vladan Vasić je rekao da se u poslednjih 30 godina nije toliko ulagalo u objekte predškolske ustanove kao ove godine. Vrtić "Lane" ovih dana slavi 33. rođendan i za vreme Dečje nedelje biće spreman da primi mališane.
– Izgradnja krova, započeta prošle godine, na vrtiću "Lane" biće završena ovog meseca, a biće uskoro završena i popravka kotlarnice za priključenje nove zgrade – rekao je Vasić. Za izgradnju opština je izdvojila 15 miliona dinara, za kotlarnicu sa toplovodom i krov na staroj zgradi vrtića nešto više od četiri miliona dinara. Za sada nema promene cene smeštaja dece i, zavisno od kategorije, roditelji će plaćati od 1.000 do 2.000 dinara.– Pošto su cene najniže u Srbiji verovatno će do kraja godine biti korekcije cena – rekao je Vasić. Pirot ima više od 100 vaspitača koji čekaju na posao i zbog otvaranja nove zgrade predsednik opštine je rekao da će krajem septembra biti raspisan konkurs za nova radna mesta. Vasić je najavio i preuzimanje vrtića "Prvomajski cvet" od "Prvog maja" i njegovu obnovu.

Odbornik (ni)je otet
ZRENjANIN – Predsednica Skupštine opštine Dušanka Trifunov prekinula je jučerašnje redovno zasedanje odmah na njegovom početku zbog dva odbornika koja se nisu pojavila na sednici: Stanko Uzelca, koji je "verovatno otet" i oduzimanja mandata Draganu Prekajskom.
Sumnje da je odbornik Stanko Uzelac, po rečima predsednice, otet, nastale su posle nemogućnosti da se s njim stupi u kontakt, mada je ujutru došao na posao u poštu i odatle krenuo na zasedanje skupštine. Na zasedanju se nije pojavio.
Kao drugi razlog za prekid sednice Dušanka Trifunov je istakla da je Mandatna komisija nezakonito oduzela mandat odborniku Draganu Prekajskom koji se nalazi na godišnjem odmoru, završavajući obraćanje zaključkom da će sednica biti zakazana kada se ispitaju ova dva slučaja.
Stanko Uzelac je bio odbornik SRS, ali je tu stranku u međuvremenu napustio i nije pristupio drugoj nego je samo ušao u odborničku grupu DSS, a Dragan Prekajski je iz G17 plus.
Uoči prvog jesenjeg zasedanja zrenjaninske skupštine najavljivana je smena vlasti u kojoj su DS, LSV, SVM, G 17, PŠ i lokalna partija "Odbrana Zrenjanina". Na jučerašnjoj sednici odbornici DSS, SRS i SPS trebalo je da predlože niz kadrovskih mera i time preuzmu vlast od suprotnog bloka. U skupštini ima 67 odbornika, svaki od blokova po 33 i Uzelac. koji je nestao. odlučio bi o formiranju nove većine u opštini. On je inače bio na listi Srpske radikalne stranke, ali je počeo da deluje kao samostalni odbornik.
Do bitnih promena u odnosima snaga došlo je kada je nekoliko odbornika PSS prešlo u DSS, što je izazvalo krizu u Skupštini koja još traje. Sudeći po jučerašnjem neuspelom pokušaju, u narednom periodu ovde se mogu očekivati burna dešavanja, mada zbog ove pat-pozicije mnogi pominju raspisivanje lokalnih izbora.
--------------------------------------------------------------------------
Loše se osećao
Stanko Uzelac, jedan do dva sporna odbornika, pojavio se juče na svom radnom mestu u zrenjaninskom "Telekomu" nešto posle 13 časova. U izjavi za "Politiku" rekao je da nije otet niti da je kidnapovan.
– nisam se dobro osećao, niti sam se dobro pripremio za sednicu, a imao sam i neodložnih radnih zadataka na terenu i to su pravi razlozi mog nepojavljivanja. Uoči sednice me je zvalo nekoliko ljudi, neke od njih i ne poznajem, ali nije bilo pritisaka da se izjašnjavam za neku od strana u Skupštini – rekao je Uzelac dodajući da je on izbačen iz SRS, da je samo nekoliko puta prisustvovao sastancima odborničke grupe DSS i da nije pristupio ni jednoj stranci.
    </div>
    <div id="sport">
Oprez u obe ekipe
Od našeg specijalnog izveštača
LIBEREC, 13. septembra – Utakmice sa prvakom Češke Liberecom u prvom kolu Kupa Evropske fudbalske unije biće odličan pokazatelj koliko znatno izmenjeni zvezdin tim zapravo vredi. "Crveno–beli" su letos na pripremama u Austriji nadigrali i ubedljivo savladali sutrašnjeg rivala, ali sada će pred sobom imati mnogo teži zadatak. Početak prvog meča u Liberecu je u 17,30 časova, a za područje Srbije je obezbeđen televizijski prenos. UEFA je odredila da glavni sudija bude Krejg Tomson iz Škotske. 
Prvaci Češke i Srbije i Crne Gore, koja se ove godine raspala kao nekada Čehoslovačka, mogli su da se sastanu i u kvalifikacijama za Ligu šampiona, što je bila velika želja svih u našem najtrofejnijem klubu. Ali, umesto "slabašnog" Libereca žreb je bio nemilosrdan prema Zvezdi, za koju je slavni italijanski klub Milan bio prejak. Češkog šampiona zaustavio je ruski Spartak tek u finišu revanša u Moskvi. Fudbalere Slovana iz Libereca je samo desetak minuta delilo od evropske elite, a sada će se boriti za opstanak na evropskoj sceni.
Čini se da u deulima Zvezde i Libereca nema izrazitog favorita, mada je zbog boljeg renomea blaga prednost ipak na strani Beograđana. Oba tima nisu sklona rizičnoj igri, a iskusni trener Zvezde Dušan Bajević najavio je oprezan pristup, iako će na terenu biti dvojica napadača: Dušan Đokić i Brazilac Ailton, koga su u Liberecu dobro upamtili po golovima koje im je dao dok je igrao za nemački Šalke, pre dve godine u Intertoto kupu.
Dobro iskustvo sa Liberecom ima i novi Zvezdin kapiten Dejan Milovanović, jer se upisao u strelce na prijateljskom meču u Austriji. Međutim, Milovanović ne želi mnogo da se osvrće na taj susret, posebno istakavši:
– Prvak Češke je tada igrao s kombinovanim timom, a mi u najačem sastavu. Sada će biti sasvim drugačije i naravno mnogo teže za nas. Ipak, optimista sam, a najvažnije je da postignemo gol. Bolje je i da izgubimo sa 2:1 nego da ne zatresemo mrežu domaćina. 
Pored Ailtona napad gostiju iz Beograda predvodiće najbolji strelac "crveno–belih" Dušan Đokić, koji je po dolasku u Češku kazao:
– Slažem se da je izuzetno važno da damo gol a ko će biti strelac uopšte nije bitno. Igru Libereca smo proteklih dana detaljno analizirali. Radi se o čvrstoj ekipi koju odlikuje jak kolektiv. Na šest utakmica u šampionatu nisu primili gol, ali verujem da je došlo vreme da kapituliraju na domaćem terenu, jer njihov odlični golman Mark Čeh još nije savladan u Liberecu. 
Novajlija Aleksandar Trišović je veliki optimista, iako je u dresu Crvene zvezde odigrao tek jedno poluvreme, na nedavnom prvenstvenom meču u Čačku.
– Iako sam tek došao, sigurno ću se brzo prilagoditi novoj sredini zato što dobro poznajem većinu saigrača. U Liberecu očekujem povoljan ishod, a to je za mene samo pobeda. Smatram da bi već ovde u Češkoj trebalo da obezbedimo dobru zalihu za revanš u Beogradu – naglasio je Trišović.
Trener Crvene zvezde Dušan Bajević ima najviše kadrovskih problema u odbrani, jer pored "požutelog" Senegalca Gaja, u Beogradu je ostao i nedovoljno oporavljeni desni bek Dušan Basta. Mesto kraj desne aut linije zauzeće Antić, a umesto Gaja šansu će dobiti mladi štoper Đorđe Tutorić, koji je izjavio da će opravdati poverenje Bajevića. 
– Spreman sam za prvi okršaj sa Liberecom i verujem da ću dati doprinos našem uspehu. Posebnu pažnju moraćemo da obratimo kod prekida, jer u ekipi češkog prvaka ima dosta visokih igrača, koji su često opasni u takvim situacijama – rekao je Tutorić. 
Ekspedicija "crveno–belih" je Jatovim čarter letom stigla nešto posle 11 časova u Prag i na aerodromu u prestonici Češke fudbaleri Zvezde bili su u centru pažnje znatiželjnih ljubitelja fudbala. Potom je nastavljeno putovanje autobusom do krajnjeg odredišta Libereca, gde je Beograđane dočekalo lepo vreme sa temperaturom iznad 20 stepeni. Nadamo se da će se "crveno–beli" lepo osećati i po zvaršetku susreta na stadionu "U Nisi". 
--------------------------------------------------------------------------
Basta ostao u Brogradu
Iako je šef stručnog štaba Crvene zvezde Dušan Bajević najavio povratak reprezentativca Dušana Baste u najbolji tim, nadajući se da se oporavio od povrede, plavokosi Zvezdin prvotimac je ipak morao da ostane u Beogradu. Naime, na poslednjem treningu "crveno–belih" pred put za Češku, Basta nije izdržao sve napore, pa je procenjeno da bi bilo bolje da se ne izlaže dodatnim rizicima na utakmici protiv Libereca.
--------------------------------------------------------------------------
Peteržela uzdigao klub iznad proseka
Iako fudbalski počeci u gradu na severu Češke Liberecu sežu od 1904. godine, Slovan je osnovan 1949. U godinama posle Drugog svetskog rata u tada jedinstvenoj Čehoslovačkoj nije imao zapaženijih uspeha. Nikako nije uspeo da se domogne prve lige a dešavalo se da bude član i treće. 
U samostalnoj Češkoj Liberec je tek u ovom veku skrenuo pažnju ostvarenim podvizima na domaćoj sceni. Prošle sezone su proslavili drugu šampionsku titulu, a prva je osvojena 2002. godine. U klupskoj vitrini je i jedan pehar pobednika Kupa Češke.
Klub je iznad prosečnosti uzdigao iskusni fudbalski strateg Vlasimil Peteržela, a trenutno ga veoma uspešno vodi Vikjeslav Lavička s obzirom da je Liberec od početka novog prvenstva najavio da će biti glavni favorit za novu titulu prvaka. U prvih šest kola zabeleženo je pet pobeda i jedan remi, a identičan učinak ima i vecešampion Mlada Boleslav. Ispod njih su praški velikani Sparta i Slavija. Golman Libereca Marek Čeh je u prvenstvu nesavladan već 540 minuta, tako da i po sjajnim odbranama podseća na svog mnogo poznatijeg prezimenjaka i kolegu Petra Čeha iz Čelzija. Liberec je domaćin na moderno sređenom stadionu "U Nisu", kapaciteta 9.900 sedećih mesta. Među klupskim sponzorima je i sportska kladionica "Betendvin", koja je od ove sezone glavni sponzor i Zvezdinog prethodnog rivala u Evropi Milana.

Partizan – Groningen
Partizanovci se rado sećaju mečeva sa holandskim timom, posebno revanša u Beogradu, kada je naš tim izborio plasman u četvrtfinale Kupa Kupova. Bio je to meč sa istinske fudbalske sladokusce, utakmica koja budi lepa sećanja, a pred igračima Partizana i Groningena je na pomolu novo odmeravanje. Večerašnji prvi susret 1. kola Kupa Uefa (19 č) ova dva tima dočekuju sa različitim raspoloženjem.
Uz svu ozbiljnost situacije posle dva poraza i težinu problema koja prati "crno-bele" bilo je simpatično čuti mladog Milana Smiljanića kako "brani" interese svojih saigrača, iako su tu ulogu trebali da prihvate neki iskusniji igrači. Utakmica sa OFK Beograd je sada već davna prošlost, jer valja se okrenuti Evropi..
Partizan je nedavno, posebno u Sloveniji, imao vrlo težak sportski obračun, a večeras i za dve nedelje očekuje ga još teži ispit. Ali, takvu sudbinu dele i ostali timovi čija je želja da se nađu u Uefinoj grupi.
Preterano emotivni i brzi na rečima mladi Partizanovi igrači, kojima je veoma teško pao poslednji prvenstveni poraz, često zaboravljaju da je život i ono što sledi sutra, prekosutra... Čini se da se Ješićev tim potpuno okrenuo novom ispitu, večeras je nova evropska fešta u Humskoj, za ovakve utakmice se živi. Koga nema bez njega se može i mora, pa je izostanak  štopera Branimira Bajića tema o kojoj se više i ne razgovara u Partizanu. Ni o njemu ni o onima na koje trener ne računa. Ali, ko zna, možda u predvečerje važnog evropskog okršaja trener "crno–belih" napravi izuzetak, u glavni tim, pred kojim je važan ispit pozove recimo kapitena Nađa, zašto da ne! Ako trener i u ovom slučaju kapiten zaborave određene nesuglasice, i klupski interes uzdignu iznad ličnih interesa, možda baš od ove večeri Partizanu krene na bolje.
Miodrag Ješić ni juče dan pred meč nije želeo da se izjašnjava o timu koji će  istrčati protiv Holanđana, ali nije krio da sprema iznenađenje, kakvo, videćemo kada igrači oba tima istrče na teren.
"Crno-beli" su posle analize protivničkog tima, koju im je prezentovao trener  na sinoćnjem treningu pokušali da praktično postave svoju taktičku orjentaciju. Koliko su u tome uspeli, videće se u predvečerje dana kada će polagati ne mali ispit pred svojim navijačima a i pred evropskom fudbalskom javnošću. Na jučerašnjoj konferenciji Miodrag Ješić je poručio:
– Snimili smo protivnike mane i vrline, čini mi se da ih dobro poznajem. Ali, još jednom ćemo svi zajedno pokušati da napravimo plan igre, onakav kakav nama odgovara.  Znam da se radi o ozbiljnoj ekipi, ali naš sistem igre će biti takav da primoramo protivnika da se prilagođava našem stilu igre.
Opšti je utisak da je Ješić dobro motivisao svoje fudbalere, i da ćemo večeras gledati dobru utakmicu, sa puno tempa, dramatike...
– Nećemo se štedeti, pokušaćemo da već u prvoj utakmici napravimo značajan korak ka novoj rundi takmičenja. Očekujem taktičku borbu. Naš cilj je pobeda u Beogradu, uz mogućnost da na revanš u Holandiju odemo bez primljenog gola, naglasio je Ješić.
Mladi reprezentativac Milan Smiljanić je istakao da je atmosfera u timu dobra. Govoreći o tome gde je Partizanova prednost u odnosu na Groningen, odgovorio je sledećim rečima:
– Evropske utakmice igramo daleko bolje nego domaće. To je i normalno, jer kada ispred sebe imate tipičnog predstavnika holandske škole fudbala, sa kojom uglavnom teško izlazimo na kraj, onda je jasno da se u nama budi želja, inat, posebna energija koja nas pokreće i kada nam je najteže. 
Na pitanje kakvu atmosferu očekuje sa tribina Smiljanić je kazao:
– Onakvu kakva dolikuje jednom velikom klubu. Mi imamo divne navijače, očekujem pune tribine i sjajan ambijent. Veoma nam je važna  njihova podrška.
Groningenovi fudbaleri su napravili dobar start u šampionatu. Izabranici Rona Jansena pobedili su Fejenord na startu, zatim igrali nerešeno sa Necom, a pred dolazak u Beograd ostvarili su novi trijumf protiv Heraklesa. Po mnogima Groningen mnogo bolje igra na svom stadionu, i u toj činjenici treba tražiti šansu. Partizan već večeras mora da se napregne iz petnih žila. Posebnu pažnju odbrana našeg tima treba da obrati na napadački tandem: Nevland – Salmon. Jedini Srbin u holandskom sastavu Goran Lovre najverovatnije neće početi utakmicu od početka, a svojim saigračima je poručio da najveća opasnost po njihov gol preti od Nigerijca Obiore Odite.
Duel u Beogradu poveren je arbitrima iz Letonije. Na centru će se naći Ronans Lajuks, a pomagaće mu Sergejs Braga i Janis Pukijans. Kapije Partizanovog stadiona biće otvorene dva sata pre početka meča koji počinje u 19 časova.
--------------------------------------------------------------------------
Ulaznice i na dan utakmice
Blagajne Partizanovog stadiona biće otvorene i danas od 10 časova. Kako smo saznali ulaznice se mogu kupiti po različitim cenama: Zapad i Istok – centralni deo 1500 dinara, bočne strane po 1000 dinara, dok su najjeftinije karte za jug i sever – 500 dinara. 
Iz kluba poručuju da očekuju dobru posetu i fudbalski ambijent, kakav uostalom mogu da naprave samo navijači "crno-belih".
--------------------------------------------------------------------------
Jans: Odluka pada u revanšu
Znamo prednosti i mane protivnika, rekao je trener Groningena. – Matajs: Uživati a ne plašiti se protiv Partizana
Groningen posle 15 godina ponovo izlazi na evropsku scenu. To je za izabranike Rona Jansa prvorazredni gogađaj, iako je sezona fudbala tek počela. Na sinoćnoj konferenciji za novinare najviše je bilo kolega iz Holandije, dok je interesovanje domaćih medija splasnulo.
Dejan Čurović je godinama tresao mreže u dresu Groningena i to Holanđani nisu zaboravili. On se juče našao u ulozi prevodioca i taj posao je radio vrlo dobro. Pred duel sa Partizanom Ron Jans je kazao:
– Očekuje nas izuzetno važna utakmica. Partizan smo upoznali putem DVD-a, a moji saradnici su gledali utakmice protiv Vojvodine u Novom Sadu i u Beogradu protiv OFK Beograda. Spremili smo se maksimalno i znamo šta nas očekuje. Moram da istaknem da smo u Beogradu primljeni prijateljski, vrlo korektno. Ovo nije obična utakmica za moj tim i mišljenja sam da će odluka pasti u revanšu.
Kapiten Pol Matajs je u Beograd stigao sa lakšom povredom, a pred duel sa Partizanom je kazao:
– Posle fantastične sezone u domaćem šampionatu ovo je za nas na neki način dar za sve što smo postigli u prošloj sezoni. U Beograd dolazimo bez straha sa željom da uživamo u ovoj utakmici.
Jedan od najopasnijih napadača Groningena Erik Nevland je pred duel sa "crno-belima" poručio:
– Svaka utakmica u Evropi je za nas novo iskustvo. Imamo dobar tim i pokušaćemo sve da poremetimo planove domaćina.
Ron Jans je takođe naglasio da o Partizanu zna puno, da za razliku od njegovog tima domaćin još uvek juri formu i da sa tom presijom Partizan mora da juri rezultat u Beogradu. On je takođe naglasio da ga posebno interesuje ko će Nenadu Đorđeviću na mestu centralnog beka pravit društvo.
Inače, Holanđani su posebno pohvalili organizaciju naglašavajući da je Partizanova "Travel agencija" perfektno organizovala njihov boravak u Beogradu i da do sada nisu videli veće gostoprimstvo.

Videla sam sebe i s trofejom
Jeleni Janković je polufinale na Međunarodnom prvenstvu SAD za nauk. Došla je u centar pažnje kao jedina među četiri najbolje koja nije iz samog svetskog vrha, a onda je utisak o njenom porazu nadjačao sve pobede kojima je razgrnula put do bitke za finale.U grlu joj je ostala kost. Kada govori o neosporno najvećem uspehu u novijoj istoriji našeg tenisa, kao senka je prati to da je propustila veliku priliku da dotuče Belgijanku Žistin Enan Arden. O greškama, kojima je platila danak, kaže:
– Posle pobeda nad Vajdisovom, Kuznjecovom i Dementjevom videla sam sebe i s trofejom. Kada sam na servis belgijske teniserke povela s 4:2 u drugom setu, pomislila sam da je gotovo. Ušla sam u bespotrebnu raspravu sa sudijom kad joj vreme bilo nije. Čini mi se da sudije ne rade svoj posao valjano otkako igrači imaju pravo da traže da se kompjuterski, milimetarski precizno na velikom ekranu prikaže da li je lopta u autu ili nije. Smatrala sam da sam pokradena. Stvari uvek nazivam svojim imenom, ne uvijam ih. Ali, od tog momenta je počela da mi pada koncentracija, a vetar me je omeo da serviram kako sam htela. Baš kada se rezultat lomio. Izgubila sam dobijeni meč, – veli 21-godišnja Jankovićeva koja se posle uspeha u Njujorku pomakla s 20. mesta na svetskoj rang-listi na 17. – Ni žreb mi nije bio naklonjen. Za trijumf je neophodno devet pobeda, a ja sam za to morala da savladam pet teniserki koje su među deset najboljih. Ipak, i na pobede i na poraze gledam kao na veliku školu. Još sam mlada. Kalim se i svesna sam mana. Treba još mnogo toga da popravim u igri. Moram da igram dobro neprestano, a ne da posustanem posle dva-tri dobra rezultata. To je recept za prodor u vrh.
Jankovićeva će na sledećem iskušenju biti u Pekingu, od idućeg ponedeljka, a onda se vraća u Evropu. I dalje nema trenera. U potragu se, kaže, dala njena agencija, ali dodaje da je teško naći pravog čoveka za to, s kojim će da se slaže i na terenu i van njega. Nju zbog toga smatraju svojevrsnim fenomenom, jer se i bez stručnih saveta i pomoći uspinje. 
Možda bi s trenerom njeni dometi bili veći, ali, kako stvari stoje, Jankovićeva najbolje funkcioniše kada je sama kovač svoje sreće. Na izuzetno posećenoj konferenciji za novinare na Gemasku, čiji je ona član, predsednik Teniske asocijacije Srbije Slobodan Živojinović je šaljivo primetio da tajnu uspeha krije njena majka koja ju je pratila i na Međunarodnom prvenstvu SAD. A u svakoj šali ima zbilje...  
Živojinović, pobednik na "Flašing Medouzu" u igri parova pre dvadeset godina, kao da vraća film u igračko doba kada kaže da bi Jankovićeva i trijumfovala samo da je pobedila Belgijanku. Te 1986. odigrao je polufinale za pamćenje na Vimbldonu protiv najboljeg tenisera sveta Čehoslovaka Ivana Lendla. Poklekao je posle velike borbe, a u petom setu je propustio veliku priliku da ode u finale, na megdan Nemcu Borisu Bekeru, potonjem pobedniku – 6:2, 6:7 (5:7), 6:3, 6:7 (1:7), 6:4. Ima mnogo više sličnosti između tog meča i utakmice između naše teniserke i Enan Arden nego što je samo borba za odlučujući susret. I Živojinović je stekao naklonost publike kao Jankovićeva na glavnom stadionu "Artur Eš" dok je bila nadmoćna, a reagovao je čak mnogo žučnije smatrajući da je "pokraden". Prekinuo je meč tražeći da s tribina siđe vrhovni sudija. Ipak, reč delioca pravde je tada i u tenisu bila poslednja, a njihovo oko sokolovo. O kompjuterima se malo znalo...

Real pao u Lionu
Za dva veća iznenađenja juče u prvom kolu Lige šampiona u fudbalu potrudili su se Lion i Steaua. Francuski šampion iz Liona pobedio je Real (Madrid) sa 2:0
Lion nije imao nikakvih problema i pobedio je Real kod kuće u drugoj uzastopnoj sezoni. Trijumf je mogao da bude i ubedljiviji, ali je Madriđane spasao golman Iker Kasiljas koji je nekoliko puta odlično intervenisao.
Igrači Liona imali su devet šuteva u gol u prvom poluvremenu, a Floran Maluda pogodio je prečku. Devetostruki evropski šampion imao je malo prilika za gol, a prvi šut u gol uputio je tek u 49. minutu. Meč je zbog povrede propustio Ronaldo.
– Ovo je izuzetno dobro za tim da već na početku stekne ogromno samopouzdanje. Oduševljen sam prvim poluvremenom. Potpuno smo nadigrali Real, – kazao je trener Liona Ulije.
Steaua je lako u gostima pobedila kijevski Dinamo sa 4:1. Rumuni su imali mnogo manje šuteva u gol, ali su bili mnogo precizniji od Ukrajinaca. Milan nije imao problema protiv AEK-a u pobedi 3:0, dok je Arsenal u gostima slavio protiv Hamurga 2:1.
Mančester je uspeo da se vrati posle vođstva gostiju, koje je na "Old Trafordu" bodrilo oko 6.500 navijača. Seltik je poveo u 21. minutu pogotkom Holanđanina Jana Venegora of Heselinka, ali je Mančester izjednačio iz penala Luisa Sahe, koji je dosuđen kada je golman Artur Boruk naleteo na Rajana Gigsa u šesnaestercu.
Saha je doneo i preokret u 40. minutu, ali je japanski internacionalac Nakamura izjednačio iz slobodnog udarca dva minuta pre kraja poluvremena.
Mančester je pobedu obezbedio preko Olea Gunara Solskjera koji je u 47. minutu naleteo na odbijenu loptu i tako zapečatio sjajnu utakmicu.
– Svaka čast Seltiku, – kazao je trener Mančestera Ferguson. – Igrali su vrlo pokretljivo i često su po petorica igrača bili i u sredini i u napadu. Bio je to ubitačan ritam u prvom poluvremenu. Ohrabrili smo ih i svojim greškama, pogotovo prilikom njihovog prvog gola. Ipak, vratili smo se i do kraja smo mogli još ubedljivije da pobedimo.
--------------------------------------------------------------------------
Viceprvak pobedio u Hamburgu



E grupa
Dinamo (Ukrajina) – Steaua (Rumunija) 1:4 (0:1 Gijonea u 3, 1:1 Rebrov u 16, 1:2 Badea u 24, 1:3 Dika u 43, 1:4 Dika u 79. minutu;Lion (Francuska) – Real (Španija) 2:0 (Fred u 11. i Tjago u 31. minutu;Naredni mečevi: Real – Dinamo i Steaua – Lion.
F grupa
Mančester junajted (Engleska) – Seltik (Škotska) 3:2 (0:1 Heselink u 21, 1:1 Saha u 30. iz penala, 2:1 Saha u 40, 2:2 Nakamura u 43, 3:2 Solskjer u 47;Kopenhagen (Danska) – Benfika (Portugalija) 0:0;Naredni mečevi: Benfika – Mančetser i Seltik – Kopenhagen.
G grupa
Porto (Portugalija) – CSKA (Rusija) 0:0;Hamburger (Nemačka) – Arsenal (Engleska) 1:2 (0:1 Silva u 12. iz penala, 0:2 Rosicki u 53, 1:2 Sanogo u 90;Naredni mečevi: Arsenal – Porto i CSKA – Hamburger.
H grupa
Anderleht (Belgija) – Lil (Francuska) 1:1 (1:0 Pareja u 41, 1:1 Foverž u 80;Milan (Italija) – AEK (Grčka) 3:0 (Inzagi u 17, Gurkuf u 41, Kaka u 77. iz penala.Naredni mečevi: AEK – Anderleht i Lil – Milan.

Rnić i Đorđević kažnjeni sa dva meča
Mladi reprezentativac Nemanja Rnić i Nenad Đorđević, povremeni član naše najbolje fudbalske reprezentacije, pauziraće po dve utakmice, zbog isključenja u derbiju petog kola Meridijan superlige između Partizana i OFK Beograda (0:1), dok je Đorđe Ivelja, takođe mladi reprezentativac ali iz gostujućeg kluba, kažnjen sa jednom utakmicom neigranja. To znači da će oba igrača Partizana moći da igraju u "večitom derbiju" 23. septembra, pošto će propustiti nedeljni susret u Apatinu i meč šesnaestine finala nacionalnog kupa naredne srede.
Disciplinski sudija Nikola Latinović pokrenuo je postupak protiv "crno-belih" zbog propusta u organizaciji derbija, odnosno ulaska navijača u teren i lomljenja stakla na svlačionici posle meča.
Što se tiče trenera Partizana Miodraga Ješića i kapitena Ivice Kralja, očekuje se izveštaj Odbora za sudijska pitanja i njegova prijava. Nadležni organi Zajednice superligaša će odgledati snimak i u petak saopštiti odluke, da ne bi poremetili atmosferu u taboru "crno-belih" pred duel s Groningenom u Kupu Uefe.
Zatraženo je izjašnjavanje Nikole Džombe iz Hajduka, zbog izjava na konferenciji za medije posle susreta sa Smederevom (1:0) u Kuli.
Zbog sukoba navijača Banata i Vojvodine (0:0) u Zrenjaninu disciplinski sudija Nikola Latinović očekuje izjave oba kluba, ali i MUP-a.
Povodom slabe organizacije meča Bežanija – Mladost (2:0) zatražena je izjava domaćeg kluba, kao i njegovog trenera Dragoljuba Bekvalca, koji je imao verbalni duel sa protivničkim igračem Mojićem i pri tom pokušao fizički da ga napadne.Đ. Smiljanić
--------------------------------------------------------------------------
POLITIKA SAZNAJE
Vukadinović i Borović pred suspenzijom
Kako saznajemo iz pouzdanih izvora Milenko Vukadinović, glavni arbitar meča Partizan – OFK Beograd, i njegov prvi pomoćnik Jovan Borović dobili su slabe ocene i očekuje ih suspenzija od najmanje 4. kola.
Odbor za sudijska pitanja će sutra održati sastanak, a zatim odluke prezentirati javnosti. Zanimljivo je da je posmatrač na stadionu u Humskoj bio Milojko Simić član Odbora, koji nam je juče kazao da ne bi bilo korektno da saopštava ocenu koju je dao arbitrima pre sednice glavnog sudijskog organa FSS, a ujedno i da ona nema validnost ukoliko je Odbor ne potvrdi.Đ. S.
--------------------------------------------------------------------------
Srbija 32. na listi Fife
CIRIH – Fudbalska reprezentacija Srbije napredovala je jedno mesto na mesečnoj rang listi Međunarodne fudbalske federacije i prema najnovijem izveštaju zauzima 32. poziciju sa 750 bodova. 
Naša reprezentacija je pretekla na listi selekciju Poljske, koja je sada 35. sa 737 bodova, tako da od ekipa iz prve grupe kvalifikacija za prvenstvo Evrope jedina bolje rangirana je Portugalija na 9. mestu sa 1.272 boda. 
Od preostalih učesnika prve kvalifikacione grupe dalje slede Belgija na 50. mestu sa 572, Finska je 61. sa 482, Jermenija 112. sa 221, Azerbejdžan 117. sa 206 i Kazahstan 120. sa 195 bodova. 
Na čelu liste je i dalje petostruki svetski prvak Brazil sa 1.574 boda. Francuska je sa četvrte skočila na drugu poziciju, dok je aktuelni šampion sveta Italija pala sa drugog na peto mesto.

Suspendovani Perić i Rujevići
Upravni odbor Atletskog saveza Srbije usvojio je izveštaje o učešću naših reprezentativaca i selekcija na Evropskom prvenstvu u Geteborgu, Svetskom juniorskom prvenstvu u Pekingu i prvenstvima Balkana ocenjujući postignute rezultate zadovoljavajućim. 
Opštem povoljnom utisku, koji je ostvaren na međunarodnoj atletskoj sceni najviše su doprineli naši najbolji atletičari i atletičarke (značaj srebene evropske medalje Olivere Jevtić je neprocenjiv), ali i bivši asovi koji su se kao čelnici srpske atletike pojavili u evropskim i svetskim atletskim krugovima. To je veoma značajno budući da se Atletski savez Srbije i Novi Sad kandiduju za organizaciju Juniorskog prvenstva Evrope 2009. godine, a ovu kandidaturu zastupaće dr Aleksandar Popović, kao predsednik Komiteta za kandidaturu i Stevan Zorić, kao direktor.
Ipak, svaka medalja ima i drugu stranu. 
Upravni odbor Atletskog saveza Srbije konstatovao je sa žaljenjem da je pri povratku za Prvenstva Balkana u Zenici došlo do neprimerenog incidenta, dosaad nezabeleženog u našoj atletici.
Fizički obračun u kojem su učestvovali trener Zoran Rujević i reprezentativci Dragan Perić i Luka Rujević je oštro osuđen, a sva trojica su suspendovana do završetka disciplinskog postupka. Upravni odbor je ovlastio predsednika Milana Spasojevića da u razgovoru sa predsednikom Disciplinske komisije Mladenom  Nikolićem insistira da se čitav postupak završi u što kraćem roku i da se krivcima za incident izreknu najstrože moguće kazne.
    </div>
    <div id="kultura">
Katanac zbog pirata
U poslednjoj nedelji avgusta blizu 120 srpskih bioskopa je posetilo 34.359 gledalaca, što znači da jedan srpski bioskop nedeljno poseti 300 gledalaca! Da li ova računica govori da su srpski bioskopi pred zatvaranjem?
U sedam meseci ove godine najgledaniji film u domaćim bioskopima je "Da Vinčijev kod" koji je videlo 116.738 gledalaca. 
Uz Dom sindikata i bioskop "Roda", jedan od posećenijih bioskopa u Beogradu i Srbiji je "Takvud". Od početka godine do kraja jula, pet sala ovog sinepleksa posetilo je 133.711 gledalaca, što je tri puta manje u odnosu na celokupnu prošlogodišnju posetu koja je iznosila 457.507 gledalaca. 
Tokom prošle godine srpske bioskope posetilo je 2.495.144 gledalaca, a najgledaniji su bili domaći filmovi "Mi nismo anđeli 2" i "Ivkova slava". Bez obzira na nekoliko domaćih filmova koji će se prikazivati tokom jeseni, sadašnji rezultati i proračuni ne obećavaju prošlogodišnji nivo posete.
Od 12 sala najvećeg prikazivača u zemlji, preduzeća "Beograd film", trenutno radi samo nekoliko – bioskopi "Jadran", "Kozara", "Zvezda", "Balkan" i "Partizan". Dvorane "20. oktobar", "Odeon" i "Kosmaj", uz koje su rasle generacije publike i domaćih sineasta, čekaju neko bolje vreme, jer se dešavalo da tokom letnjih dana nisu imale nijednog posetioca. 
Bioskopi se zatvaraju, poseta je iz meseca u mesec sve manja, a sve je više faktora koji utiču na krizu prikazivačke delatnosti u Srbiji.
– Strani filmovi su piratizovani i nalaze se na ulici, čak i oni koji srpsku premijeru imaju uporedo sa američkom. Gledaoci nemaju razlog da idu u bioskop, jer film mogu da kupe na ulici u DVD formatu za 150 ili 200 dinara. Produkcija stranih filmova je sve lošija, Holivud je svoju produkciju uglavnom sveo na nastavke. Postoji zasićenje publike, a očigledan je i nedostatak kvaliteta scenarija i ideja. Domaća produkcija se pretvorila u hiperprodukciju, ali ne u komercijalnom smislu. Prave se filmovi koji idu po stranim festivalima, a u zemlji imaju do 20.000 gledalaca, uz nekoliko časnih izuzetaka – kaže Vladan Šobajić, programski urednik "Beograd filma", koji se slaže da su uslovi bioskopskih sala i kvalitet projekcija važni činioci za bolju posetu "hramovima pokretnih slika". On dodaje da, što se "Beograd filma" tiče, jedino bioskop "Kozara" poseduje DTS sistem zvuka i kvalitetnu sliku.
– Cena ulaznice je važan činilac loše posećenosti. Po mom mišljenju, cena bioskopske karte ne bi trebalo da bude veća od 100 dinara. Nažalost, cena mora da bude veća, jer proizvodnja domaćeg filma košta od 300.000 do milion evra, a s druge strane, za strane filmove, distributeri uslovljavaju da cena bude od dva do tri evra. Standard ne omogućava da se redovno gledaju filmovi po ceni od 250 ili 300 dinara. Nedavno je u jednoj nedelji u Srbiji bilo oko 10.000 gledalaca. Toliko gledalaca je bilo u salama "Beograd filma" pre pet godina za samo jedan dan – podseća Šobajić i skreće pažnju da je važan uzrok slabe posećenosti bioskopa velika ponuda filmova na kablovskim kanalima i televizijskim programima. 
"Beograd film" je u ozbiljnoj krizi, a privatizacija ovog prikazivača se očekuje tokom jeseni.
– Privatizacija je počela 2001. godine kada je donet Zakon o privatizaciji društvenih preduzeća. Nedavno smo dobili odluku Agencije za privatizaciju prema kojoj se "Beograd film" privatizuje po metodu aukcijske prodaje i da će sve biti završeno do 15. oktobra. "Beograd film" se prodaje ceo, što znači 12 objekata koji su zemljišno uknjiženi i nad kojima imamo vlasništvo. Proces privatizacije podrazumeva i socijalni program za 123 zaposlena. Verifikaciona komisija Agencije za privatizaciju formira dugovanja i potraživanja "Beograd filma", zajedno sa neisplaćenim platama, porezima i doprinosima, tako da ćemo vrlo brzo znati "krvnu sliku" našeg preduzeća – napominje Miroslav Cenić, direktor "Beograd filma", koji upozorava da novi vlasnik možda neće želeti da zadrži osnovnu delatnost ovog preduzeća, ali da se ona može precizno definisati ugovorom, što će biti poznato do kraja privatizacije. 
Metropolom uveliko kruži priča da je u planu izgradnja velikog modernog centra u Novom Beogradu koji će u svom sastavu imati i multipleks sa pet bioskopskih dvorana. One će biti opremljene najsavremenijom tehnikom za projekciju slike i zvuka. Takvi centri, koji objedinjavaju hipermarkete i tržni centar sa prodajnim prostorima popularnih robnih marki, uveliko su trend u svetu, a sadrže i ponude za zabavu, čiji je sastavni deo i bioskop sa neverovatnom zvučnom i vizuelnom tehnikom, nama još uvek nedostupnom.
--------------------------------------------------------------------------
Porast posete u Britaniji
Tokom 2005. godine svaki četvrti Britanac bar jednom nedeljno išao je u bioskop, saopštio je nedavno Britanski filmski savet. 
Filmovi "Hari Poter i vatreni pehar" i "Volas i Gromit: Prokletstvo zekodlaka" najviše su doprineli uspešnoj godini. 
Britanski filmovi doneli su trećinu prošlogodišnje zarade, a širom sveta su zaradili više od tri milijarde dolara. 
Broj bioskopskih posetilaca u 2005. opao je u skoro celom svetu: u SAD za devet odsto, u Francuskoj 10 odsto, a u Nemačkoj čak 19 odsto.
    </div>
    <div id="magazin">
Reč je danas bespomoćna
Rediteljki Ivani Ašković uspelo je da bukvalno uzme Jovana Ćirilova za ruku i povede ga na daleki Bali, u Ubud, kako bi video predstavu za ovogodišnji Bitef. Jer, tim balinežanskim ritualno plesnim teatrom 1931. godine inspirisao se Artonen Arto i svojim "teatrom surovosti" izvršio najjači uticaj i na ostale umetnike evropske estetičke provenijencije. Na žalost, iz finansijskih razloga, najavljena i u program uvrštena predstava "Čalonarang" neće doći ove već iduće godine, na 41. Bitef.
Ivana Ašković je pozorišnu režiju diplomirala 1992. godine na Fakultetu dramskih umetnosti u rodnom Beogradu. Zatim odlazi u Njujork gde godinu dana u Teatru La Mama kod čuvene Elen Stjuart igra i režira, zatim na Havaje gde je na Fakultetu za pozorište i ples diplomirala na temu pozorišta Azije. Na Baliju provodi četiri godine od 1998. do 2002. i nastavlja usavršavanje kroz učešće u predstavama. Vratila se pre godinu dana u Beograd. Sada je pred doktoratom na temu azijskog teatra, posebno balinežanskog, i vodi "Mudra teatar" u Beogradu. Njena predstava "Senke", u saradnji sa Borisom Čakširanom, u zvaničnom je programu Bitefa, u nedelju 17. septembra u 20 časova u Bitef teatru.
INTERVJU
● Neobično je da ste sa američkim glumcima režirali komad "Tamna je noć" Aleksandra Popovića i igrali ga kod La Mame, pa ste uradili "Oleanu" Dejvida Memeta i "Baal" Bertolta Brehta, a za razliku od mnogih koji bi da odu, Vi ste se vratili i osnovali svoju trupu.
 – Da, prvo sam pokrenula školu balinežanskog plesa u ambasadi Indonezije, ovde u Beogradu, i posle svih tih raznovrsnih iskustava stečenih u svetu imala sam potrebu da ih podelim sa našim ljudima. Jer na našoj pozorišnoj akademiji radi se samo jedna određena vrsta pozorišta i ništa šire, pa studenti nemaju priliku da nauče nešto izvan onoga na šta ih usmeravaju. A u svetu postoji čitavo bogatstvo pristupa teatru. Nije reč samo o pozorišnim tehnikama, stilovima i žanrovima. Zato sam i osnovala svoju trupu "Mudra teatar" i naša prva predstava zajedno sa Bitef teatrom su "Senke".
● Nije baš jednostavno otići u SAD na usavršavanje. Kako je uspelo?
– Otišla sam u Ameriku iz Beograda sa dva mala kofera i 400 dolara u džepu. Od prijatelja do prijatelja, preporukama, stigla sam do čuvene La Mame i tako je sve počelo. Nisam imala nikakvu odskočnu dasku, odskočna daska je bila moja upornost. Bilo je to fantastično iskustvo, živela sam kod nje, jer Elen Stjuart u okviru svog teatra ima i veliku spavaonicu za umetnike iz sveta. To je bila neverovatna prilika za mene, jer sam na neki način svakodnevno imala "Bitef" usred Njujorka! Zatim sam zajedno sa Elen Stjuart uradila predstavu "Tankredi i Erminija" po "Izgubljenom raju" Torkvata Tasa. U predstavi je igrao i japanski umetnik koji se bavio kendom. Tako je ta prva predstava u kojoj sam igrala bila povezana sa Azijom i još nisam ni slutila da ću ući u svet azijskog teatra. 
● Kod Vas se preplelo naše pozorišno iskustvo i ono iz sveta, posebno azijskog, koji poznajemo uglavnom preko Bitefa. Kakvo je savremeno azijsko pozorište?
– Teatar Azije je već u ogromnoj meri uticao i promenio evropsko pozorište dvadesetog veka. O tome se kod nas još malo zna. Različite forme teatra Azije uticale su ne samo na Artoa, već i na Pitera Bruka, Grotovskog, Barbu, na Brehta je uticalo kinesko pozorište... Iza svih velikih reditelja stoji značajna inspiracija upravo tim oblicima azijskog i afričkog teatra. A mi sve te velike umetnike vidimo kao predstavnike Zapada u pozorištu, a manje se zna u kojoj su se meri okretali drugim izvorima umetnosti.
● Jedan uticajni kritičar je svojevremeno zamerao što se na Bitef dovode "folklorne" predstave sa drugih kontinenata, pa i Aboridžini iz Australije. Koliko se folklor prepliće sa umetnošću plesnog teatra?
– Predstava "Čalonarang" koja je trebalo da dođe pre svega je ritualna, u pitanju su klasične plesne tehnike koje su se godinama razvijale na dvorovima vladara. Igrači su profesionalni umetnici, to nije folklor. Razlika je kao između našeg folklora i klasičnog baleta. Samo što mi ne umemo iz ove perspektive da napravimo razliku upravo iz nedovoljne informisanosti.
● Vaš "Mudra teatar" je nešto novo. Da li postoji interesovanje, kako se finansirate, gde su vam prostorije i kakvi su planovi?
– Naši članovi su igrači, to je plesni teatar, imamo devet članova, petoro igraju u predstavi "Senke". Nemamo stalni prostor, on se iznajmljuje i to je najveća boljka svih nezavisnih trupa u našoj zemlji. Ovde se sve može dobiti ako imate novac, a mi nismo komercijalna trupa koja se pojavljuje na TV Pinku. Ja ne naplaćujem radionice, a za predstave tražimo pokrovitelje i sponzore. Za "Senke" su bili Bitef teatar i Skupština grada. Želela bih da ovo što smo počeli sa "Mudra teatrom" preraste u Centar za pozorišna istraživanja. Tu bi naši ljudi mogli da se informišu na pravi način, jer sada imaju iskrivljenu sliku. Postoji inicijativa u okviru Bitefa da se pokrene i Bitef akademija, a iza te inicijative stoji Vesna Bogunović koja je umetnički sekretar Bitefa. Ako se to ostvari, a verujem da hoće, bila bi to jedna alternativna akademija koja će otvoriti prostor za edukaciju koja ne postoji na našim pozorišnim akademijama. Sada su u pripremi dve nove predstave. "Zaboravljeni jezik" govori o problemu komunikacije – do koje je mere reč u savremenom društvu postala bespomoćna i do koje mere pokret može da kaže ono što reč više nije u stanju. Druga je inspirisana Handkeovim "Kasparom". 
● Da li je moguće, recimo, Nušića igrati kao neverbalni teatar?– Kako da nije!? Neverbalni teatar prevazilazi sve granice, geografske i političke, bilo kakve, i u tom smislu se postiže mnogo više nego rečima. Jer, videla sam kad sam se vratila u Srbiju da je to zemlja u kojoj ljudi mnogo vole da pričaju, mislim da niko u svetu toliko mnogo ne govori kao mi, toliko mnogo reči kroz usta izađe, a tako se malo kaže! To vidim oko sebe, ali i na sceni. Na Baliju su radili koristeći njihove plesne tehnike Šekspirovog "Magbeta". Zašto mi ne bismo onda mogli našeg Nušića?
    </div>
    <div id="ekonomija">
Milijarde za razvoj
Vlada Srbije planira da do kraja naredne godine u kapitalne projekte investira 1,675 milijardi, od čega 415 miliona evra u ovoj godini. U 2007. godini investicije će dostići 1,2 milijardu evra ili pet odsto bruto domaćeg proizvoda (BDP). Ovoliki nivo investicija trebalo bi da se nastavi i narednih godina kako bi se nadoknadilo ono što je propušteno pre 15 godina i stvorila osnova za ravnopravno priključenje EU, rekao je juče novinarima Mlađan Dinkić, ministar finansija prilikom predstavljanja konačne verzije Nacionalnog investicionog plana (NIP).
Već ove godine Srbija će raspolagati sa viškom od 2,1 milijarde evra od budžetskog suficita i privatizacionih prihoda što je nezabeleženo u dosadašnjoj tranziciji, istakao je juče Dinkić najavljujući i za narednu godinu velike privatizacione prihode.
Ove godine 12 odsto budžetskih prihoda biće utrošeno na kapitalne rashode, sledeće godine čak četvrtina budžeta ide za investicije što je, po ministrovim rečima, evropski standard. Time se menja struktura rashoda u budžetu, jer su do pre godinu dana prihodi dominantno trošeni na budžetske korisnike, a samo tri odsto odlazilo za investicije.
– Nema veze između trošenja viška sredstava na investicije i inflacije. U protivnom i razvijene evropske zemlje, koje značajna sredstva iz budžeta izdvajaju za investicije, imale bi inflaciju, a to im se ne događa. Sem toga, pare nećemo utrošiti odjednom, pogotovo ne u potrošnju, rekao je Mlađan Dinkić dodajući i da će se na međunarodnom tenderu izabrati eksterni kontrolor za trošenje sredstava, koji će Skupštini Srbije o tome podnositi izveštaj.
Po njegovim rečima dve najveće pojedinačne investicije NIP-a su u saobraćajnu infrastrukturu i to 250 miliona evra za završetak Koridora 10 i obilaznicu oko Beograda i modernizaciju kliničkih centara na šta će do kraja 2007. godine biti utrošeno 150 miliona evra. Ukupno u modernizaciju saobraćajne infrastrukture biće uloženo 437 miliona evra, investicije u privredni razvoj vrede 385 miliona evra, a za modernizaciju zdravstvenog sistema biće utrošen 331 milion evra. Sve to zajedno "vuče" 70 odsto sredstava. Za stanogradnju je predviđeno 150 miliona evra, projekte većeg standarda građana 144 miliona evra, modernizaciju državne uprave 140 miliona evra, obrazovanje 55, a za Kosovo i Metohiju 32,5 miliona evra. 
Dinkić je naveo i da će karakteristika NIP-a biti projektni pristup finansiranju što znači da se o projektima i novcu neće odlučivati samo u ministarstvima. 
– Već sada smo svesni da će najbolji projekti stizati iz najrazvijenijih regiona koji i inače imaju dovoljno znanja, ali i sredstava da ih sami sprovedu. Da bi omogućili ravnomerni regionalni razvoj, što je jedan od naših ciljeva, formiraćemo uskoro Projektni centar u kome će biti zaposleno 25 stručnjaka različitih profila koji će ići u manje razvijene opštine i za njih uraditi projekte. Već sada veliki broj projekata kandidovale su lokalne samouprave i na osnovu toga koliko su spremni da ih pokrenu videćemo da li su oni samo spisak lepih želja, istakao je Dinkić navodeći da će od NIP-a stanovnici razvijenijih krajeva dobiti investicije od 117 evra u proseku, a u nerazvijenijim regionima 133 evra u proseku. Najviše investicionog novca po stanovniku dobiće istočna Srbija i to 265 evra, južna Srbija 224 evra, a zapadna Srbija 162 evra. Vojvodina i Beograd dobiće 130 evra u proseku.
Ministar finansija posebno je juče pred novinarima insistirao na transparentnosti raspodele sredstava i rekao da će u svim slučajevima gde je to moguće tender biti, kao i kod prodaje Mobi 063, pred TV kamerama.
 – Moj predlog je da se, na primer, u slučaju nabavke 30.000 kompjutera za škole odrede sve performanse za opremu, a da se pred TV kamerama licitira od najviše cene preko koje nećemo platiti kompjutere do najniže, odnosno najpovoljnije za nas, naveo je Dinkić.
Ministar finansija ponovio je i da su, uz ravnomerni regionalni razvoj, ciljevi NIP-a i povećanje zaposlenosti i održanje visokog privrednog rasta od sedam odsto u proseku. "Naš veliki problem je nezaposlenost od preko 20 odsto zvanično, kao i standard stanovništva koji je značajno ispod evropskog proseka. Pokretanjem investicionog ciklusa zaposlenost će se povećati i po tom osnovu, ali i zapošljavanjem u tim novim objektima".
U finansiranju NIP-a država će se, po rečima prvog čoveka finansijske vlasti, osloniti na višak privatizacionih prihoda, suficit u budžetu, kredite međunarodnih finansijskih organizacija, ali i pretpristupne fondove EU. Samo po tom osnovu, tačnije za projekte regionalnog razvoja, od naredne godine moglo bi da se očekuje 250 miliona evra, a 2011. godine taj iznos mi mogao da bude uvećan na 500 miliona evra.Govoreći o nameri vlade da se višak sredstava upotrebi na otplatu spoljnog duga u vrednosti 2,5 do 3,5 milijardi dolara, ministar finansija je rekao da je juče bila sednica poverilaca Pariskog kluba i da očekuje zeleno svetlo za pregovore sa kreditorima da se deo duga od jedne milijarde dolara zameni za investicije.

Izbor manjeg zla
Prodajom većinskog državnog vlasništva Vojvođanske banke, naglasio je ministar finansija Mlađan Dinkić, završen je prvi deo finansijske tranzicije u Srbiji. Ovo je šesti tender kojim je Republika Srbija prodala svoje vlasništvo u bankarskom sektoru od početka 2005. do danas. Posle Jubanke, Kontinental, Novosadske, Niške, Panonske i Vojvođanska banka, jedna od najznačajnijih srpskih banaka, dobila je kvalitetnog strateškog partnera čije će iskustvo i reputacija, kako je istakao, znatno doprineti daljem povećanju kvaliteta i konkurentnosti usluga u Srbiji.
Kada je započela reforma bankarskog sektora tadašnji guverner, a sadašnji ministar finansija je najavio "miks" slovenačkog i hrvatskog modela. Da li smo sada dobili kvalitetan bankarski sektor i da li ćemo izbeći loša iskustva drugih zemalja koje su prodale sve banke?
– Ako hoćemo dobre, jake banke koje će odobravati velike kredite i širok spektar usluga, one moraju imati i veliki kapital. Bili bismo srećni da imamo veće domaće izvore, ali pošto ih nemamo, strane banke su neizbežne. Tako su one, sa jedne strane nužnost, a sa druge, pružaju kvalitetne bankarske usluge što su razlozi zašto se država opredelila da privatizuje najveći broj domaćih banaka –  ocenjuje dr Veroljub Dugalić, generalni sekretar Udruženja banaka Srbije, i dodaje da naše zakonodavstvo izjednačava sve banke koje se tretiraju kao domaće, samo što je u nekima većinski strani, a u drugima domaći kapital.
Od toga da li je to dobro ili loše, nastavlja Dugalić, presudnije je kakav je kapital došao i kako te banke posluju. Do sada smo imali dobru privatizaciju tenderskim putem što je, kako ocenjuje, dobro za reputaciju zemlje. Na taj način obezbeđena je kontrola porekla kapitala.
– Sada su prisutne velike evropske banke – Krediagrikol, HVB, Erste, Sosijete ženeral. Dakle, stigao je dobar kapital iz dobrih evropskih banaka koje su donele niz bankarskih usluga, obogatile ponudu, povećale konkurenciju i napravile niz pozitivnih promena u bankarskom sektoru. Dugo je vladala zabluda da su te banke došle ovde da izvlače pare na druga tržišta. To se pokazalo pogrešno, jer dovlače kapital. Za državu i nacionalnu ekonomiju je, naravno, poželjno da ima i banke u većinskom domaćem vlasništvu. U ovom trenutku opredeljena je da to budu Komercijalna banka, a trebalo bi da se spoje Srpska banka i Poštanska štedionica. Te dve banke bi bile sasvim dovoljne za konkurenciju, ako budu dobro poslovale. Država, uz to, mora da ima i razvojnu banku i verovatno će JUBMES banka preuzeti tu ulogu – zaključuje Dugalić.
Od 10 najvećih banaka po ukupnoj bilansnoj sumi još su ostale dve sa domaćim kapitalom – Komercijalna i AIK banka Niš koje učestvuju sa oko 15 odsto. Po oceni dr Đorđa Đukića, srpska privatizacija banaka nema nikakvih dodirnih tačaka sa strategijom u Sloveniji zbog izuzetne postupnosti privatizacije slovenačkih banaka (uz prethodno restrukturisanje), zadržavanja druge po veličini banke u vlasništvu i posle ulaska u EU, kao i planom da se postupno otuđuju akcije u vlasništvu države, oko 20 odsto u prvom navratu. 
– S druge strane, ponašanje stranih banaka na planu kamatnih stopa i provizija u Hrvatskoj u potpunosti se ponovilo u Srbiji, samo na još višem nivou zbog kartelizacije bankarskog sektora koji se mogao predvideti. Uz to, monetarne vlasti korišćenjem obavezne rezerve, kao grubog instrumenta za povlačenje likvidnosti iz banaka još više "duvaju u leđa" banaka da podižu kamate – kaže ovaj ekonomista i dodaje da se potvrdilo njegovo predviđanje, na osnovu empirijskih istraživanja stranih banaka u okolnim zemljama, da konkurencija neće dovesti do pada kamata u Srbiji.– Kamatna marža je i dalje ekstremno visoka, oko 12 procentnih poena jer se bankarska industrija u Srbiji kartelizovala. Građanima Srbije ostaje samo da čekaju kada će rastuća konkurencija dovesti do osetnog pada kamatnih stopa što naprosto nije izgledno za narednih godinu–dve, smatra dr Đukić.

Novi turistički centar
Koordinacioni centar i Ekonomski tim za Kosovo i Metohiju pokrenuli su inicijativu za izgradnju hotelskog i pansionskog naselja i žičare na kosmetskoj strani Kopaonika u selu Belo Brdo, u opštini Leposavić. Dr Nenad Popović, šef Ekonomskog tima Koordinacionog centra, izjavio je juče novinarima da bi projektovanje žičare od Belog Brda do Pančićevog vrha i postojećeg sistema žičara na Kopaoniku, duge četiri kilometra, moglo da počne u novembru, a bila bi završena do početka skijaške sezone 2007. godine.
Ovaj predlog Ekonomskog tima biće predstavljen Ministarstvu finansija i Ministarstvu za kapitalne investicije, a izgradnja žičare koštala bi između tri i četiri miliona evra. Sa još dva i po kilometra novog asfaltnog puta od postojećeg rudničkog naselja povezalo bi budući turistički centar sa postojećom putnom mrežom. 
Šef Ekonomskog tima je dodao da očekuje da će taj projekat privući i strane i domaće investitore, koji bi u novom turističkom centru izgradili 2.000 ležaja u apartmanima, pansionima i u privatnom smeštaju. 
Glavni efekat realizacije tog projekta, osim sprečavanja negativnih migracija, biće dugoročni ekonomski razvoj lokalne zajednice u ovom delu Kosova i Metohije. – Realizacijom tog jedinstvenog projekta stvaraju se osnove za razvoj turizma, privlačenje direktnih stranih investicija, pokretanje malih i mikropreduzeća, malog hotelijerstva i ugostiteljskih objekata, uslužnih objekata, benzinskih stanica, što će doprineti ekspanziji regiona i direktnom stvaranju uslova za 1.000 novih radnih mesta – rekao je Popović.
Inače, Belo Brdo je udaljeno samo četiri kilometra od Pančićevog vrha.Popović je rekao da je stanje u, za sada jedinom, kosovskom ski-centru na Brezovici status kvo, i da će sledeće nedelje razgovarati sa rukovodstvom tog centra, kako bi im pomogli da se pripreme za predstojeću sezonu.

Cena oružja - tajna
KRAGUJEVAC – Vojno oružje nije obična roba i trgovina tim proizvodom je oduvek bila tajna. Niko u svetu, ni države ni firme, o tome ne govori javno. Izvoz opreme za proizvodnju je vidljivija transakcija, ali i to se vodi pod šiframa – kaže direktor "Zastave oružja" Dragoljub Grujović, objašnjavajući zašto o izvoznim poslovima kragujevačke fabrike ne može otvoreno da govori.
Ovo je bila njegova prva reakcija na nedavni dopis sindikata kragujevačke fabrike oružja upućen medijima, u kome se država "proziva" za zaustavljanje izvoza vrednog milion dolara.
Grujović je potvrdio da je reč o zemlji u koju se i ranije izvozilo, da ona nije pod sankcijama ni UN ni SAD, ali razloge zbog kojih kasni državna dozvola ovako je prokomentarisao:
– O izvozu vojnog oružja sve znaju oni koji treba da znaju. Oni drugi, koji nisu upućeni u te poslove, ništa i ne treba da znaju. Zašto država još nije odobrila izvoz... ne znam. Ali i kad bih znao o čemu je reč, ja bih ćutao. Uostalom, zašto bismo inostranoj konkurenciji otkrivali šta, koliko i po kojoj ceni prodajemo. Takve informacije mogu izazvati loše posledice i po firmu i po državu – veli Grujović.
Prema njegovim rečima, trgovina vojnim oružjem je strogo kontrolisana. O tome, kako kaže, vode računa nadležne institucije Ujedinjenih nacija, Evropske unije i najjače vojne sile, pre svega SAD.
– Sporazum dve firme o izvozu vojnog oružja država odobrava tek kad taj posao aminuju nadležne međunarodne agencije, a to se dešava samo pod uslovom da se zemlja s kojom želite da trgujete ne nalazi na nekoj od "listi zabrana". EU ima svoju listu, SAD i Rusija svoju, Afrika takođe, a najvažnija je lista UN. Sa zemljama na toj listi trgovina uopšte nije moguća, ali problem za državu nastaje onda kada se druge liste, na primer Rusije i Amerike, ne poklapaju – kaže Grujović i dodaje da je suština ovako rigorozne kontrole u nedvosmislenom određivanju krajnjeg korisnika vojnog oružja.
Kad je reč o izdavanju dozvola, direktor "Zastave oružja" naglašava da svaka, pa i naša država, mora voditi računa i o tome kako je zemlja uvoznik dobila sertifikat neke od pomenutih nadležnih agencija. Prema njegovim rečima, svaka "sumnjiva" transakcija može dovesti do kompromitacije države, što onda i svakoj pojedinačnoj firmi donosi pregršt problema.– Smatram da naša država, naročito od trenutka političkih promena, dobro vodi posao izvoza oružja. O dozvolama odlučuju tri ministarstva, odbrane, spoljnih i unutrašnjih poslova, i samo kad se njihovi izveštaji "poklope", Ministarstvo za ekonomske odnose sa inostranstvom može da stavi paraf na neki ugovor. Na dozvole se čeka od tri do četiri nedelje, ali ponekad, kao u slučaju o kome je govorio sindikat fabrike, sve može da potraje i duže. Jednostavno rečeno, ako želite da izvozite oružje, onda morate da budete ozbiljni i strogo poštujete međunarodna pravila "igre" – objašnjava Grujović.

Odlazi 1.840 prekobrojnih
SMEDEREVO – Kompanija Ju Es Stil "Srbija" objavila je da je 1.840 prekobrojnih radnika donelo odluku da odu iz kompanije uz isplatu ponuđene otpremnine, koja, kako smo ranije saznali, iznosi od 170 do 350 evra za svaku godinu radnog staža. U fabrici ostaje 475 zaposlenih sa spiskova viška radne snage koji su prihvatili mogućnost da se prekvalifikuju za druga radna mesta. Oni će ubuduće obavljati nove poslove u proizvodnim pogonima u Smederevu, Šapcu i Kučevu.
– Zadovoljni smo reakcijom zaposlenih kada je reč o Programu za rešavanje viška radnika, izjavio je generalni direktor kompanije Ju Es Stil "Srbija" Daglas Metjuz. Ova kompanija želi da osigura sebi dugoročnu budućnost. Zato je vodeći princip iz pomenutog programa da se prema radnicima za koje nema posla odnosimo dostojanstveno i pravično. Izražavamo zahvalnost svima zaposlenima koji su u poslednje tri godine uložili svoj trud da ova kompanija bude svrstana među najznačajnije u ovom regionu Evrope.
Generalni direktor Ju Es Stila "Srbija" smatra da je jedan od osnovnih ciljeva da se ovde stvori kompanija koja će biti konkurentna, efikasna i sposobna da obezbedi svoj dugoročni razvoj u Srbiji. Novootvoreni Centar za informisanje i obuku zaposlenih u kompaniji koji su postali tehnološki višak radne snage, zatim ovdašnja filijala Nacionalne službe zapošljavanja i filijala fonda PIO zaposlenih omogućili su radnicima da se na dobro posećenim prezentacijama obaveste o svim svojim pravima iz radnog odnosa. Za zaposlene u Smederevu, u Fabrici belih limova u Šapcu i u sestrama kompanije, a to su ovdašnje preduzeće "Spin" i "Biznis zona" i Fabrika kreča i kamena u Kučevu, krajnji rok za odlučivanje da li će prihvatiti ponuđenu otpremninu ili prekvalifikaciju za drugi posao bio je 11. septembar.
    </div>
    <div id="vesti">
Osiguranja za lažne sudare
Pripadnici MUP-a Srbije podneli su Specijalnom tužilaštvu krivičnu prijavu protiv 15 članova organizovane kriminalne grupe poznatije kao "saobraćajna mafija". Ovo je inače druga ekipa koja je razotkrivena u prethodna tri meseca. U krivičnoj prijavi koja sadrži čak 57 pisanih stranica navodi se da je ova organizacija varala osiguravajuća društva u proteklih godinu dana. Reč je zapravo o zloupotrebama sa osiguranjima, jer su se evidentirale nepostojeće saobraćajne nesreće, odnosno fiktivna veštačenja na oštećenjima skupocenih automobilima. Isti ljudi su prijavljivali štetu na kolima i tako potkradali državu. 
Nezvanično, vođe grupe su Branko Knežić (34) iz Loznice i Živomir Stanojević (55) iz Lazarevca. Naime, grupa je funkcionisala tako što su Knežić i Stanojević angažovali policajce kojima su nudili da za od 500 do 1.000 evra izrade falsifikovane zapisnike o uviđaju sa saobraćajnih nezgoda, koje se zapravo nisu ni dogodile.
Organizatori im potom daju falsifikovane podatke o vozačima, vozilima i druge koje policajci unose u falsifikovane zapisnike, posle čega prijavljuju fingiranu nezgodu i sa svim falsifikovanim podacima navode male štete kako bi predmet bio dostavljen sudiji za prekršaje.
Potom pokreću prekršajni postupak, tokom kojeg se kao svedoci pojavljuju osobe koje potvrđuju da se udes dogodio, a neki od njih čak i priznaju krivicu.
Na osnovu toga, sudija automatski donosi rešenje sa kojim članovi grupe odlaze u osiguravajuće kompanije radi naplate štete, odnosno osiguranja.
U osiguravajućim kompanijama, među proceniteljima štete na vozilima, grupa takođe ima svoje članove. Oni u stvari i ne procenjuju štetu, jer se saobraćajni udes nije ni dogodio, ali fingiraju procenu prijavljujući veće štete kako bi suma iz osiguranja bila veća.
Nakon toga pojavljuju se navodno oštećena lica, čak i sa falsifikovanim punomoćjima određene advokatske kancelarije, i vrši im se isplata.
Preko osiguravajućih društava naplaćivana je šteta u višestruko uvećanom iznosu. Po jednom automobilu taj iznos se kretao od 600.000 do 2.000.000 dinara. Novac dobijen na ovakav način, pripadnici grupe su međusobno delili i koristili za kupovinu pokretne i nepokretne imovine i putovanja u inostranstvo.
Pripadnici Ministarstva unutrašnjih poslova oduzeli su 26 vozila, a intenzivno se vrši obrada nad 51 vozilom, koja su bila predmet izvršenog krivičnog dela. Uglavnom je reč o skupljim automobilima kao što su BMW, "pežo", "rover", "audi"…
Akcija otkrivanja grupe je trajala oko godinu dana. Utvrđeno je da je grupa "radila" oko četiri prevare mesečno, i to u Kraljevu, Mionici, Bačkom Petrovcu, Novom Sadu, Vrbasu i drugim gradovima Srbije. Među oštećenim osiguravajućim društvima nalaze se "Delta", DDOR Novi Sad, AMS i "Viner štediše". 
U ovoj akciji je drugi put od usvajanja novog zakona o policiji iskorišćen institut prikrivenog islednika. Reč je zapravo o policajcu na tajnom zadatku koji se "uvukao" među članove grupe i navodno počeo zajedno sa njima da se bavi prevarama. Upravo zahvaljujući tom prikrivenom isledniku, policija je uspela da potpuno otkrije članove grupe i prikupi materijalne dokaze validne za predstojeći sudski postupak. Interesantno je da je prvi put ovaj institut korišćen u junu ove godine kada je uhapšena grupa koja se bavila istim prevarama u oblasti osiguranja. 
Portparol Specijalnog tužilaštva Tomo Zorić rekao je Tanjugu da je u pretkrivični postupak uključen zamenik specijalnog tužioca i naveo da će "tužilac podneti zahtev za sprovođenje istrage" kada će članovi te kriminalne grupe biti izvedeni pred istražnog sudiju. 
-----------------------------------------------------------
Poznate face
Interesantno je da je u prekjučerašnjoj akciji policije uhapšeno i pet osoba koje su bile privedene i 9. juna, saznajemo u izvorima bliskim istrazi. To su sudski veštaci Mileta Lekić iz Novog Sada i Milorad Babić (66) iz Beograda, zatim policajci Darko Mrkić iz Vrbasa i Lazar Popjovanov iz Bačkog Petrovca, kao i Svetlana Glišić. 
Kako saznajemo, njih je istražni sudija pustio posle saslušanja u junu ove godine. Kada su izašli na slobodu, oni su nastavili da se bave istim prevarama.

Uhapšen direktor Luke Bar
BAR – Vest da je uhapšen i prebačen u istražni zatvor u Spužu izvršni direktor Luke Bar Miodrag Gvozdenović prostrujala je juče pre podne ovim gradom.– Prekjuče oko 14 časova priveden je, uz krivičnu prijavu Centra bezbednosti Bar, izvršni direktor AD Luka Bar Miodrag Gvozdenović, zbog osnovane sumnje da je počinio krivično delo zloupotrebe službenog položaja, tako što je od 2002. do 2006. godine, sebi ili drugima, pribavio imovinsku korist u iznosu od 5.375.570 evra, na štetu Luke, kazala je juče za "Politiku" Milica Popović, istražni sudija Osnovnog suda u Baru.
Posle saslušanja koje je trajalo oko jedan sat, ona je Gvozdenoviću odredila jednomesečni pritvor.
U rešenju o njegovom zadržavanju i određivanju pritvora navodi se da je Gvozdenović sklapao anekse ugovora i ugovore sa firmama "Fab lajv" i "Krizma trejd" i italijanskom kompanijom koja se bavi izvozom kamena i time oštetio preduzeće za više od 5,3 miliona evra.
Gvozdenovićevog advokata Đorđija Jankovića zatekli smo juče u vozilu na putu prema Spužu.
– Hapšenje Gvozdenovića je neutemeljeno i preuranjeno. Razgovarao sam sa članovima njegovog tima u Luci Bar i svi kažu da su "inkriminisani" ugovori upravo povoljni za Luku Bar. Za mene je velika misterija ko je inicirao pregled i vođenje postupka inspektora za privredni kriminal Centra bezbednosti Bar, jer nisu ni nadležne inspekcije, ni finansijske službe, ni organi upravljanja u Luci Bar, koji su, najpre, pozvani da daju ocenu o poslovnoj politici preduzeća i radu izvršnog direktora – kazao nam je Janković.
Gvozdenović je, inače, ovog leta nekoliko puta bio u žiži javnosti. Prvi put je to bilo krajem juna, povodom otmice njegove kćerke Aleksandre (26), neposredno pred proslavu sto godina od osnivanja Luke Bar. Kako su preneli mediji, njegova kćerka Aleksandra (26), koja se zaputila u Beograd, bila je oteta. Javila je ocu da kidnaperi za otkup traže 200.000 evra. 
Devojka je, na kraju, pronađena u Skoplju, u hotelu "Holidej in", živa i zdrava, a ocu su je predali makedonski specijalci na kosmetsko-makedonskoj granici. Gvozdenović je, kažu, platio otkup, a zbog posedovanja oružja uhapsili su ga pripadnici Unmika, koji su ga nakon saslušanja pustili.
-----------------------------------------------------------
Afera za aferom 
Hapšenje Miodraga Gvozdenovića je još jedno u seriji policijskih saslušanja i hapšenja poslovnih ljudi u Crnoj Gori.
U toku je istražni postupak protiv direktora podgoričke kompanije "Inpek" Radivoja Bakića i "Mljekare" u glavnom gradu Zorana Adžića.
Postupak se, takođe, vodi protiv direktora "Montenegroerlajnza" Zorana Đurišića, kao i protiv grupe rukovodilaca u nikšićkoj Željezari.
-----------------------------------------------------------
Saopštenje menadžmenta
Povodom Miodraga Gvozdenovića juče se oglasio i menadžment Luke Bar AD. U njegovom saopštenju, pored ostalog, stoji:
"U poslovima koji su predmet pažnje inspektora privrednog kriminala i istražnog sudije, kao i u svim ostalim, izvršni direktor Luke Bar je, u skladu sa svojim ovlašćenjem i procedurama, donosio odgovarajuće odluke u saradnji sa Odborom direktora i menadžmentom. To znači da nijedan posao nije zaključio samostalno, mimo svojih ovlašćenja, već su prilikom njihovih zaključenja uvek prisustvovali predstavnici menadžmenta, a Odbor direktora je bio blagovremeno informisan..."

Pojačanja u timu za ratne zločine
Mioljub Vitorović i Nebojša Marković, bivši zamenici specijalnog tužioca za organizovani kriminal, od 1. oktobra prelaze u Tužilaštvo za ratne zločine, saznaje "Politika" iz pouzdanih izvora. Oni će postati zamenici tužioca za ratne zločine Vladimira Vukčevića.
Pojačanje u timu tužioca za ratne zločine očekivalo se i ranije, s obzirom na to da je to tužilaštvo preuzelo veći broja istraga od Haškog tribunala.
Vitorović je u Specijalnom tužilaštvu za organizovani kriminal radio do jula ove godine. Tada mu, i pored nesporno kvalitetnog rada, nije produžen mandat jer to nije predložio Slobodan Radovanović, specijalni tužilac. Vitorović se tada vratio da radi u Okružno tužilaštvo u Beogradu, odakle je i delegiran u tim za borbu protiv organizovanog kriminala. U Specijalnom tužilaštvu vodio je slučaj ubistva Ivana Stambolića i pokušaj atentata na Vuka Draškovića u Budvi, kao i više procesa za trgovinu ljudima. Pominjano je više razloga za njegovu smenu: politička nagodba sa SPS-om, potreba za drugim kadrovima i na kraju odavanje službene tajne. Po povratku u Okružno tužilaštvo "zapao" mu je nedavni slučaj napada "skinhedsa" na dvoje Jevreja na Tašmajdanu.
Nebojša Marković je u Specijalno tužilaštvo došao iz Republičkog. Njegov mandat u Radovanovićevom timu istekao je 23. jula i sam je saopštio da ne želi više da radi u tom tužilaštvu. Njegov odlazak povezivan je sa smenom Vitorovića i prethodnim odlaskom drugih tužilaca iz tima bivšeg specijalnog tužioca Jovana Prijića. 
Marković je zastupao optužnicu u pravosnažno okončanim predmetima protiv Milana Zarubice, optuženog za proizvodnju droge, Mlađana Mićića Pacova, požarevačkog narkobosa, i Mulazema Huseina Šaha, trgovca ljudima iz Pakistana. Najpoznatiji proces koji je vodio bio je slučaj "Makina grupa", protiv optuženih za ubistvo policijskog generala Boška Buhe, koji je prvostepeno okončan oslobađajućom presudom, ali je Vrhovni sud Srbije naložio novo suđenje. Marković je podigao dve optužnice za pljačke dijamanata u Japanu, a optužio je i grupu beogradskih policajaca za razbojništva. Jedan je od najiskusnijih tužilaca u Beogradu i u Srbiji.
    </div>
    <div id="kolumna">
LIDERI OD TREĆINE
Teško ćete naći domaćeg novinara koji, kada su srpski političari na Kosovu i Metohiji u pitanju, ne upotrebljava odrednicu "srpski lideri sa Kosova i Metohije". Nedavno su ovi lideri skrenuli pažnju javnosti svojim razlikama u odnosu prema političkim predstavnicima Albanaca u Pokrajini. Neki od njih su za dijalog i saradnju sa Albancima, neki nisu. Srpski lideri sa Kosova i Metohije su: Milan Ivanović, Marko Jakšić, Oliver Ivanović, Rada Trajković, Ranđel Nojkić, Momčilo Trajković, a tu su i Goran Bogdanović i Milorad Todorović. Slavišu Petkovića, s druge strane, niko od novinara ne naziva srpskim liderom sa Kosova i Metohije. Iako učestvuje u političkom životu, vladika Artemije to čini kao versko lice.
Ako, međutim, lidere označimo kao političke ličnosti koje imaju ugled u narodu (proverljiv na izborima), uticaj na zbivanja i moć da sprovode ono za šta se zalažu, onda srpskih lidera na Kosovu, makar od kraja Drugog svetskog rata do danas – nije ni bilo.
Sredinom 1980-ih u politički život Kosova je, doduše, ušla grupa Srba, među kojima su bili najpoznatiji Kosta Bulatović, Miroslav Šolević, Dušan Ristić, Boško Budimirović, Bogdan Kecman. Oni su, s pravom, nazivani liderima, ali Srpskog pokreta otpora, koji se borio protiv (dotadašnje) diskriminacije Srba i favorizovanja Albanaca. Danas ih u politici više nema. Od kadrova SPS na Kosovu i Metohiji (politika favorizovanja Srba i diskriminacije Albanaca) najduže su vladali Vojislav Živković i Milorad-Migo Samardžić, ali ih nikad niko nije zvao liderima. Bilo je tokom 1990-ih na Kosovu i opoziciono organizovanih Srba. Ali ni njih nisu zvali liderima, jer nikakav uticaj i moć nisu imali, iako su neki od njih iskazivali dobru volju i istrajnost.
Među onima čija je politička zvezda zablistala posle odlaska Miloševića sa vlasti, iz prethodnog perioda bili su poznati Marko Jakšić i Vuko Antonijević, Ranđel Nojkić, Rada Trajković, Milan Ivanović, Momčilo Trajković. Novo lice od juna 1999. bio je Oliver Ivanović, a Milorad Todorović i Goran Bogdanović bili su van aktivne politike pre 2000. godine. Od socijalista je sve do smrti (2003) bio aktivan Živorad Igić. Među kosovskim radikalima nema poznatih, s tim što se povremeno oglasi poslanik Ljubiša Kragović iz Kosovske Mitrovice. A upravo su radikali najpopularnija srpska partija na Kosovu posle odlaska socijalista s vlasti u decembru 2000. godine. Od tada su na srpskim predsedničkim i republičkim izborima u Pokrajini najviše glasova uvek imali, a i najpopularniji političar na tom prostoru, prema rezultatima izbora za predsednika (2002-2004) je zamenik predsednika SRS Tomislav Nikolić. S tim što je na srpske izbore na Kosovu od 2000. godine uvek izlazilo manje od polovine upisanih srpskih birača. Ako bi, dakle, merilo za liderstvo bila uspešnost na izborima – rekli bismo da najviše kosovskih Srba ne veruje nikome, ali za one koji glasaju, srpski lideri na Kosovu trebalo bi da budu kosovski radikali. Ali oni to nisu. Kosovsku politiku SRS direktno vodi vrh stranke u Beogradu.
I oni koje novinari sada nazivaju liderima Srba sa Kosova i Metohije svoje političko delovanje, najvećim delom, zasnivaju na podršci koju imaju u Beogradu. Ali, realnu političku moć, uticaj i ugled za vođenje srpske politike prema Kosovu sadašnja "prva liga" srpskih političara u Pokrajini nema, kao što ih nije imao ni miloševićevski "tim". Ono što im se još pokazalo kao zajedničko jeste moć na lokalnom nivou koja im je iz Beograda data, i to, praktično, bez kontrole, iz čega je proisteklo da se i prvima i drugima uglavnom isplatilo bavljenje politikom. A srpska politika prema Kosovu i Metohiji vodila se i tada i sada u Beogradu. Kosovskometohijski Srbi, uostalom, nisu ni želeli da imaju samo svoju politiku. Želeli su da budu deo Srbije u svakom pogledu. I sada, kada dve trećine kosovskih Srba više ne živi na Kosovu, preostala trećina oči upire u Beograd, a ne u Mitrovicu ili Gračanicu.
No, ne treba kriviti srpske političare na Kosovu zbog toga što su ih domaći novinari proglasili liderima. Možda je novinarski razlog bio sasvim praktičan. U svakom slučaju, srpski političari na Kosovu nisu tražili da budu lideri, iako im to sigurno prija.
Možda će se uskoro, kada bude određen budući status Pokrajine, steći uslovi da Srbi dobiju i svoje lidere na Kosovu. Ili će pak vremenom prestati potreba za političkim predstavljanjem kosovskih Srba, jer neće imati koga da predstavljaju. Do tada, kada je reč o aktivnom političkom životu Srba na Kosovu i Metohiji, pravom stanju stvari jedino odgovara činjenica da nema lidera već samo srpskih političara i partijskih funkcionera.
Autor knjige ,,Nada, obmana, slom – politički život Srba na Kosovu i Metohiji (1987-1999)"
    </div>
    <div id="magazin">
Dvor postao maršalat
Naslednici kraljevske porodice Karađorđević, posle šezdeset godina, na početku su dugog puta da povrate izuzetno vrednu i bogatu imovinu koja je ovoj srpskoj dinastiji odlukom Ustavotvorne skupštine konfiskovana 29. novembra 1945. godine. Karađorđevići će, kao i svi ostali građani koji potražuju dedovinu, morati da dokazuju pravo vlasništva nad dvorovima na Dedinju, koje je posle Drugog svetskog rata koristio Josip Broz, potom Slobodan Milošević, da bi 2001. godine vlada bivše SRJ donela odluku da se dvorovi daju na korišćenje princu Aleksandru i drugim članovima porodice Karađorđević.
Budući da su naslednici ove kraljevske porodice, u skladu sa Zakonom o evidentiranju imovine uputili prijave Direkciji za imovinu Srbije, bilo bi zanimljivo osvrnuti se na to kako je Prinudna uprava kraljevskih dobara načinila popis konfiskovane imovine. Uvid u dokumenta imao je istoričar Vojnoistorijskog instituta dr Milan Terzić.
Pojedinosti se mogu videti iz zabeležaka predsednika Zakonodavnog odbora Skupštine Jugoslavije Moše Pijade, koju je prosledio Josipu Brozu: "Pošto je vlada ovlašćena da sprovede odluku o konfiskaciji, treba prvo vlada da obrazuje jednu komisiju koja će na osnovu materijala Prinudne uprave utvrditi tačno stanje imovine, pa da na kraju sudovi izvrše samo konfiskaciju, to jest prenos raznih predmeta imovine na državu, a pod upravu onih ustanova koje vlada odredi".
Prinudna uprava kraljevskih dobara je napravila popis imovine, od bankovnih računa (kod Narodne banke, trinaest knjižica raznih banaka, obveznice, akcije i strana valuta) do dragocenosti, arhive i biblioteke.
Više zapušteni nego oštećeni
Osim toga, urađen je i popis nepokretnosti: dvorovi, kuće, poljoprivredna dobra i rudnici koji su, kako se navodi, "vlasništvo kralja i njegove porodice". Ova uprava je u popisu kraljevskih dobara za imanja navela podatke o veličini, kao i u kojim su katastarskim knjigama nepokretnosti zavedene, koliko je hektara šuma, oranica, vinograda i livada, koliko je objekata izgrađeno na imanjima i šta sadrže, koji članovi kraljevske kuće su vlasnici. U popisu je načinjena i procena vrednosti, a na margini je rukom kasnije ispisano i označeno šta kome pripada. Ne može se sa sigurnošću reći čiji je rukopis u pitanju, ali se pretpostavlja da je reč o Moši Pijadeu koji je uz ovaj tekst ostavio svoju belešku. Tako je za imanje u Sokobanji ispisano "Srbija", za dvorac na Dedinju i Beli dvor "savezno" za dvorske bašte Rakovica "savezno", za ostale zgrade u Beogradu "videti"; za kuću na Bulevaru Crvene armije broj 75 kojom je upravljao Beogradski univerzitet "Beogradskom univerzitetu"; za posede u Sloveniji "Slovenija", sem dvorca "Brdo" za koga je navedeno "Vlada FNRJ"; za imanja u Crnoj Gori i Makedoniji – imena republika na čijem se prostoru nalaze. Negde je ispisan upitnik kao, na primer, za dvorac na Bohinjskom jezeru – "videti". Time su predloženi i označeni budući vlasnici i korisnici ovih imanja.
– Dvorovi na Dedinju bili su vlasništvo Karađorđevića i živo su podsećali na srpsku tradiciju i ovu dinastiju, koja je promenom društvenog sistema i dolaskom nove vlasti uklonjena. Na odluku Josipa Broza da se useli u Beli dvor gledalo se sa iznenađenjem s obzirom na ideale novog društva – kaže ovaj istoričar. Kada su u pitanju dvorovi i njihov izgled krajem 1944, oni su, po Milovanu Đilasu, bili više zapušteni nego oštećeni.
Detalje o odluci Josipa Broza da se useli u dvorove na Dedinju naveo je u memoarima general Ljubodrag Đurić ("Sećanje na ljude i događaje"), pišući o susretu u Krajovi (Rumunija) septembra 1944. "Slušaj, Đuriću, čim uđete u Beograd, odmah postavi straže pred Beli dvor, bivšu rezidenciju kneza Pavla. On je bio kolaboracionista i nemački čovek. Nemci su sigurno čuvali njegov dvorac. Sačuvaj ga i ti od pljačke, koja može nastati u prvim danima oslobođenja. I taj će nam dvor trebati."
Topola i "Miločer"
– Pri korišćenju kraljevskih imanja, Josip Broz je, kako piše Milovan Đilas, jedino odstupanje učinio u slučaju imanja i vile u Topoli, kao i kraljevskog dvorca "Miločer". Topola je izuzeta zbog nekropola dinastije i srpske nacionalne svesti, a "Miločer" zbog slabih saobraćajnih veza i opredeljenja Broza za Brione – komentariše Terzić.
Korišćenje dvorova neizbežno je podsećalo na dinastiju, ističe ovaj istoričar. Milovan Đilas o tome piše: "Isto tako su se u početku i u aparatu mogli čuti za vrhovnu ustanovu izrazi ’dvor’, ’iz dvora’, ’za dvor’. Kasnije biva zamenjen priličnim izrazom ’maršalat’, ’iz maršalata’, ’za maršalat’." Tako su u svest naroda ulazile reči maršal, maršalat i vezivane su za Josipa Broza, koji je jedini u Jugoslaviji to zvanje posedovao.
– Iako su 1945. godine promenjeni društveni sistemi, ideologija i vlast, nije i adresa vlasti – ostala je na istim geografskim koordinatama, na najvišoj tački glavnog grada, zaštićenoj od pogleda naroda, odakle se pruža lep pogled prema Kalemegdanu, Ušću, Zemunu, Adi i Avali – zaključuje Terzić.
Sada, prvi put posle šezdeset godina, građani mogu da posete dvorove na Dedinju, u organizaciji Turističke organizacije Beograda.
-----------------------------------------------------------
Vile, rudnici, kuće
Prinudna uprava sačinila je popis imovine Karađorđevića u Srbiji: Zadužbinsko imanje crkve Svetog Đorđa na Oplencu, plac Kraljeve livade u Sokobanji, dvorac Dedinje sa Belim dvorom, dvorska bašta Rakovica, kuća u Bulevaru Crvene armije, kuća u Krunskoj ulici, vila u Sarajevskoj ulici, vila u Tolstojevoj ulici, plac sa vilom na Topčiderskom brdu u Rumunskoj ulici, zgrada Đačke trpeze u Aberdarevoj ulici, studentski dom u Bulevaru Crvene armije, Dom kralja Aleksandra Prvog za učenike srednjih škola na Topčiderskom brdu u Ulici Miodraga Davidovića.
U Srbiji su još popisani rudarsko preduzeće Neresnica Glogovica (eksploatacija zlata na reci Peku), kao i Timočki rudnici uglja.U Sloveniji su to imanja Bled, Bohinjska Bistrica, Kamnička Bistrica i Brdo kod Kranja. U Makedoniji poljoprivredno dobro Demir Kapija. U Crnoj Gori Miločer kod Budve, plac sa zgradom na Cetinju u Ulici kralja Aleksandra i zemljište u ataru Rijeke Crnojevića - dvorac Leskovac.

Španija u srcu
"Ali na tim licima – licima tupim i tvrdoglavim, sirovim i grubim, sličnim onima koja nam je, bez ugađanja i sa gotovo okrutnim realizmom, ostavilo špansko slikarstvo – bilo je nešto poput očajničke nade, nešto veoma konkretno i, istovremeno, veoma univerzalno. Nisam posle video slična lica."
Dajući ovaj grupni portret, Oktavio Paz je pisao o Španiji iz vremena građanskog rata 1936–1939. godine i borcima koji su u tom ratu branili Republiku. Među njima je bilo i gotovo 40.000 dobrovoljaca pristiglih sa svih kontinenata, jer je građanski rat u Španiji, kao nijedan drugi događaj u istoriji, potresao i pokrenuo na akciju planetarnu javnost spremnu da brani tamošnju mladu, krhku Republiku, konstituisanu 14. aprila 1931. godine.
Pobuna
Sedamdeset godina posle početka tog građanskog rata, u Muzeju istorije Jugoslavije danas će biti otvorena izložba "U čast španskih boraca" kojom se iskazuje počast jugoslovenskim interbrigadistima i njihovim idealima solidarnosti, bratstva i jednakosti, idealima zbog kojih je njih više od 1.700 iz svih krajeva Kraljevine Jugoslavije otišlo u Španiju da brani Republiku.
Sve je počelo 18. jula 1936. godine kada su generali Mola, Sanhurho i Franko podigli pobunu protiv legalno izabrane republikanske vlade, ali nisu uspeli da na prepad zauzmu Madrid i Barselonu.
Munjevito su formirane narodne milicije za odbranu Republike, ali su pobunjenici na svojoj strani imali legionarske i marokanske jedinice lojalne Franku. Pomoć je došla i od fašističke Italije i nacističke Nemačke, kao i od Salazarovog režima u susednoj Portugaliji.
Zapadne demokratije, Velika Britanija, a onda i Francuska, povedene sopstvenim procenama i kalkulacijama, nespremne na otvoreni sukob sa Silama osovine, izdejstvovale su istovremeno, preko Društva naroda, politiku nemešanja u ovaj građanski rat, tako da je legalna vlast izjednačena sa pučistima.
Solidarnost sa Republikom iskazali su jedino Meksiko i Sovjetski Savez (pomoć u oružju), pa je u tom kolopletu ka Španiji krenula reka dobrovoljaca, različitih, pa i suprotstavljenih ideoloških i političkih uverenja, spremnih i odlučnih da sopstvenim životima brane špansku republiku od fašističke opasnosti.
Solidarnost
Izložba "U čast španskih boraca" predstavlja svedočanstvo o tom dramatičnom i tragičnom trenutku španske i svetske istorije u 20. veku, kao i o snazi i veličini ljudske solidarnosti. 
I jugoslovenski primer je u tom pogledu bio i ostao više nego rečit. Radnici različitih zanimanja, ponajviše rudari, zatim studenti, a bilo je i srednjoškolaca, seljaci, službenici, lekari, inženjeri, pomorci, profesionalni vojnici, među njima i nekoliko avijatičara, pisci i umetnici, ali i profesionalni revolucionari, bilo iz zemlje ili iz inostranstva, kretali su put Španije, borili se u redovima republikanske vojske i ginuli na bojištima oko Madrida, na Harami i Gvadalahari, Bruneti, Teruelu, Belćite i Ebru. Više od polovine Jugoslovena je na tim bojištima ostavilo svoje kosti.
Većina jugoslovenskih dobrovoljaca je u Španiju išla pod okriljem i kanalima Kominterne, ali je ta dobrovoljačka zajednica bila i slika istinske ideološke i političke lepeze onog vremena, od boljševika do demokrata, od anarhista do liberala. Sledbenici Hrvatske seljačke stranke i Stjepana Radića imali su u Španiji i svoju dobrovoljačku jedinicu.
Ova šarolikost, tako karakteristična za dobrovoljce španskog građanskog rata, bila je posledica jednostavne činjenice – njih je okupio antifašizam, kao uporišna tačka u odbrani Republike, a ne boljševizam.
Vlada Republike je, posle donošenja odluke o formiranju Internacionalnih brigada 22. oktobra 1936. godine, obećala svim dobrovoljcima da će postati građani Španije. Slom Republike i potonja vladavina generala Franka gvozdenom rukom punih 40 godina pretvorili su ovo obećanje u nedosegnuti san.
A onda je, 60 godina kasnije, španski parlament odlučio da svim borcima Internacionalnih brigada dodeli pravo na špansko državljanstvo.
    </div>
    <div id="zdravlje">
Sepsa kobna za devojku
Odgovor na pitanje zašto je operacija čukljeva na nozi, više estetska nego ozbiljna medicinska intervencija, bila kobna po život devetnaestogodišnje Jelene Radović, studentkinje iz Beograda, javnost će znati tek kada bude završena sudsko-medicinska obdukcija i bude utvrđen tačan uzrok smrti.
Svaka smrt nad kojom lebdi sumnja da je prouzrokovana lekarskom greškom, a naročito kada je pacijent mlada i zdrava devojka koja je pomoć lekara potražila u privatnoj ordinaciji zbog naizgled banalne operacije, izaziva veliku pažnju javnosti. Radovićeva je prošlog utorka operisana u privatnoj ortopedsko-hirurškoj bolnici "Decedra" u Beogradu, tu je provela dva dana, da bi posle pogoršanja stanja bila prebačena, prvo u Ginekološko-akušersku kliniku u Višegradskoj, a potom i u Urgentni centar, gde je umrla u roku od 24 časa. 
Svetlana Sremčević, direktorka privatne bolnice "Decedra", za naš list je juče izjavila da su potreseni tragičnim događajem, ali da pre obdukcije ne žele da nagađaju šta bi mogao biti uzrok smrti.
– Pacijentkinji smo uradili sve preoperativne analize, nalazi su bili potpuno normalni, i istog dana smo je operisali. Postoperativni tok je tekao uobičajeno, tim lekara je pratio devojčino stanje i posle pojave prvih nespecifičnih znakova postoperativnog toka pacijentkinju smo prebacili na GAK, a potom je bila upućena u Urgentni centar. Šta se tamo događalo, ne znamo. O detaljima ćemo više znati tek posle obdukcije – kaže Sremčevićeva.
U Urgentni centar nesrećna studentkinja je, kako "Politika" saznaje iz pouzdanih izvora, stigla, nažalost, u stanju teške sepse, kada je gotovo nemoguće preduzeti bilo šta što bi joj moglo spasti život. Lekari koji su se uzaludno borili za život devojke u Urgentnom centru kažu da jedino što pouzdano znaju jeste da je operacija čukljeva urađena u spinalnoj anesteziji, ali da je devojčino stanje vrlo brzo nakon intervencije počelo da se pogoršava. 
Pošto je dva dana posle intervencije jedan od lekara iz tima "Decedre" posumnjao čak i na vanmateričnu trudnoću, pacijentkinja je prebačena na Ginekološku kliniku u Višegradsku, gde je takva mogućnost odbačena i pacijentkinja je dospela u Urgentni centar. 
Po kliničkoj slici, lekari iz Urgentnog centra zaključili su da je reč o takozvanoj fudroajantnoj sepsi – zloćudnoj, brzoj, razarajućoj sepsi, jednoj od najtežih bolesti današnjice kada zbog bakterijske infekcije dolazi do trovanja i otkazivanja vitalnih organa. Davali su joj sve moguće lekove, ali devojci pomoći više nije bilo. 
Za konačni odgovor treba sačekati nalaz obdukcije, ali, prema do sada dostupnim podacima, devojka je verovatno umrla od septičkog sindroma koji se razvio posle obavljene operacije. Lekari u Urgentnom centru su bili duboko potreseni, jer je užasna sepsa odnela još jedan život, ali tvrde da tu nema reči ni o kakvoj anesteziološkoj grešci. 
Operaciju u privatnoj klinici "Decedra" obavio je lekar iz Kliničko-bolničkog centra "Dr Dragiša Mišović".
U Ministarstvu zdravlja Srbije, "Politici" je rečeno da je o ovom slučaju Urgentni centar obavestio Zdravstvenu inspekciju Ministarstva zdravlja i da je dogovoreno da se zatraži sudsko-medicinska obdukcija. 
Dr Milena Jauković, vaskularni hirurg i konsultant za krvne sudove u beogradskom Urgentnom centru, ali i sekretar Etičkog komiteta Srpskog lekarskog društva, za "Politiku" kaže da kada neko umre u bolnici to uvek predstavlja ozbiljnu stvar i stoga se tu nijedan detalj ne sme potceniti, nedopustivo je da se "bagateliše" i nagađa, pošto bilo šta da se u takvim situacijama kaže, uvek neko bude povređen. 
Uz ogradu da nije upoznata s pomenutim slučajem, doktorka Jauković, ipak, kaže da je društvena obaveza da se ovaj slučaj ispita do kraja, naročito zbog toga što se sve dogodilo u privatnoj ordinaciji, mada ne mora sve što je urađeno u privatnoj ordinaciji biti unapred sumnjivo. 
Ne sme se manipulisati ni činjenicom da je tragičnim ishodom završila, kako neupućeni kažu, banalna operacija čukljeva.– Nema malih i velikih intervencija. Pre nego što se izvedu konačni zaključci mora se do detalja proveriti da li su preduzete sve mere, da li je bilo propusta, nehata, nepoštovanja procedure ili, pak, nepredvidivih okolnosti zbog onoga što organizam može nositi u sebi – kaže dr Milena Jauković.
    </div>
    <div id="politika">
Ako im smetamo, neka nas isele
Tomislav Nikolić, zamenik predsednika Srpske radikalne stranke, kaže da i dalje ne zna šta će srpski predsednik i premijer da rade ako Kosovo i Metohija postanu nezavisna država, ali zato zna šta bi on uradio.– Budemo li na vlasti, prekinućemo diplomatske odnose sa svakom zemljom koja prizna nezavisno Kosovo i Metohiju – kaže Nikolić za "Politiku", a na pitanje koliko je Srbija u poziciji da se ponaša kao mnogo jača i razvijenija zemlja od nje i prekida diplomatske sa kim hoće i kad hoće odgovara: "Pa, nisu svetska pravila predviđena za razvijene i nerazvijene. Ona su univerzalna."
A realnost?
– Onda je to pozorište i zašto da mi glumimo u tome. Onda ne postoje pravila.
Pa, dobro, da li postoje ta pravila ili ne postoje?
– Postoje.
A ko ih se drži?
– E, to je druga stvar. Ali, šta ćemo onda u tome svemu?!
Pa, šta ćemo, da se iselimo sa Zemlje?
– Ne, mi smo tu. Ako im smetamo, neka nas isele, ali ćemo svoju teritoriju da branimo.
Retorikom radikali kao da se vraćaju u 1991. Zanimljiva je bila promocija Šešeljeve knjige. Sve je podsećalo na period od pre 15 godina. Ponovo su za sve krivi papa, Vatikan…
– Reč je o specifičnom obliku odbrane koji će Vojislav Šešelj da primeni, a koji je dužan da najavi Haškom tribunalu. Braniće se tako što će istaći ulogu Vatikana, Rimokatoličke crkve i pape Jovana Pavla II u svemu što se dešavalo u bivšoj Jugoslaviji. Čovek koji ima stav u životu ne može drastično da ga promeni, pa i ako je proteklo 15 godina. Kao što sam tada govorio – da Srbima treba omogućiti da žive u jednoj državi i da im treba dati pravo na samoopredeljenje, i da su Knin, Banjaluka i Priština srpski – tako govorim i sada.
Ali stvari su se toliko promenile...
– Onaj ko se složi sa izmenjenim okolnostima na štetu svog naroda i ko je spreman da svaku izmenjenu okolnost odmah prihvati, i u njoj traži uspeh za sebe, ne treba da se bavi politikom. On može da ide u biznis.
Da se vratimo na priču da su za sve krivi papa koji je umro, Vatikan...
– Papu Jovana Pavla II smo optužili dok je bio živ. I odmah smo tražili od Haškog tribunala da donese odluku da se stavi zabrana na uništavanje njegove imovine i dokumentacije. Tražili smo slobodan pristup vatikanskim arhivama, do kojih nismo došli. Ako se oni usuđuju da čitav naš narod optuže i osude za sve što se dešavalo, pa čak nagovore i mnoge Srbe, koji su i na funkciji, da izjave da treba čitav narod suočiti sa nekakvom krivicom, za neki greh ili za ratni zločin, kako da oćutimo njihovu ulogu u odnosu na srpski narod?! Ko je dozvolio ustašama doktrinu da trećinu Srba treba poklati, trećinu pokatoličiti, a trećinu proterati? Rimokatolička crkva. Ko je sve ustaške zločince, za koje je to bilo moguće, spasao? Rimokatolička crkva, koja ih je i vratila kad je Tuđman pobedio.
Da li Srbiju sve to oslobađa od dužnosti da pogleda i u zločine koje su činili pojedini Srbi?
– Naravno da gledamo u te zločine, ali ne mogu da prihvatim opšteprihvaćeno načelo da samo Srbi treba da gledaju u te zločine. Da li je neko nekad rekao Amerikancima da se suoče sa Hirošimom i Nagasakijem, sa Vijetnamom, Kambodžom, Irakom, Avganistanom... Sme li to iko da im spomene?
Sme li Srbija?
– Zašto ne sme?
I kakve bi imala koristi?
– Druga je stvar korist. Nešto radite i mimo koristi.
Ali, na štetu!
– Kako na štetu? Jeste li nekog videli da je umilostivio Ameriku? Šta to znači da moramo da ispunimo sve što Amerika traži, inače će da nas rastrgne. Rastrgnuće nas i ovako i onako. Mi imamo neprikosnoveno pravo da se odbranimo. To pravo moraju da koriste ljudi koji su na vlasti. To je njihova obaveza.
Da li celu priču oko pape i Vatikana koristite za kampanju
– Verujem da sada likuju oni koji su suprotstavljeni politici SRS-a, jer su ubeđeni da nam ovo odnosi glasove, kao što i moja negativna priča o Americi može za neke da bude olakšanje. Evo, Tomislav Nikolić ponovo optužuje Ameriku, i sad će ti drugi lakše da nađu zajednički jezik sa Amerikom. I Boris Tadić koji ide u Ameriku da obezbedi podršku za borbu protiv SRS-a može da likuje. Ali, ja ne govorim nešto da bih likovao ili da bih druge sprečio da likuju. Ja govorim iskreno. Uostalom, ako mitropolit zagrebački Jovan još razmišlja kao pravoslavni mitropolit, zatražite mu podatke koliko je srpske dece pokatoličeno otkako je Hrvatska postala nezavisna država. Koliko je izgubljeno vernika, koliko je kuća prestalo da slavi slavu, zato što ne smeju da pokažu da su Srbi i pravoslavci. A ne da poziva papu u goste. Nije to njegov posao. Neka brine o pastvi, neka podvigom zasluži da ga narod ceni. Kad su Srbi teško živeli u Hrvatskoj, on je bio u Beogradu. Ja to nikad neću da zaboravim. Čime nam je udario šamar papa? Stepincem. Ako vi možete da takav jedan zločin pohvalite...
Da li onda mi sami sebi udaramo šamar snimcima na kojima pop blagosilja "škorpione", koji su pobili šestoricu muslimana kod Trnova, u Bosni?
– Taj sveštenik je dao blagoslov vojnicima koji idu u rat. Učinio je ono što sveštenici svih vera u svetu rade. Bio bi zločin kad bi on znao da su oni počinili zločin, a on ih blagosiljao. Papa je znao da je Alojzije Stepinac ratni zločinac. A pretvorio ga je u sveca.
Veoma ste bili pogođeni kada je u medije došla i vaša porodica, kad su vam zvali sina, suprugu. Rekli ste da je porodica svetinja.
– Zvali su članove moje porodice da ih pitaju za moj stan. Pa, pitajte mene, šta imate da pitate mog sina za moj stan?!
I za njegov stan, koji je odmah do vašeg.
– Kakve to veze ima?
Znači, jeste njegov stan?
– Nego šta je. Pa, kad sam ja to krio? Prijavio sam imovinu Odboru za sprečavanje sukoba interesa. Imovinu moraju da prijave oba moja sina, žena, tašta...
Bilo bi lepo znati kako je moguće sa poslaničkom platom i platom pomoćnog trenera u "Teleoptiku" doći do tolikih stanova.
– Dobio sam stan od države, iz kojeg me je isterao DOS. Taj stan sam prodao i kupio drugi. Odbor za sprečavanje sukoba interesa rekao je da nema nigde nepokrivenog prihoda.
Ako je vaša porodica svetinja, zašto onda i druge porodice nisu svetinje. Na primer, porodica Ivane Dulić-Marković.
– Vidite u novinama presudu u kojoj piše da je ustaša kojeg su vlasti jurile posle rata izjavio da se kod njenog oca krio dve godine.
Pitam, da li su i druge porodice svetinja, ako je vaša svetinja.
– Tako je, sve dok se ne bave nezakonitim radnjama. Onda više nema svetinja. Ali kad za mene kažu da je moj stan vredan 350.000 evra...
To kažu za vaša dva stana.
– Ma, mogu sad da vrede milion evra. Postoji overen ugovor, procenu vrednosti radila je Uprava prihoda i plaćeni su porezi. Stan sam kupio, moj sin je stan kupio. Imamo izvor prihoda za sve. Moj izvor prihoda je osnovni stan koji sam dobio od države, u skladu sa zakonom.
-----------------------------------------------------------
Pad rejtinga
Da li je vraćanje na retoriku iz 1991. posledica stagnacije, ili izvesnog pada rejtinga SRS-a koji, prema "Galupovom" istraživanju, iznosi oko pet odsto?
– Recite mi kojoj stranci pripada onaj koji istražuje. Jedni kažu 30, drugi 40 odsto, ali smo svuda najjači. Sad nisu izbori, i ko zna šta će biti do izbora.
-----------------------------------------------------------
Odbrana Marka Kraljevića
Zašto vam smeta reklama sa Markom Kraljevićem?
– Odrastao sam u kući u kojoj je Marko Kraljević bio izuzetno cenjen. Za mene je on simbol borbe protiv Turaka.
Bez obzira na to što istorijski to nije tačno?
– Znači, narodne pesme lažu? Milan St. Protić vam je...
Nije to Milan St. Protić, već su istorijske činjenice gde je i kad Marko poginuo boreći se na strani Turaka.– Komunisti su nas učili da je on pošten borac protiv Turaka, a vi novi nam sad to uskraćujete! Za mene je Marko Kraljević borac protiv turskog okupatora i onaj koji je orao drumove da Turci ne prođu.

Podele dovele do  tragedije
NOVI PAZAR – Dugogodišnja nesloga između Ugljaninove Liste za Sandžak i Ljajićeve Sandžačke demokratske partije kulminirala je na vanrednim lokalnim izborima u nedelju ubistvom Ruždije Durovića, oca četvoro dece.Durović je bio kandidat za odbornika Ugljaninove stranke, dok je još nejasna partijska pripadnost osumnjičenih za ubistvo – Ertana Gegića, Ismeta Derdemeza i Seada Papića. Sulejman Ugljanin tvrdi da je reč o ljudima iz Ljajićevog najbližeg okruženja, dok Ljajić to negira, uz obećanje novinarima da će proveriti da li su uopšte članovi njegove stranke. Ta provera traje predugo, što, uz sve čaršijske glasine, takođe navodi na zaključak da su oni Ljajićevi istomišljenici, odnosno da je do sukoba koji je završen ubistvom došlo zbog politike. Utvrđivanje razloga ove tragedije ostaje posao istražnih organa.
Prazna retorika
Bez sumnje tragičan slučaj još više je podgrejao ionako uzavrele političke strasti u Novom Pazaru, tako da sada pozivi na mir i toleranciju dvojice političkih lidera deluju samo kao kurtoazna, ali prazna retorika. 
Koreni tih već godinama nepomirljivih podela potiču još iz polovine devedesetih. Tadašnji student Rasim Ljajić bio je generalni sekretar Stranke demokratske akcije, prve i najjače bošnjačke partije, a Sulejman Ugljanin njen predsednik. Međutim, Ljajić uskoro osniva svoju stranku pod nazivom Sandžačka demokratska partija i, dok Ugljanin zagovara specijalni status Sandžaka, on svojim sugrađanima počinje da govori "da Sarajevo jeste naš duhovni centar, ali je politički u Beogradu". Takav pristup i približavanje političkom vrhu Srbije i te kako pomaže njegovoj političkoj harizmi i jačanju uticaja SDP-a u Sandžaku, ali između dve bošnjačke stranke jača netrpeljivost.
Kasniji politički uspon Ljajića, naročito kada postaje visoki državni funkcioner, i te kako slabi uticaj Ugljaninove koalicije Lista za Sandžak (u kojoj je njegov SDA najjača partija), što potvrđuju i izborni rezultati. Model "saradnje sa Beogradom" poslednjih nešto više od godinu dana oprobava i Ugljanin podrškom Vladi Srbije sa svoja dva poslanika, što mu donosi političke poene, naročito kada u Novi Pazar počinju da pristižu sredstva za investicije. Ugljanin, koji je pre dve godine izabran za predsednika novopazarske opštine, dodatni podsticaj dobija posle odluke vlade da u opštini uvede prinudnu upravu. Raspušten je lokalni parlament, koji mu nije bio po volji, pošto je odborničku većinu imao protivnički tabor i on praktično postaje moćnik čijoj se u Novom Pazaru ne prigovara. 
No, ni Ljajić ne ostaje bez podrške iz Beograda, tako da pre ovih izbora potpisuje koalicioni sporazum sa DS-om i G17 plus, dok Ugljanin dogovara postizbornu saradnju sa DSS-om i Novom Srbijom. Zbog toga u Novi Pazar, tokom izborne kampanje, pristižu i ministri: Velimir Ilić, Slobodan Vuksanović, Zoran Stojković, Slobodan Lalović, Mlađan Dinkić, Tomica Milosavljević i potpredsednik vlade Ivana Dulić-Marković. Svako od njih, na svoj način, podržava i pomaže "svoju" koaliciju, odnosno lidera i, svi zajedno, nimalo ne doprinose smirivanju već naraslih političkih tenzija. 
U predizbornom periodu politički lideri u Sandžaku bore se i za naklonost verskih poglavara, naročito muftije Muamera Zukorlića. On javno saopštava da u sve to ne želi da ulazi, posebno ne sa Ugljaninom, budući da je saradnju s njim raskinuo još pre deset godina. Međutim, neposredno pred izbore, muftija izdaje saopštenje (odnosno Mešihat Islamske zajednice), u kojem tvrdi da su pristalice Liste za Sandžak u vreme predizbornog skupa upale u zgradu Fakulteta za islamske studije i tamo vandalski pričinili štetu od 240.000 dinara, kao i da su u objektu, koji Islamska zajednica smatra svetim, čak vršili nuždu. 
Proveren obrazac uspeha
To je i te kako razljutilo Ugljanina, koji je, odbacivši te tvrdnje kao neistinite, ovo ocenio kao sračunatu podršku muftije Rasimu Ljajiću. 
Novi Pazar tako u napetoj političkoj situaciji očekuje izbore, a gotovo svakodnevno dolazi do incidenata. Lideri se oglašavaju svakog časa, optužujući jedan drugog, što su verovatno neki od ljudi kojima poštovanje zakona nije jača strana protumačili kao poziv za "pomoć" koju oni mogu da pruže. Takvih je, bez sumnje, bilo i u jednom i u drugom taboru, a izvesno je da su očekivali da bi za svoje usluge mogli kasnije da zatraže neke privilegije. Napetost u gradu kulminirala je tragedijom na biračkom mestu, a građanima koji su još u strahu ostaje da računaju na buduću uzdržanost političkih protivnika i da veruju u smirivanje situacije.
    </div>
    <div id="vesti">
Sporazum o specijalnim odnosima
Predsednik Vlade Srbije Vojislav Koštunica i predsednik Republike Srpske Dragan Čavić utvrdili su na sastanku u Beogradu tekst novog sporazuma o specijalnim paralelnim odnosima između Srbije i RS, koji će Vlada Srbije danas usvojiti. Dogovoreno je da sporazum 26. septembra u Banjaluci potpišu predsednici Srbije i Republike Srpske Boris Tadić i Dragan Čavić i predsednici vlada Koštunica i Milorad Dodik, saopštila je vladina kancelarija za saradnju sa medijima.Čavić je snažno podržao odluku Skupštine Srbije da se u najkraćem roku donese novi ustav Srbije u kojem će biti potvrđeno da je Kosovo i Metohija sastavni deo Srbije, navedeno je u saopštenju. 
Predsednici Srbije i Republike Srpske Boris Tadić i Dragan Čavić saglasili su se juče da je veoma važno da se učini sve da Srbija i BiH, a time i RS, što pre postanu članice Evropske unije, ali da je istovremeno neophodno zaštititi državne i nacionalne interese Srbije na Kosovu i Metohiji. 
U saopštenju iz kabineta predsednika Srbije navedeno je da su se sagovornici složili da je neprihvatljivo da Kosovo i Metohija nametnutim rešenjem dobije državnu samostalnost, jer bi takvo rešenje moglo da ohrabri separatističke pokrete u mnogim državama i predstavljalo bi međunarodni presedan. 
Čavić je istakao da u potpunosti podržava jedinstven stav Skupštine Srbije o Kosovu i Metohiji kao sastavnom i neotuđivom delu Srbije, navedeno je u saopštenju. 
Tadić i Čavić su razgovarali i o situaciji u regionu, sa posebnim osvrtom na skoro potpisivanje novog sporazuma o specijalnim paralelnim vezama Srbije i Republike Srpske i toku pregovora o budućem statusu Kosova i Metohije. "Nas očekuje potpisivanje sporazuma o specijalnim vezama 26. septembra, koji će ujedno predstavljati i potvrdu prethodno uspostavljenog sporazuma, ali u novim okolnostima kada Srbija više nije u državnoj zajednici SCG", rekao je Tadić. U saopštenju je navedeno i da je Tadić u razgovoru ocenio da taj novi sporazum podrazumeva apsolutno poštovanje celovitosti i integriteta BiH i otvara mogućnosti i drugih sporazuma na Balkanu. (Tanjug)

Nerazumna žurba
Od našeg stalnog dopisnikaVAŠINGTON, 13. septembra – Viđenja situacije na Kosovu i Metohiji se i dalje bitno razlikuju, potvrdila je današnja sednica Saveta bezbednosti UN u Njujorku. Ovoga puta se taj raskol iskazao i u suprotnim stavovima novog šefa Unmika Joakima Rikera koji se založio da se novi status te pokrajine odredi "bez odlaganja", i predstavnice Srbije Sande Rašković-Ivić koja je iznela argumente da to pitanje "ne može da dobije održivo rešenje ako se stavlja u funkciju roka koji diktiraju drugi interesi, a ne želja da se trajnije i na stabilnim temeljima problem reši i sačuvaju mir i stabilnost u regionu".
Razlike u određivanju tempa pregovora ispoljile su se i u debati. Ruski predstavnik je, tako, istakao da "ne treba postavljati arbitrarne rokove", dok je američka predstavnica akcentirala da rešenje treba da se nađe ove godine, da su neophodni teški kompromisi, ali da "odlaganje ne bi doprinelo stabilnosti u regionu".  
U suštini je, čini se, reč o različitom redosledu i principa i poteza. Dok Srbija i neki međunarodni akteri smatraju da situacija na Kosmetu još poduže treba da se sređuje u skladu s međunarodnim normama da bi se došlo do novog statusa, drugi faktori, među kojima je i Amerika, sugerišu da bi novi status ubrzao primenu dogovorenih standarda koji pre svega garantuju i unapređuju položaj manjina.
Po Rikeru bi "odlaganje donošenja rešenja za budući status Kosova moglo da doprinese daljim tenzijama i teškoćama, da odloži stabilizovanje prilika, proces pomirenja i ekonomski oporavak" u pokrajini. Pozvao je, ujedno, Beograd da podstakne učešće kosovskih Srba u privremenim institucijama Kosova, poručivši tamošnjoj srpskoj zajednici, priznajući da je ona u "teškoj situaciji", da rešenje "nije u izolaciji, nego u integraciji".
Bezbednosna situacija na Kosovu je – izveštava – "stabilna, ali krhka", pri čemu je broj etnički motivisanih incidenata "nizak i nastavlja da se smanjuje". Rekao je da ima "brojnih ohrabrujućih primera" – rešenja kojima se polažu "temelji multietničkog Kosova", ali nije naveo koji su takvi praktični potezi. 
Predsednica Koordinacionog centra za Kosovo i Metohiju Sanda Rašković-Ivić izložila je stav Beograda koji u najkraćem glasi: treba poštovati teritorijalni integritet i suverenitet Srbije, za novi status Kosova najbolja je "suštinska autonomija" a do budućeg statusa te pokrajine treba doći kompromisom, strpljivim dogovorima, bez žurbe i postavljanja kratkog roka, kakav se sada pominje u insistiranju da se novi status odredi do kraja ove godine.
"Čvrsto smo uvereni da je jedino sistematskim, odgovornim i postupnim vođenjem pregovora o budućem statusu Kosova i Metohije, bez veštačkih rokova koji samo stvaraju dodatan pritisak, mogućno doći do trajnog rešenja ovog pitanja" – precizirala je predstavnica Srbije. U suprotnom, istakla je, "može doći do novih komplikacija, sa nesagledivim posledicama, koje uvek i neizbežno proizvodi svako odstupanje od univerzalnih načela međunarodne zajednice". I dodala: "Nervoza, nerazumna žurba i arogancija neće doprineti iznalaženju održivog rešenja za Kosovo i Metohiju, kao ni miru ni stabilnosti u regionu jugoistočne Evrope, za koje je politika moja zemlja čvrsto opredeljena".
Srbija je, predočila je, spremna da u rešavanju ovog pitanja "preuzme svoj deo odgovornosti, na osnovama međunarodnog prava i demokratskih vrednosti savremenog sveta".
Srpski pregovarački tim kao argumente iznosi univerzalnost međunarodnog prava i nemogućnost da se jednoj demokratskoj zemlji oduzme 15 odsto njene teritorije, podsetila je Rašković-Ivić. Zatim je ocenila da se "albanska strana zapravo i ne upušta u pregovore, mirno očekujući da na poklon dobije drugu albansku državu na Balkanu, i to na teritoriji međunarodno priznate  Srbije".
Predsednica Koordinacionog centra za Kosovo i Metohiju je takođe upozorila: "Teško je poverovati, ali sve upućuje na zaključak da je strah od moćnih i nasilnih Albanaca i njihove pretnje osvetom, danas onaj ‘princip’ pred kojim odstupaju međunarodno pravo i međunarodna pravda". Potpuno je "neshvatljivo i zdravom razumu neprihvatljivo" – dodala je – "da za sedam godina tokom kojih je bilo toliko ubistava, nasrtaja na život i imovinu Srba, skrnavljenja prastarih hrišćanskih crkava i manastira", niko od Albanaca "nije osuđen za terorističke napade".
U zaključku izlaganja, Rašković-Ivić je još jednom upozorila da bi "svako nervozno ubrzavanje rešenja skupo koštalo region, samu pokrajinu i međunarodnu zajednicu" kojoj bi posao bio otežan. Preuranjeno rešenje "ne bi bilo rešenje, već presedan kojim se otvara Pandorina kutija" – naglasila je i poručila da "nametanje ishoda ne bi vodilo rešavanju pitanja Kosova i Metohije" već da "samo strpljenje i širom otvorene oči prema realnosti i budućnosti mogu da dovedu do istinskog kompromisa".
Platforma srpskog pregovaračkog tima, nastavila je, predstavlja na duži rok "jedini put za valjano rešavanje zastrašujuće situacije u pokrajini". Založila se i da se politički ubedi albanska strana da "odustane od ekstremnih, isključivih zahteva i prihvati racionalno i kompromisno rešenje – autonomiju sa ogromnim, suštinskim nadležnostima". To bi, kaže, istovremeno značilo da "Albanci dobijaju strateške partnere i da su ti potencijalni strateški partneri Srbi".
U izlaganju predstavnice Srbije bila je sadržana i kritika na račun izjave specijalnog izaslanika generalnog sekretara za pregovore o Kosovu da su "Srbi krivi kao narod". Na pomenutoj funkciji je finski diplomata Marti Ahtisari.
Govornici su, u prisustvu kosovskog premijera Agima Čekua, osuđivali nasilje na Kosovu, zahtevali da se počiniocima sudi, i konstatovali da još nema dovoljnog napretka u primeni standarda. Istovremeno su izražavali nadu da će se doći do kompromisa koji bi doprineo i stabilnosti regiona. Davali su i podršku radu međunarodnih predstavnika. Ostala je, međutim, pomenuta razlika u procenama "potrebnog protoka vremena" za rešenje: s rokom do kraja ove godine, ili bez oročavanja – sve do postizanja kompromisa. U prethodno podnetom izveštaju Kofija Anana ocenjeno je da u proteklih šest meseci nije bilo približavanja stavova Beograda i Prištine.   
-----------------------------------------------------------
Novi šef misije Srbije pri UN
VAŠINGTON, 13. septembra – Na dužnost šefa misije Srbije pri Ujedinjenim nacijama stupio je iskusni  diplomata Pavle Jevremović. Akreditivna pisma predao je 11. septembra generalnom sekretaru UN Kofiju Ananu. Jevremović je tako postao prvi ambasador Srbije pri UN.  U razgovoru za naš list, Jevremović je rekao da mu je na dužnosti šefa misije pri UN glavni zadatak – učešće u procesu određivanja budućeg statusa Kosova i Metohije. Važan posao će mu biti, kaže, i dalja afirmacija Srbije u sistemu UN.

Najmanje sto poginulih
Prema izveštajima agencijaBAGDAD – Glavni grad Iraka juče je bio poprište višestrukog krvoprolića u kojem je skoro 100 ljudi poginulo, javio je "Vašington post". Preko 60 ljudskih leševa sa prostrelnim ranama i tragovima mučenja pronađeno je širom Bagdada u noći između utorka i srede, potvrdio je brigadni general Abdulah Mahmud, predstavnik iračkog ministarstva unutrašnjih poslova. Pojedina tela bila su obezglavljena, navodi američki dnevnik.Istovremeno, u napadima na policijske patrole poginulo je juče ujutru još 26 ljudi. Najkrvaviji incident juče u Bagdadu dogodio se kada je automobil bomba eksplodirao u neposrednoj blizini sportske dvorane: 12 saobraćajaca je poginulo na mestu, dok je 13 povređeno, saopštili su bezbednosni izvori.
U momentu kada se poveća grupa prolaznika okupila da pomogne ranjenima kod dvorane, u vazduh je odleteo drugi automobil bomba: sedam civila je stradalo, dok je još 47 ranjeno. Tri rakete pogodile su policijsku stanicu u oblasti Mashtal na istoku Bagdada: tom prilikom poginulo je pet policajaca, dok je 12 povređeno. Dve rakete udarile su u regrutni centar službe bezbednosti u blizini napuštenog aerodroma Muhtana u centru Bagdada: dvojica čuvara objekta su tom prilikom tragično stradala, dok je sedam povređeno, objavilo je Ministarstvo unutrašnjih poslova.
Američki vojni izvori saopštili su juče da su ove sedmice u Iraku poginula dvojica američkih vojnika, preneo je "Vašington post".

Prvi koraci ka miru
Od našeg stalnog dopisnikaKAIRO, septembra – Egipat je pozdravio dogovor od ponedeljka, između Fataha i Hamasa, o formiranju palestinske vlade nacionalnog jedinstva. Ministar spoljnih poslova Abul Gejt je naglasio da samo jedinstvo Palestinaca može da dovede do izlaza iz trenutnog ćorsokaka. Samo 24 sata posle te odluke, izraelski vojni sud je odlučio da oslobodi 18 hamasovaca, članova vlade i parlamenta, što je, po tvrdnjama jednog palestinskog zvaničnika iz Ramale, deo dogovora koji bi, na kraju, trebalo da se završi oslobađanjem kidnapovanog izraelskog vojnika Gilada Šalita."Nije slučajno što je odluka o puštanju iz zatvora hamasovih zvaničnika doneta samo dan posle dogovora o stvaranju vlade nacionalnog jedinstva", izjavio je u sredu jedan zvaničnik palestinskih vlasti za izraelski dnevnik "Džeruzalem post"."Predsednik (Mahmud) Abas je dobio uveravanja od Izraela, SAD i drugih evropskih zemalja da će lideri Hamasa biti pušteni ubrzo posle dogovora. Upravo ta uveravanja su ubedila Hamas da pristane na vladu nacionalnog jedinstva", objasnio je palestinski zvaničnik iz Ramale, koji nije želeo da mu se ime spominje. Sledeća faza dogovora je puštanje na slobodu izraelskog kaplara Šalita, posle čega bi usledilo oslobađanje oko 800 palestinskih zatvorenika, uglavnom žena i dece. Izrael je izričit da bi to bio gest dobre volje pred početak islamskog svetog meseca Ramadana (24. septembra), a nikako prosta razmena zarobljenika.Šalita su 25. juna otele tri militantne palestinske grupe, među kojima je bio i Hamas, posle čega je Izrael pokrenuo vojnu akciju u Gazi, u okviru koje je uhapšen jedan broj parlamentaraca i ministara, pripadnika Hamasa.Neimenovani palestinski zvaničnik je potvrdio da je dogovor postignut uz pomoć "evropskih i arapskih prijatelja". Jedan od ključnih činilaca u rešavanju problema bio je Egipat, čije obaveštajne službe su od samog početka uključene u tajne pregovore.Ipak, valja sačekati konačnu odluku izraelskog vojnog suda o puštanju na slobodu Hamasovih ministara. Sutra, naime, ističe rok za žalbu koju je uložio tužilac.Međutim, oslobađanje Hamasovih ministara iz izraelskih zatvora sigurno nije jedini razlog za pristanak premijera Ismaila Hanijea da se sa palestinskim predsednikom, fatahovcem Abasom, usaglasi o formiranju vlade nacionalnog jedinstva. Na to su, prevashodno, uticale oštre ekonomske sankcije koje je Zapad uveo u martu ove godine posle pobede Hamasa na palestinskim izborima kojeg Izrael i Zapad vide kao terorističku organizaciju. Prema podacima UN, "dve od tri palestinske porodice pokušavaju da prežive na granici apsolutne bede".Nije sasvim jasno da li će stvaranjem nove palestinske vlade automatski biti ukinuta ekonomska blokada palestinskih teritorija.  Da bi se to desilo, prethodno se podrazumeva da budu ispunjeni zahtevi takozvanog kvarteta (UN, EU, SAD, Rusija). To su: obustavljanje nasilja, priznavanje Izraela i prihvatanje svih ranijih dogovora između Izraela i Palestinaca."Mi smo veoma zadovoljni sa onim što smo postigli. Nadamo se da će stvaranje vlade nacionalnog jedinstva naići na odobravanje međunarodne zajednice", izjavio je palestinski predsednik Abas posle jučerašnjeg susreta sa španskim ministrom spoljnih poslova Migelom Moratinosom u Gazi.

Haos u Dijarbakiru
Tanjug specijalno za "Politiku"ISTANBUL, 13. septembra – U trenutku kada u Ankari boravi američki izaslanik koji treba da koordinira borbu protiv kurdskih pobunjenika, u Dijarbakiru, gradu na jugoistoku zemlje, desilo se novo krvoproliće – najmanje deset lica je poginuo, među njima je petoro dece. Teško je ranjeno 14 građana koji su se zatekli na mestu eksplozije, na autobuskoj stanici, u centralnoj ulici.Sinoć oko 21 čas po lokalnom vremenu u tom gradu, u kome pretežno žive Kurdi, aktivirana je snažna eksplozivna naprava. Prizor je bio stravičan. "Svuda se videla krv, čuli su se jauci i pozivi za pomoć. Nekoliko dece nemoćno je ležalo na trotoaru bez znakova života", prenela je lokalna televizija NTV izjavu jednog očevica sinoćne tragedije. "Naša tuga je ogromna, pogotovo što su i deca žrtve terorističkog napada u Dijarbakiru", izjavio je jutros premijer Redžep Tajip Erdogan. On je, doduše, dodao da sve informacije o sinoćnjem napadu još nisu kompletirane, mada su neke stvari već jasne.
Ovo je najkrvaviji teroristički napad u Turskoj od 2003. godine. Tada su pripadnici Al kaide u Istanbulu, u nekoliko napada, ubili više od 50 lica u dve sinagoge i u predstavništvu britanske banke. 
Nijedna grupa dosad nije preuzela odgovornost za sinoćnji napad, mada se otvoreno sumnja da iza toga stoje kurdski teroristi.
Krajem avgusta radikalna grupa "Sokolovi kurdistanskog oslobođenja" (TAK) u nekoliko mesta na mediteranskoj obali podmetnula je šet bombi od kojih je stradalo četvoro turista, dok je više od sto lica lakše ili teže poveđeno. Oni su tada zapretili da će "Tursku pretvoriti u pakao".
Lokalna štampa već špekuliše ko bi mogao da stoji iza sinoćnjeg krvoprolića. Nešto mnoge zbunjuje. Kurdski pobunjenici su dosad u jugoistočnoj Anadoliji po pravilu izbegavali napade na civile. Na njihovom nišanu su bili vojni i državni ciljevi. Po nekima eksplozivna naprava je greškom aktivirana pre vremena i bila je, navodno, namenjena policijskoj stanici koja se nalazi samo kilometar i po od mesta tragedije.
Prokurdska Demokratska narodna partija je pre nekoliko dana pozvala ilegalnu Radničku partiju Kurdistana (PKK), koja se bori za autonomiju, da jednostrano prekine neprijateljstva, kako bi se konačno zaustavilo krvoproliće. "Ovo je nečija sabotaža napora kurdskih političara koji su pokrenuli akciju da se okončaju separatistički sukobi", kaže gradonačelnik Dijarbakira Osman Bajdemir. On u izjavi lokalnim TV stanicama nije objasnio ko stoji iza tih igara.
Sinoćnji napad se dovodi u vezu i sa dolaskom američkog generala Džozefa Ralstona koga je prošle sedmice Stejt department imenovao za specijalnog koordinatora koji zajedno sa Bagdadom i Ankarom treba da organizuje rešavanje problema kurdskih pobunjenika. On danas treba da se sastane sa turskim zvaničnicima.
MIP Turske je pozdravio imenovanje bivšeg komandanta zajedničkih snaga NATO-a, sada penzionisanog generala, Ralstona "kao pozitivan korak u borbi protiv PKK". U opoziciji, međutim, tvrde da je to manevar SAD kako bi se dobilo na vremenu i smirila Ankara. 
Turska već duže vreme traži od Bele kuće da stane na put kurdskim separatistima i teroristima koji su našli utočište u severnom Iraku gde imaju svoje baze i odakle napadaju ciljeve u jugoistočnoj Anadoliji. U protivnom preti da će upasti u susednu zemlju i tamo se obračunati sa nekoliko hiljada kurdskih terorista, koji godinama zloupotrebljavaju iračko gostoprimstvo.

Lek za nesvrstane
Uskoro će ceo nesvrstani pokret biti predstavljen kao teroristički, rekao je jedan kubanski zvaničnik pred novinarima u Havani, okupljenim zbog 14. Samita nesvrstanih koji se održava na izolovanom ostrvu uz još neizvesno učešće kubanskog komandanta koji se na skrovitom mestu u glavnom gradu oporavlja od teške operacije. Zvaničnik komunističke države ironisao je sa Bušovom floskulom o zemljama koje podržavaju terorizam "osovinom zla" . Nešto je odebljala ta osovina, rekao je kubanski komunista. 
Jedan od ciljeva ove konferencije na kojoj učestvuje više od sto zemalja iz sveta u razvoju je da se  postigne saglasnost i proširi definicija terorizma. U novom značenju terorizmom bi morala da se nazove "američka okupacija Iraka" kao i "izraelska invazija Libana". Nacrt zajedničke deklaracije osuđuje "terorizam u svim oblicima" a naročito onaj čija su meta civili. Terorizam ne bi smeo da se povezuje sa određenom verom ili nacijom, kaže se u ovom nacrtu članica nesvrstanih koje odbacuju Bušov termin o "osovini zla"  koji mu je poslužio za napad na neke zemlje koje je proglasio terorističkim. Direktno prozivanje SAD kao nosioca državnog terorizma ipak je, kako se saznaje, izbačeno iz teksta ovog dokumenta. 
Za zdravi Treći svet
U nacrtu deklaracije osuđuje se Izrael zbog invazije Libana, ne pominju se napadi Hezbolaha, pozdravlja se "herojski otpor libanskog naroda izraelskoj agresiji".  Od Izraela se traži da nadoknadi štetu koju je nanela Libanu. 
Mnogi predstavnici iz arapskog sveta, međutim, ističu terorističku prirodu Al kaide koja "napada sve civile bez ikakve razlike i ikakvog smisla". 
Čak su se zemlje sa tradicionalno dobrim odnosima sa Zapadom, kao što je Indija, založile da se u političkom žargonu supersile izbace uopštene etikete i da se sa više kulturološkog senzibiliteta govori o nacijama i zemljama. Nedopustivo je što se stvara rasno profilisanje i kolektivna diskriminacija prema ljudima sa Bliskog istoka i iz azijskih zemalja. 
U diplomatskoj ofanzivi kubanski domaćin trudi se da postigne jedinstveni front Trećeg sveta pred industrijskim zemljama i pre svega Sjedinjenim Državama. Ovaj front bi zbio redove uz pomoć boljih besplatnih zdravstvenih usluga i obrazovanja. Kuba koja raspolaže sa sedamdeset hiljada lekara i dvesta hiljada učitelja, spremna je da posle Latinske Amerike pošalje hiljade svojih profesionalaca u Afriku i Aziju. U Latinskoj Americi, a najviše u Venecueli, već radi oko 30.000 kubanskih stručnjaka. Glavnu ulogu u ovom globalnom projektu za siromašne igra predsednik naftonosne Venecuele Ugo Čaves čiji se dolazak na Kubu sa nestrpljenjem očekuje. 
U siromašnim zemljama bolje se "diplomatiše" opremljenom bolnicom nego ambasadom i antiimperijalističkim parolama. Važnije je za savezništvo pružiti šansu za opismenjavanje stanovništva i omogućiti siromašnima besplatnu zdravstvenu pomoć. To je već oprobano u savezništvu Kube i Venecuele, pa je Havana za ovaj samit pripremila ambiciozni plan opismenjavanja i lečenja zemalja Trećeg sveta. Kod mnogih ovaj program nailazi na otvorena vrata, dok neki, nevoljni da ga odbace, ipak primećuju da se sa lekarima i učiteljima na domaću scenu ubacuje i kubanska revolucionarna ideologija. "Diplomatija belih mantila" dala je odlične rezultate u Pakistanu, gde je Kuba posle zemljotresa u oktobru 2005. poslala oko tri hiljade lekara i medicinskih tehničara koji su za šest meseci izlečili oko milion i sedamsto hiljada pacijenata i obavili oko 15.000 operacija. Fidel Kastro je na kraju kubanske misije belih mantila poklonio pakistanskoj vladi  32 potpuno opremljene poljske bolnice. Ponudio je i hiljadu stipendija za mlade iz pogođenih regija da studiraju medicinu na Kubi. Od tada je predsednik Pakistana Pervez Mušaraf postao prijatelj Kube i uprkos mrštenju Vašingtona koji u pakistanskom lideru vidi jednog od glavnih saveznika u borbi protiv terorizma, on predvodi delegaciju na samitu nesvrstanih. Sličnu zdravstvenu diplomatiju Kuba je primenila i u Indoneziji kada je ovu zemlju zadesila prirodna katastrofa. Prema zvaničnim podacima, oko 40.000 kubanskih medicinskih radnika pruža pomoć u 107 zemalja Trećeg sveta, a u toku je više od 800 projekata za poboljšanje zdravlja nerazvijenih zemalja. 
Disidenti hoće kod Anana
Nije sve, ipak, tako ružičasto na izolovanom ostrvu sa kojeg će većina lidera posle završenog samita nesvrstanih otputovati u Njujork na Generalnu skupštinu UN. Disidentske grupe, među kojima su deca i supruge, zatvorenih političkih osuđenika, traže da ih u Havani primi generalni sekretar UN Kofi Anan, kada dođe da pozdravi visoke goste iz sveta. Američki Kubanci iz baze u susednom Majamiju prete da će da isplove na brodu "Demokratija" i da će se približiti plažama Havane, kako bi ceo svet video da se ne mire sa nedemokratskim režimom. U jeku kalkulacija o tome šta će biti sa Kubom posle Fidela Kastra, ministar ekonomije Hose Luis Rodriges odbacio je svaku mogućnost da se Kuba tržišno otvori i pođe kineskim stopama. Čak i ako "el komandante Fidel" ostane bolestan, ništa se u kubanskom sistemu neće promeniti, tvrdi kategorički ovaj ministar, jer to, kako kaže, ne bi želeo kubanski narod.

Tandem milijardera
Posle koncentracije nacionalnih snaga u nafti, gasu, avio-industriji i auto-industriji, bankarstvu i telekomunikacijama, Kremlj je izgleda pred sličnim poduhvatom i u sektoru aluminijuma. Razumljivo, kao snažni inspirator integracije uglavnom privatnih kapaciteta te industrije. Reč je o zasad načelnom tripartitnom dogovoru kompanija "Rusal", SUAL i "Glenkor" da se ujedine, u verovatno najveću industriju aluminijuma na svetu. Prema štampi u Moskvi, plan je odobrio predsednik Putin i vlasnik "Ruskog aluminijuma" milijarder Oleg Deripaska. Pojedinosti će biti objavljene u roku od nekoliko nedelja. 
"Rusal" i SUAL su prvoplasirani i drugoplasirani na domaćem terenu, a treći i šesti faktor svetske industrije aluminijuma, kojim inače gospodare "Alkoa" i "Alkan", firme SAD i Kanade. "Glenkor" je trgovac sirovinama, s pogonima za proizvodnju glinice. Firma raspolaže kapacitetima na Jamajci, u Italiji i u Irskoj. "Glenkorova" i SUAL-ova glinica zadovoljile bi sadašnji deficit "Rusala" u snabdevanju glinicom, omogućivši povećanje njegovih kapaciteta za proizvodnju aluminijuma. 
Stari znanci
Ruski zamišljeni šampion vredeo bi trideset milijardi dolara, s tim što bi "Glenkor" posedovao 14 odsto, SUAL 21,5 procenat, a "Rusal" 64,5 odsto buduće firme. Najveći suvlasnik bi imao pravo da otkupi udeo onog najmanjeg, u roku od tri godine. 
Nova ruska kompanija proizvodiće jedanaest miliona tona glinice i četiri miliona tona aluminijuma. 
Dogovor o koncentraciji proizvodnje aluminijuma je prvi deo priče. Ali, među akterima ruske berze živnuo je ovih dana razgovor, motivisan tvrdnjom da predstoji i drugi, koji se tiče Deripaske i Romana Abramoviča – milijardera suosnivača "Ruskog aluminijuma" koji je svojevremeno razdružio interese s Deripaskom prodajući mu svoj deo. Sada se govori da će ova dva finansijski moćna prijatelja Kremlja ponovo jedan drugome pružiti ruku – spajajući aluminijum i čelik, u diversifikovani gigant rude i metala, sličan australijskom BHP Bilitonu. 
U tu novu, još pretenciozniju kombinaciju, Abramovič bi ušao kao gospodar 41,2 odsto "Evraza", ruske najveće industrije čelika, pribavljene u suvlasništvo juna ove godine. Rok je tri godine. U tom periodu nova aluminijumska firma ponudila bi svoja akcije na londonskoj berzi, a unutar Rusije produžio bi se proces privlačenja čeličana i rudnika gvozdene rude širom zemlje. 
Proces integracije
Kupovina "Evraza" obeležila je Abramovičev povratak u Rusiju, gde je milijarder posle prodaje "Sibnjefta" "Gaspromu" (za 13,1 milijardu dolara) bio bez većih poslova. Veruje se da je njegova misija sada da koncentriše snage unutar sektora čelika i da ga pripremi za ujedinjavanje u kombinat sa obojenom metalurgijom. 
"Evraz" je druga po veličini ruska industrije čelika, uz koju "u paketu" slede sopstvena ruda, ugalj i pojedini lučki objekti. Kompanija proizvodi građevinsko gvožđe i železničke šine.
Proces integracije prihvaćen je i od pojedinih drugih vlasnika. Na primer Ališer Usmanov, suvlasnik u "Uralskom čeliku" i vlasnik kopova gvozdene rude, zalaže se za prethodnu vertikalnu integraciju, od rudnika do čeličana, i ima nameru da najpre sam konsoliduje sopstveni posed, a da onda svoje najbolje rudnike gvozdene rude Rusije ("Lebedinski" i "Mihajlovski") ponudi za objedinjavanje – eventualno sa "Evrazom". 
Nagađa se o poreklu Abramovičeve motivacije da se, posle poslova s naftom, ogleda i u industriji čelika. U ruskoj štampi je bilo pretpostavki da je iza svega nastojanje predsednika Putina da se autarhična industrija objedini i ojača uz pomoć kapitala Romana Abramoviča. Velike međunarodne firme raspolažu širokim svetskim uticajem. To se lako može prevesti u politički uticaj Kremlja. Smatra se da je time motivisano insistiranje Moskve da joj kompanije giganti što pre budu na raspolaganju.
    </div>
  </body>
 </text>
</TEI>